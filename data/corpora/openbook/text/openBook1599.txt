

































ΚΩΝΣΤΑΝΤΙΝΟΣ Κ


ΚΩΝΣΤΑΝΤΙΝΟΣ Κ. ΧΑΤΟΥΠΗΣ

Δ Ε Σ Μ Ω Τ Ε Σ

ΑΘΗΝΑ





Δ Ε Σ Μ Ω Τ Ε Σ



Στοιχεῖα ἐπικοινωνίας:
Τηλέφωνο   6977211398
Ἠλεκτρονικὸ ταχυδρομεῖο   cchatoupis@phed.uoa.gr



ΚΩΝΣΤΑΝΤΙΝΟΣ Κ. ΧΑΤΟΥΠΗΣ

Δ Ε Σ Μ Ω Τ Ε Σ

Α Θ Η Ν Α,  2 0 1 5



ISBN: 978-618-82241-1-7

© 2015 Κωνσταντῖνος Κ. Χατούπης γιὰ τὴν ἑλληνικὴ γλῶσσα σὲ
ὅλο τὸν κόσμο



Das Leben ist ein Pendel, welcher ohne Unterlaß zwischen
Schmerz und Langeweile schwingt.

Arthur Schopenhauer

http://www.aphorismen.de/zitat/92793
http://www.aphorismen.de/zitat/92793
http://www.aphorismen.de/autoren/person/3374/Arthur+Schopenhauer




Στάθι καὶ οἴκτιρον . . . .

λάχιστε δειλέ μου φίλε,  ἐσὺ ποὺ εἶδες μὲ ἀπόγνωση τὸ
φῶς τοῦ ἄλλου νὰ λιποψυχῇ κι ἕνας κόσμος νὰ σειέται
καὶ νὰ βασιλεύῃ,  μὲ τί ἡδονὴ θὰ νιώσῃς πὼς ἡ σκιὰ τοῦ

γυμνωμένου δάσους δὲ θὰ σκεπάσῃ τὸ δικό σου σπίτι γιατὶ τὸ
δάσος εἶναι ἀκόμη μακριά.

Τὴν ἑπομένη ἀκολούθαγες πρόσωπα χαλασμένα καὶ
κόσμους ἀδιάφορους σὲ μιὰ νεκροπομπὴ ποὺ σοῦ ’δειχνε τοῦ
μνήματος τ’ ἀνοιχτὸ στόμα. Κι ὁ φόβος τῆς λησμονιᾶς κουρέλιαζε
τὸν νοῦ σου. Μὰ ὅταν τοῦτος ὁ ἀνόσιος ὄχλος πέρναγε δίπλα ἀπὸ
τὰ μνήματα καὶ οἱ ἀπομέσα γίνονταν ἕνα μὲ τοὺς ἀπέξω, ἐσὺ
εὔκολα τοὺς ξεχώρισες. Κι ἔτσι ἀνακουφίστηκες κι ἀποκαρώθηκες
στὴ λήθη τοῦ δικοῦ σου θανάτου· καὶ ξεχαστήκανε οἱ τάφοι
μονομιᾶς.

Φεύγοντας ἀπ’ τὸ ξόδι χτύπησες ξύλο τρεῖς φορὲς καὶ
τράβηξες, γοργά, γιὰ τὴν παράδεισο μὴ θέλοντας νὰ περάσῃς ἀπ’
τὶς ἀνεξιχνίαστες δημοσιὲς τοῦ σκοταδιοῦ. Πῆγες γιὰ νάβρῃς τὴν
ἀγάπη σου, νὰ παίξῃς μὲ τὶς πολύχρωμες βοές, ν’ ἀκούσῃς πουλιὰ
ποὺ κελαϊδᾶνε· ὁ ζέφυρος θὰ σήκωνε εὐωδερὲς ὀσμὲς παιδιῶν καὶ
ἐφήβων τούτη τὴν ἀληθινὴ ἡμέρα. Ὅμως σὰ ζύγωσες χάθηκε στὸ
ἀέρι ἡ μιλιά: εἶδες παντοῦ φυτεμένες λεμονιὲς καὶ κυπαρίσσια κι
ἄκουσες τὰ πάντα νὰ βουβαίνονται· κι ἐκείνα τὰ πουλιὰ ποὺ
γύρεψαν νὰ σοῦ τραγουδήσουν κι οἱ πολύχρωμες βοὲς κι ὁ
ζέφυρος. Ὅλα γινήκανε μιὰ ἀφουσιά.

Ἐλάχιστε δειλέ μου φίλε, στάσου καὶ δάκρυσε τώρα ποὺ
βρίσκεσαι στὸ ἀκρογιάλι μόνος σου, κοιτάζοντας τὴν κοιμισμένη
θάλασσα ποὺ λάτρεψες τὰ καλοκαίρια καὶ τὰ μαλάματα τοῦ
ἥλιου τὰ πολλὰ ποὺ πλούτιζαν τὴν ὥρα σου· στάσου καὶ δάκρυσε
γιατὶ σὲ λίγο θ’  ἀγκαλιάσῃς τὴν ἀράγιστη γαλήνη τοῦ νεροῦ κι
ὁλάκερο τὸ φῶς θὰ κυλήσῃ ἀπ’ τὰ μάτια σου.

Ἐ



Pieta

 μέρα ἦταν σκυθρωπὴ κι ὁ οὐρανὸς μιὰ λασπουριὰ
ἀπέραντη. Ἀπὸ κάτω ἁπλώνονταν ὁ κάμπος
πλημμυρισμένος ἀπὸ χαράκια, ἀσφοδέλους καὶ

λιόδεντρα. Στὸ βάθος ξεχώριζε ὁ λόφος· ἀπὸ μακριά του ἄκουγες
μιὰν ἀκαθόριστη βοὴ καὶ μόλις καὶ μετὰ βίας ἔβλεπες μιὰ σύναξη
ἀγέλης. Μὰ ὅσο τὸν πλησίαζες διέκρινες, ὅλο καὶ πιὸ καθαρά,
παχυμουλαράτους ἀρκουδόγυφτους, λογχοφόρους,
μπασιμπουζούκηδες καὶ μιμάδες νὰ φτύνουν καὶ νὰ βλαστημᾶνε
κοιτῶντας τὸν οὐρανό.

Αὐτὰ στὶς πλαγιὲς τοῦ λόφου, γιατὶ στὴν κορφὴ τὸ τοπίο
ἄλλαζε: τρεῖς μαυροφορεμένες κάθονταν πάνω στὰ γόνατά τους
καὶ σκίζανε τὰ στήθια τους καὶ σέρναν τὰ μαλλιά τους ἢ ἔριχναν
τὰ χέρια τους κατὰ τὸν οὐρανὸ καὶ ὠρύονταν τρομαχτικὰ γιὰ τὸν
ἄγουρο ποὺ στέκονταν λίγο πιὸ ψηλὰ σὲ σχῆμα σταυροῦ.

Αἴφνης, μεγάλη ἀντάρα βασίλεψε στὸ στερέωμα· τότε
ὅλοι φοβήθηκαν σφόδρα κι ἔκαναν νὰ φύγουν. Ὅμως ἡ τρίτη
μαυροφορεμένη, ἡ νεότερη, ἔτρεξε κοντὰ στὸν νέο πού ’χε στὸ
μεταξὺ πέσει στὸ χῶμα.
 Κι ἀπὸ μακριὰ εἶχε μιὰν ὄψη γλυκιὰ σὰν ἄστρο καθὼς
τὸν ξάπλωνε στὰ γόνατά της· κι ἀπὸ κοντὰ μιὰν ὄψη κοριτσιοῦ
σὰν κρίνο σὰν τοῦ ’λεγε μὲ ἠρεμία· «Τώρα ποὺ κείτεσαι στὸν
κόρφο μου γαλήνιος κι ἕτοιμος νὰ μὲ θανατώσῃς μὲς στὸ φῶς,
τώρα ποὺ κινᾶς νὰ πᾷς γιὰ μακρινὸ ταξίδι, ἄκουσε τὴν κόρη σου
ποὺ σοῦ μηνᾶ ὅτι δὲν θὰ βρεθῇ κανένας Κύριος γιὰ νὰ μᾶς
θυμηθῇ. Γιέ μου, εὐχαρίστησε γιὰ ὅσα εἶδες κι ἄκουσες κι ὕστερα
φύγε· φύγε, τὶ αὔριο δὲ θά ’σαι νέος πιά . . . . »

Ἡ



Plaudite, amici, comedia finita est!

ὲ τὸ πρῶτο φῶς δακρύσαμε ἀντικρίζοντας ὅλα ὅσα μᾶς
ἔκρυβε, μέχρι τότε, τὸ σκοτάδι. Μὰ ὅσο ὡρίμαζε ἡ μέρα
τὸ φῶς τῆς χαρᾶς σκέπαζε τὰ δάκρυα ἐνῷ ἐμεῖς,  μ’  ὅλη

μας τὴ δύναμη, δινόμασταν μόνο σὲ ἀπολαύσεις καὶ γιορτές. Καὶ
κάθε τόσο ἔσταζε τῆς ζωῆς τὸ φιλὶ στὰ σωθικά (καὶ κάθε τόσο
φάνταζε ὁ θάνατος σκέψη μακρινή).

Ἔτσι φτάσαμε στὸ μεσημέρι. Τὴν ὥρα ὅμως ποὺ ὁ ἥλιος
ἔλαμπε ζεστὸς στὸ πρόσωπο, ὁ μικρότερος ἀπὸ ἐμᾶς ἔχασε τὸ φῶς
του καὶ σὲ λίγο τὰ μάτια του στριφογύριζαν σβησμένα μέσα στὸ
σκοτάδι. Μὲ ἄκρα θλίψη καὶ ὀδύνη τὸν κατευοδώσαμε σπάζοντας
ἀρίφνητους κρατῆρες, νερὸ γεμάτους, πότε στὴν πόρτα τοῦ
σπιτιοῦ,  πότε στὸν δρόμο,  πότε στὸ μνῆμα.  Καὶ φύγαμε ἀπ’  τὸ
μνῆμα μένοντας ἥσυχοι, πιά, πὼς ὁ δαίμων τοῦ θανάτου
σκιάχτηκε μιὰ γιὰ πάντα. Στὸ μεταξὺ ξορίσαμε ὅλη τὴ μαυρίλα
πού ’χε ὁ λογισμός.

Ἔτσι φτάσαμε στὸ βράδυ. Κι ἦταν νύχτα, μεσάνυχτα καὶ
μιὰ θεοσκοτεινιὰ φοβερὴ ὅταν ἀκούστηκε ἀπ’ τὴν αὐλὴ ἀχὸς
περίεργος καὶ δυνατὸς νὰ πλησιάζῃ ἀργὰ τὴν πόρτα.  Κι ὅπως
ἤμασταν μέσα στὸν ὕπνο, στὸ πόδι σηκωθήκαμε κι ἀλαφιασμένοι
ἀναρωτηθήκαμε μὴν ἦταν ὁ ἀγέρας ἢ ἡ βροχὴ πού ’δερνε τὸ σπίτι.
Οὔτε ὁ ἀγέρας ἤτανε, ὅμως, οὔτε ἡ βροχή· ὁ δαίμων τοῦ θανάτου
ἤτανε πού ’σερνε τὰ βήματά του περνῶντας τὴν αὐλόπορτα.

Μὲ τὸ πρῶτο φῶς δὲ βρέθηκε οὔτ’  ἕνας ἀπὸ ἐμᾶς γιὰ νὰ
σπάσῃ τούς, γεμάτους νερό, κρατῆρες.

Μ



Ὁ γέρος

μέρα ἤτανε στὰ τελευταῖα της κι ἡ γῆς μόλις ποὺ ἄντεχε
νὰ κουβαλῇ αὐτὸ το ἀνθρωπάκι, τὴν ὥρα ποὺ ἔσερνε τὰ
θλιβερὰ γεράματά του στῆς ἐκκλησίας τὸν περίβολο.

Ἀκουμπισμένος στὸ κηρύκειο πρόκαμε νὰ φτάσῃ ὣς τὶς
θύρες τοῦ ναοῦ· σπρώχνοντάς τις ἀνοίχτηκε μπροστά του κόσμος
ἔρημος, καθὼς ὁ νοῦς του: Ἡσυχία πλάκωνε τὸν χῶρο καὶ μόνο
ἄπ’ τ’ ἄδυτο ἀκούγονταν, χαμηλοφώνως, Κυριελεησάρια, ἐνῷ τὰ
ξεθωριασμένα πρόσωπα τῶν Ἁγίων μόλις πού ’φεγγαν μέσα σὲ
μιὰ ἀτμοσφαῖρα πνιγμένη ἀπ’ τὸ λιβάνι. Μὰ τίποτ’ ἀπ’ αὐτὰ δὲν
τὸν συνέπαιρνε, πάρεξ ὁ στοχασμὸς γιὰ τῆς ζωῆς του τὸ τρυφερὸ
δέντρο ποὺ κάποτ’ ἦταν . . . .

Στὰ χνάρια τοῦ Ἅδη πατῶντας ἔφερε, μὲ κόπο, τὸ
κουφάρι του στὸ Ἅγιο βῆμα· κι ἔπεσε πάνω σ’  ἕνα νεωκόρο,
θηλυκρατή, τὴν ὥρα ποὺ ἔσβηνε τὰ κεριὰ κι ἔβαζε τὸ χέρι του
βαθιὰ μὲς στὸ παγκάρι. Μὰ καθὼς τὸν ῥώταγε ποῦ βρίσκεται ἡ
εἰκόνα τῆς βυζοκρατοῦσας, τοῦ καντηλιοῦ τὸ φῶς τσιτσίρισε κι
ἔδειξε ἡ θεϊκὴ μορφή. Μετὰ ἀπὸ λίγο τοὺς ἔτρωγε τὸ σκότος τῆς
ἀβύσσου.

Καθὼς τὰ βήματά του σβῆναν, κρέμασε τὴν κεφαλή, π’
ἄλλοτε τὴν στεφάνωνε ἡ πλούσια κόμη,  κι εἶπε:  «Πανάθεμά σε·
γιά δὲ μοῦ ’δωσες τὴ φώτιση καὶ τὸ κουράγιο νὰ τελειώσω πριχοῦ
μὲ βρῇ τὸ γῆρας τῆς ἡμέρας;»

Ἡ



Invidia

ὸ πρῶτο φέγγος τῆς μέρας φανέρωσε ἕνα τόπο
μαντρογυρισμένο ἀπὸ ὀρεινοὺς ὄγκους μαστιγωμένους ἀπ’
τὸ ἀγέρι.  Στὸ βάθος ἕνα μικρὸ κομμάτι πελάγους

ξεπετιόνταν πίσω ἀπὸ τοὺς ὀρεινοὺς ὄγκους· στὴ μέση τοῦ τοπίου,
στὰ πλάγια, ἕνα χωριὸ ἀπὸ μερικὰ παλιὰ μονόσπιτα.

Ναί, μερικὰ παλιὰ μονόσπιτα· μὰ στὴν πλατεῖα τοῦ
χωριοῦ ὑψώνονταν κι ἁπλώνονταν σὰν τὸ θεριὸ τὸ μέγαρο τοῦ
τόπου αὐτοῦ μέσα σὲ ἕνα πλοῦτο ποὺ δὲν τὸν εἶχαν δεῖ ὅλοι οἱ
αἰῶνες. Ἔτσι, ἐπίσημο κι ὡραῖο ὅπως ἦταν τὸ τρώγαμε ὁλημερὶς
τῆς μέρας μὲ τὰ μάτια μας κι αὐτὸ μὲ τὴ σειρά του μᾶς ἔτρωγε τὴν
ψυχὴ μὲ ἐκεῖνο τό· «γιατί αὐτοὶ κι ὄχι ἐμεῖς;».
 Ἐπειδὴ λοιπὸν εἴχαμε σκάσει μὲ αὐτὴ τὴν ἱστορία καὶ
μιᾶς καὶ φέτο τὰ πουλιὰ μᾶς ἔφεραν νωρίτερα τὴν Ἄνοιξη καὶ τὸν
κακὸ χειμῶνα δὲ γνωρίσαμε, βαλθήκαμε ἀπ’ τὸ πρωῒ νὰ χτίζουμε
τὸν οἶκο μας ψηλό, μ’ ὀνειρεμένες κάμαρες γεμᾶτες παραθύρια.

Πάνω στὸ τελείωμα, θά ’ταν δὲ θά ’ταν λιόγερμα, στὰ
παραθύρια βγήκαμε νὰ καμαρώσουμε. Καὶ μὲ τὸ κίνημα τῆς
κεφαλῆς ξανοίγαμε πλαγιὲς μ’ ἐλιὲς ἐδῶ κι ἐκεῖ καὶ ῥιζιμιὰ
χαράκια καὶ τῆς θαλάσσης τὴν ἀγρύπνια στὸ βάθος νὰ βογκᾷ.
Καὶ μὲ τὸ κίνημα τῆς κεφαλῆς γυρεύαμε νὰ δοῦμε πόσο βαθιὰ στὸ
μάτι εἴχαμε μπεῖ τῶν ἄλλων!

Ὅμως, κάποτε τὸ βλέμμα μας ἀγρίεψε συναντῶντας ἕναν
μαυροφορεμένο γέροντα, δρεπανηφόρο, νὰ πλησιάζῃ ἀπὸ μακριά.
Τότε, οἱ πιὸ ἀνέγνωροι ἀπὸ μᾶς κάναν’ νὰ καρφώσουν τὸν ἴσκιο
του στὸν τοῖχο. Ἀλλὰ ἐμεῖς οἱ ὑπόλοιποι νοήσαμε· καὶ τρέξαμε
ἴδια δειλοὶ κι ἀλαλιασμένοι νὰ κρυφτοῦμε γνωρίζοντας πὼς δὲν
θὰ ἔχουμε κανένα γλιτωμό· φέτο, ποὺ τὰ πουλιὰ μᾶς γέλασαν καὶ
φέρανε νωρίτερα τὴν Ἄνοιξη.

T



Ultima Cena

ὶς ἡμέρες ἐκεῖνες γινόντουσαν θυσίες ἐριφίων ἐπειδὴ ἔτσι τό
’χουν ὅλοι αὐτοί. Κουρασμένοι ἀπὸ τὸ βάρος τῆς μέρας
μαζεύτηκαν κι αὐτὸς καὶ ἡ κουρελαρία, ποὺ εἶχε τὸ

συνήθειο νὰ τὸν ἀκολουθῇ,  στὸ σπίτι καὶ κάθισαν γύρω ἀπ’  τὶς
τάβλες, ἐνῷ ἔφηβοι τοὺς κρατῆρες μὲ κρασὶ ξεχείλιζαν.

Τὴν ὥρα ποὺ ἔτρωγαν κι ἔπιναν ἀκούστηκε θρῆνος καὶ
κλάμα πολύ: χρηματόδουλο παπαδαριό, κοῦρβες, μαστιγαφόροι
διακονιάρηδες καὶ δοῦλοι εἶχανε κοπαδιαστῆ γύρω ἀπ’ τὸ σπίτι
καὶ χτυποῦσανε τὶς πόρτες ἢ τὰ παραθύρια, μὲ λύσσα,
παρακαλῶντας· κι ἀριφνησμὸ δὲν εἶχαν . . . .

Αἴφνης, ἕνα ἀπ’ τὰ χέρια ποὺ βρίσκονταν πάνω στὶς
τάβλες τοῦ πέταξε στὰ μοῦτρα ἕνα χτένι. Αὐτὸς τὸ μάζεψε καί,
ψηλαφίζοντάς το μὲ φόβο, τὸ κοίταξε στὸ φῶς τοῦ καντηλιοῦ· καὶ
εἶδε δεξιὰ κι ἀριστερά του μαυρίλες. Μελετῶντας τὴ συμφορὰ
ποὺ τὸν βρῆκε, σηκώθηκε ταραγμένος καὶ βλασφημῶντας ἄνοιξε
τὴν πόρτα καὶ χάθηκε· ἦταν νύχτα.

Καὶ τώρα βαδίζει μόνος του μέσα σὲ τόπο μὲ σβουνιὲς
ξερές, ἀσφοδέλους καὶ ἐλιές. Κι εἶν’ ἡ ψυχή του περίλυπη μέχρι
θανάτου. Τὸ ξεθάρρεμα τῆς μέρας τὸν βρίσκει μὲ τὴ μορφὴ
κρυμμένη ἀνάμεσα στὰ γόνατα καὶ μὲς στὸ δάκρυ νὰ βοᾷ
σιωπηλά· «γιατί σὲ μένα;»

Τ





«Καραμουρατᾶδες»

κεῖνο τὸ πρωὶ τὸ φῶς τοῦ ἥλιου βούτηξε ξανὰ στὴν
ἀδικία, ὅτι φανήκανε στὸ ἔμπα τοῦ χωριοῦ, ἔφιπποι, οἱ
κατσικομούρηδες οἱ σκύλοι, λυσσασμένοι γιὰ

παλούκωμα καὶ γιὰ ἀργύρια. Καὶ πήρανε, ξανά, μανάδες καὶ
παιδιά· καὶ μαγαρίσανε τὶς ἄγουρες· κι ἄλλους τοὺς κόψανε καὶ
σκύλεψαν τὸν τόπο ὅλο τὴν ὥρα ποὺ ὁ ἀγέρας πέτρωνε ἀπὸ
βλαστήμιες κι οὐρλιαχτά.

Σὰ μεσημέριασε, οἱ χωριάτες μονομεριάσανε κι ἔλαβαν
τὴν ἀπόφαση,  ἐπειδὴ τὸ κακὸ πλήθαινε κι ἡ φρίκη ἄγγιζε τὴν
τρέλλα, ν’ ἀρχίσουν τὰ παμπάλαια συνήθεια γιὰ νὰ
καταπραΰνουν τοὺς θεοὺς κι ἔτσι νὰ βγοῦνε ἀπ’ αὐτὸ τὸ ἔρεβος.

Τὸ ῥίξανε, λοιπόν, στὴν ἀφαγία καὶ στὰ πατερμά· κι
ἀναμαζώξανε τὰ ζωντανὰ καὶ τὰ ξεπάστρεψαν ἀπάνω στοὺς
βωμούς. Κάποιοι βαλθῆκαν νὰ ξεσκίζουνε τὰ ῥοῦχα τους ἢ νὰ
ξεπατώνουν τὶς γενειάδες τους μπροστὰ στοὺς ἅγιους χορούς, κι
ἄλλοι ἀγγίχτηκαν μὲ λύσσα ἀναμεταξύ τους.

Τὰ βουνὰ ῥίχναν τὸν ἴσκιο τους στὴ γῆ κι ἡ ὥρα τῆς
ἀνάστασης πλησίαζε· ὁ ἀγέρας σειότανε, ἀκόμα, ἀπ’ τὶς
βλαστήμιες, τοὺς βόγγους καὶ τὶς προσευχὲς ὅταν φανήκανε ξανὰ
οἱ σκύλοι, ἔφιπποι. Σὲ λίγο ὅρμαγε στὰ χείλια τῶν χωριαταρέων ὁ
λόγος· «Στείλτε στὸν διάολο τὸν Θεό . . . , στεῖλτε στὸν διάολο τὸν
Θεό!» καὶ μ’ ἄγριο βλέμμα στράφηκαν κατὰ τὴν ἐκκλησιά.

Μεγάλως ὀλολύζοντας κατέβασαν κι ἀποκεφάλισαν τ’
ἀγάλματα καὶ γδάρανε τοὺς τοίχους ὅλους· ὕστερα, μαστίγωσανε
τὰ τέμπλα καὶ κατούρησαν τὰ σκαλοπάτια.  Κουφοὶ κι ἀκίνητοι,
ὅμως,  οἱ ἁγίοι· κι οὔτ’  ἕνας εἶδε νὰ σηκώνῃ ἡ Παναγιὰ τὰ χέρια
της, τὰ μάτια γιὰ νὰ κλείσῃ. Μόν’ ὁ παπᾶς κοιτοῦσε μὲ θωριὰ σὰν
νὰ μὴν εἶχε αἷμα.

Τώρα ἡ μέρα χάνονταν μὲς στὸ σκοτάδι κι οὔτ’ ἀγεριοῦ ἢ
ῥυακιοῦ τραγούδι ἀκούγονταν· μόνο βαρὺς ὁ στεναγμὸς ἀπ’ τὴν
ψυχὴ πετιόνταν, γιατὶ πειστῆκαν τελικὰ πὼς δὲν ὑπάρχει
τ ί π ο τ α γιὰ νὰ τοὺς συγχωρῇ ἢ καὶ νὰ τοὺς λυπᾶται.

Σὰν τό ’μαθαν οἱ ἄλλοι χάρηκαν καὶ στείλανε πρεσβεία:
ἕνας κίναιδος κατὴς μαζὶ μὲ ἰμάμηδες καὶ παστρικιὲς  κόπιασε στὸ
χωριὸ γιὰ νὰ πουλήσῃ θεοὺς στὸν ὄχλο. Ἀμέσως ὅλοι τους

Ἐ



προσκύνησαν μὲ ἀνακούφιση καθὼς ἡ μυρωδιὰ τῆς κνῖσας καὶ
τοῦ λίβανου χυνότανε, ἀκόμα, στὴν ἐρμιά.



Acedia

ὲ τὸ χάραμα ἡ Αὐγὴ σκόρπισε ὅλα ὅσα θά ’φερνε πίσω
τὸ σκοτάδι· ἕνα χωριὸ σὲ ξερακιανὸ βραχοτόπι, ἕνα
λιοτρίβι ἀπέναντι σὲ μιὰ μαδάρα καὶ ἕνα μονοπάτι ποὺ

ἔστελνε νωχελικὰ μιὰ παράτα ἀνθρώπων ἀπὸ τὸ χωρίο στοῦ
λιοτριβιοῦ τὸ ἔμπα.
 Μόλις εἶχε πατήσει τὰ τριαντατρία· ἦταν Ἀπρίλης· τότε
εἰδοποίησε τοὺς κουρελῆδες ἔφηβους ποὺ τὸν ἀκολουθοῦσαν ὅτι
πρέπει, ἐπιτέλους, νὰ πορευτῇ κι αὐτὸς σὲ τόπους ἄνυδρους. Τοὺς
ζήτησε,  λοιπόν,  νὰ τόνε συνοδεύσουνε μέχρι τὸ λιοτριβιὸ γιὰ νὰ
ἀρχίσῃ τὶς προσευχὲς καὶ ἄλλα τέτοια. Αὐτοὶ ὅμως
διαμαρτυρήθηκαν μεγάλως γιατὶ νιώθαν μία κούραση βαριὰ νὰ
συνθλίβῃ τὸ σῶμα τους κι ἐπειδὴ τὸ ἀγέρι τὴ μέρα ἐκείνη ἦταν
καυτὸ καὶ τὸ λιοτρίβι ψηλὰ πὰ στὴ μαδάρα.
 Ὅταν, ὅμως, τοὺς ἀγριοκοίταξε, τὸ βούλωσαν ὅλοι! Κι
ἔτσι πῆραν τὴν ἄγουσα μὲ μάτι ἄγριο καὶ θολό. Ἀλλὰ ὁ καύσωνας
τῆς μέρας κι ἡ προαιώνια ἀπραγία τους, τοὺς κράταγε δεμένους
στὴν ἀψηφισιά· κι ὅλο γύρευαν νὰ ξαποστάσουν πίσω ἀπ’ τὰ
χαράκια καὶ τὶς σφάκες γιὰ νὰ μὴν τοὺς μυριστῇ ὁ ἄλλος. Ἔτσι,
μόνο τρεῖς ἀπὸ αὐτοὺς κατάφεραν κι ἔφτασαν μαζί του στὴ
μπασιὰ τοῦ λιοτριβιοῦ· οἱ ὑπόλοιποι ἀποκοιμήθηκαν στὸν δρόμο!
 Μὲ τὰ πολλὰ τοὺς ἔπεισε νὰ ξαγρυπνήσουνε μαζί του γιὰ
ὅση ὥρα θὰ ἐγύρευε κανένα θαῦμα ἢ ἄλλη χάρη. Μεσούσης τῆς
ἡμέρας κι ἡ ὁρμὴ τῶν λόγων του ἔσπαγε,  κάθε τόσο,  τὴ σιωπή·
«Τέτοιο μένος γιὰ ἕναν φόνο ἄδικο καὶ νὰ μὴν συναλγῇ κανείς,
κανεὶς νὰ μὴν συνέρχεται; συντρίβω τὴν καρδιὰ ἀλλὰ δὲν σιγεῖ ὁ
λογισμός».
 Μὰ δὲν ἦταν μόνο ὁ λόγος ποὺ ἔσπαγε τὴ σιωπὴ ἀλλὰ καὶ
τὸ ῥοχαλητό: Τὰ χάδια τοῦ Μορφέα παρέλυαν τὰ μέλη τους κι
αὐτοὶ τοῦ δίνονταν μὲ ἡδονὴ καὶ πρόθυμα, ἔτσι ὅπως ἦταν
μαθημένοι στὴν ἀποχαύνωση καὶ τὸ ἀριδοξάπλωμα. Κι ὅσες
φορὲς κι ἂν ἦλθε γιὰ νὰ τοὺς ξυπνήσῃ, ἄλλες τόσες τὸ
χασμουρητὸ ἔπνιγε τοὺς κόπους του καὶ τὴ γαλήνη τοῦ ἐλαιῶνα.
 Σὰν πῆρε ἡ νύχτα ἀκούστηκαν θρῆνοι καὶ κατάρες,
σημάδι ὅτι εἶχαν φτάσει οἱ ἀρχιερεῖς καὶ οἱ γραμματικοὶ
συνοδευόμενοι ἀπὸ ἀκαμάτηδες, μαστροποὺς καὶ παξιμάδες γιὰ
νὰ τὸν παραδώσουν. Καὶ μέσα σ’ ὅλη αὐτὴ τὴν χλαολοὴ κάναν νὰ

Μ



σηκωθοῦν,  μὰ κάθε ἰκμάδα δύναμης εἶχε ποντιστῆ ἀπὸ τὸ
μούδιασμα. Μόνον μιὰ φωνὴ τοὺς ἄφησε ὁ βαθὺς λήθαργος ν’
ἀκούσουν καθαρά· μιὰ μακρινὴ φωνὴ ποὺ ἔλεγε: «Ἔρχομαι· τί μ’
αὔεις;»· μ’ αὐτοὶ ἀλλάξανε πλευρὸ καθὼς τὸ σκοτάδι ἔφερνε πίσω
ὅλα ὅσα μὲ τὸ χάραμα σκόρπισε ἡ Αὐγή.



Mundus vult decipi . . . . ergo decipiatur

ὶς μέρες ἐκεῖνες τεράστιοι ὄγκοι σκοταδιοῦ πλάκωσαν τὸν
τόπο ἀφήνοντας μιὰ στάλα γῆς, μονάχα, γιὰ νὰ χωρέσουνε
οἱ προσευχὲς τῆς δέσποινας. Κι ἕνας διωματάρης, βάζοντας

φτερὰ στὰ πόδια, ἔτρεξε κοντά της μὲ τὸ πουγκὶ καὶ τὸ κηρύκειο
νὰ τῆς μηνύσῃ ὅτι Ὀβριοὶ ἑτοιμάζονταν νὰ θανατώσουνε τὸ
γιόκα της ἐπάνω στὴ μαδάρα.

Μὲ θολωμένο νοῦ καὶ μὲ καρδιὰ βασανισμένη ἄρχισε νὰ
σκαρφαλώνῃ μανιασμένα τὸ βουνό,  ἄλλοτε προσπερνῶντας τὰ
χαράκια γρήγορα κι ἄλλοτε σβαρνίζοντας τὰ πόδια της στὰ
χώματα ὅταν δὲν μπόρειγε τὴν κούρασή της νὰ βαστάξῃ. Λίγο
προτοῦ νὰ βγῇ στὶς κορυφὲς ξάνοιξε ἕναν χτικιάρη ἀτσίγγανο,
χωλό, μιὰ χούφτα ἀπὸ καρφιὰ νὰ μαστορεύῃ· «Ὁ υἱός σου ὁ
κλέφτης,  ὁ φονιὰς ἐδέχθη τὴ θυσία,  τὶ ὁ χρησμὸς τοῦ ἱερατείου
δόθηκε: τὸν θάνατό μας κι ὅλο τὸ Κακὸ ἔτσι θὰ τὰ γλιτώσουμε».

Πιλαλῶντας ἔφτασε ἀφρισμένη στὴν πόρτα τοῦ ληστῆ κι
εἶδε στὸ βάθος, ἐκεῖ πού λιώνανε ὁλόχρυσες λαμπάδες,
λωποδύτες, σαλιαδόρους γραμματεῖς, κεχαγιᾶδες, πόρνες καὶ
θρασύστομους συγκλητικοὺς νὰ βρίζουν καὶ νὰ φτύνουνε τὸν
γιόκα της ποὺ κρέμονταν σὰ τὸ σφαχτάρι πάνω σὲ χρυσοποίκιλτο
σταυρό. Κατακεραυνωμένη ἀπ’ τὴ φρίκη ἔκρυψε τὸ ῥαγισμένο
πρόσωπο μὲς στὶς παλάμες καὶ τρέξανε τὰ δάκρυα, ὅπως τὸ αἷμα
ἀπ’ ἀνοιχτὴ πληγή.

Ὕστερα ἀπ’  αὐτὰ ἡ ἀδικία κι ἡ ξετσιπωσιὰ
ξαναβασίλεψε· καὶ δὲν ὑπῆρχε μέρα ποὺ νὰ μὴν ἔλαμπε ὁ χαλκὸς
πιότερο ἀπ’ τὸν ἥλιο· καὶ κανεὶς πιὰ δὲν εἶχε τὸ δικό του
πρόσωπο.

Καὶ πέρασαν σαράντα ἡμέρες· τότε ἡ δέσποινα ἔστρωσε
χαμηλοτράπεζο στὴ μέση τοῦ σπιτιοῦ της νὰ φᾶνε μάνες μὲ παιδιὰ
κι οἱ καλόπαντρες μὲ τοὺς ἀντρᾶδες  τους.  Μὰ ἦταν τόση μέσα
τους ἡ ἐρημιὰ κι ἡ ἐγκατάλειψη ποὺ ὁ ἀέρας γρήγορα ἄδειασε
ἀπὸ τοὺς στεναγμοὺς καὶ τὸ κλάμα.

Σὰν εἶδαν τὰ στενὰ κινήσανε, ἀπελπισμένοι, γιὰ τὸ βουνὸ
νὰ βροῦνε τὸν ἐσταυρωμένο γιὰ νὰ συγχωρέσῃ τὶς μαγαρισιές
τους, κι ἐπειδὴ τοὺς εἶχαν πάρει ἀπὸ πίσω οἱ μαῦρες σκύλες, ποὺ
’λέγαν οἱ παλιοί, καὶ τοὺς κατάτρωγαν συγκόκκαλους.

Τ



Στὴν κορφή· ἐπάνω στὴ μαδάρα· τὶς μέρες ἐκεῖνες ποὺ
τεράστιοι ὄγκοι σκοταδιοῦ πλάκωσαν τὸν τόπο, δὲν βρῆκαν μήτε
τὸν σταυρό, μήτε τὸ σπίτι τοῦ ληστῆ.



Ira

οντὰ στὸ ἀκρογιάλι, ἐκεῖ στὶς ἀμμουδιές, μπροστὰ στὸ
κῦμα ξάνοιγες θέαμα φρικτό· κουφάρια ἀλόγων καὶ
κεφάλια ἐφήβων καὶ πολεμιστῶν ἔπλεαν μὲς στὸ πηχτὸ τὸ

αἷμα. Μὰ ἦταν ὡραία ἡ βραδιὰ κι ἔκανε καλοσύνη κι αὐτὸς
κατάκοπος ἀπὸ τὸ βάρος τῆς ἡμέρας, ἔτσι ὅπως κείτονταν σ’ αὐτὸ
τὸ ἀκρογιάλι,  ἄφησε νὰ τοῦ σβήσῃ ὁ ὕπνος τὴν κάθε του
φροντίδα.

Καὶ τότε ἦταν πού ’νοιωσε τὸ ἄγγιγμα τοῦ πεθαμένου
φίλου του στὸ μέτωπο σὰν κάτι πιὸ γλυκὸ κι ἀπ’ τῆς θαλάσσης τὴ
γαλήνη.  Εἶπε· «Βοήθα με νὰ φύγω γρήγορα γιὰ νὰ περάσω τὸ
ποτάμι ποὺ δακρύζει, γιατὶ δὲν μὲ ἀφήνουνε τὰ τάγματα
δαιμόνων».

Αἴφνης πετάχθη σαστισμένος κι ἔτρεξε στοὺς ἄλλους.
Ἀκούγοντάς τον γίνηκε μεγάλος τρανταγμὸς στὰ σπλάγχνα τους
κι ἐπειδὴ εἶχαν σφαλίσει οἱ τρεῖς ἡμέρες, εἴπανε οἱ μισοὶ νὰ
κάνουνε τὸ ξόδι του κι ὕστερα νὰ τὸν θάψουν. Μὰ οἱ ὑπόλοιποι
διαμαρτυρήθηκαν μεγάλως καὶ ζήτησαν νὰ τὸν ἐκάψουνε μαζὶ μὲ
σκύλους κι ἄλογα καὶ μ’ ἄγουρους.

Καὶ τότε οἱ δυὸ μεριὲς πικράθηκαν καὶ θύμωσαν καὶ
θέριεψαν· κι ἀκούστηκε μιὰ ταραχή· κι ἀπ’ τὴ μιὰ κραυγὴ στὴν
ἄλλη πέφταν: Οἱ τραγογένηδες ταλιάριζαν παράσιτους καὶ
ἱεροποιοὺς κι οἱ ἱεροθύτες βροντολόγαγαν τὶς κεφαλὲς τῶν
φλάρων.  Μέχρι νὰ σβήσῃ ὁ ἕσπερος ὅλοι τους πέρασαν ἀπ’  τὸ
μαχαίρι· κι ἔρρεε τὸ αἷμα τους μαζὶ μὲ τῆς ζωῆς τὸ φῶς.

Καμμιὰ φορὰ ξημέρωσε ὁ Θιὸς τὴ μέρα κι ἀγέρι καυτὸ
ἅπλωσε τὰ φτερά του καὶ σήκωσε μαγαρισιὲς καὶ δυσωδία. Τότε,
ἕνας ξυπόλυτος μὲ τὴν ἄλω στὸ κεφάλι τὸν κατευόδωσε,
ἀγανακτισμένος, στῆς Τρίχας τὸ γεφύρι . . . .

Κ



Χοιροστάσιο

ήμερα ξημέρωσε ἄλλος οὐρανός: ὁ ποιητὴς ἦταν ἄρρωστος
βαριά. Ἀπὸ νωρίς, τὴν ὥρα ποὺ τὸ φῶς πλούτιζε σιγὰ σιγὰ
τὴν πολιτεία, κόσμος μαζεύτηκε στὸ σπίτι γιὰ τὸ

κατευόδιο. Κι ὅταν ὁ ῥόγχος τοῦ θανάτου ἔριχνε τὴ σκιὰ του,
τρεῖς παπάδες μὲ τὸ δισκοπότηρο στὸ χέρι καὶ τὴν ψυχὴ στὸ
στόμα ἐμφανίστηκαν νὰ σπρώχνουν τὸν κόσμο, βρίζοντας, γιὰ νὰ
μποῦν γρήγορα στὸ δωμάτιo, μπᾶς καὶ προλάβουν τὸν ποιητὴ νὰ
μεταλάβουν.

Ἄξαφνα, ἀκούστηκε ἀπ’ τὸ ὑπόγειο τοῦ σπιτιοῦ μιὰ
βραχνιασμένη λύρα νὰ οὐρλιάζῃ, καλῶντας τους ναρθοῦν κοντά
της γιὰ νὰ τοὺς ταΐσῃ. Τότε, μία παράτα σαρκόσιτων ῥοβόλησε,
ἀνυπόμονα, κάτω ἀπ’ τὴ γῆ καὶ γιόμισε ὅλα τὰ δώματα τοῦ
ὑπογείου. Ἀλλοῦ σφάζαν ἀρνιὰ καὶ βόδια καὶ τὰ πρόσφεραν ὠμὰ
κι ἀλλοῦ χαρίζανε κρασί, τυρὶ καὶ μέλι.

Μέχρι τὰ χνῶτα τους νὰ μυρίσουν ζῷο, εἶχαν
μπουζουριάσει, φιλήδονα, ὅ,τι ἔβρισκαν μπροστά τους· στὸ τέλος
πρήστηκαν.

Κατὰ τ’ ἀπομεσήμερο, μέσα σὲ μία ἀτμοσφαῖρα ζεστὴ ποὺ
μύριζε ψοφίμι κι αἷμα, ἄρχισαν νὰ στριφογυρίζουνε κάτω ἀπ’ τὴν
ἀντάρα τῶν συναναστροφῶν δίχως νὰ μποροῦν νὰ σιωπήσουνε
γιὰ μιὰ στιγμή. Μὴν ἔχοντας καὶ τίποτα ἄλλο γιὰ νὰ κάνουν,
κάποιοι ἀπ’ αὐτοὺς ἄναψαν κερὶ γιατὶ φοβόντουσαν μήπως τοὺς
καταλάβει ὁ νεκρός,  ἄλλοι φλυαροῦσαν,  ἢ ρωτοῦσε ὁ ἕνας γιὰ
τὸν ἄλλο· μὰ κανεὶς δὲν ἄκουγε κανέναν. Καὶ τοῦτο συνεχίστηκε
γιὰ πολλὴ ὥρα ἀκόμα μέχρι ποὺ ὅλοι ἀποκοιμήθηκαν, πιά, σὲ ἕνα
ἀπέραντο ἄδειο.

Κάποια φορὰ οἱ παπάδες τελειῶσαν τὴ μεταλαβιὰ καὶ
θυμωμένοι ποὺ εἴχανε ἀργήσει τὰ φιλοδωρήματα, κράξαν τοὺς
συγγενεῖς τοῦ ποιητῆ ναρθοῦνε πάνω γιὰ νὰ πληρωθοῦν. Ὕστερα
ἀπὸ πολλὰ τραβολογήματα καὶ παρακάλια ἀνέβηκαν κι οἱ
ὑπόλοιποι κι ἀνήσυχοι ὅπως ἦταν, κάνανε σύναξη στὸν κῆπο τοῦ
σπιτιοῦ γιὰ νὰ μετρήσουνε, ἐπιδεικτικά, τὸ βάρος τους καὶ τὸ
εἶναι τους!

Σ



Avaritia

ημέρωμα Κυριακῆς, ἡ μέρα πού ’χουν τὸ συνήθειο νὰ
σφάζουνε ἀρνιά· τὴ μέρα ἐκείνη Φρύγες Τουρκόγυφτοι
ἔταξαν στοὺς Ψωροκωσταίους τάλαντα πολλὰ γιὰ νὰ

νοικοκυρέψουνε τῆς Τρίχας τὸ γεφύρι, ὅτι κουνιότανε ἐπικίνδυνα
πάνω ἀπὸ τὸν Κωκυτό.  Εἶχε ἔρθει ὁ καιρὸς καὶ ἔπρεπε,  λέει,  νὰ
περάσουνε ἀπ’ τὸ σημεῖο ὅπου κρίνεται ἡ μοῖρα τῶν θνητῶν.

Ἔτσι, ὅλοι μαζί, μάστορες καὶ μαθητᾶδες, βαλθήκανε νὰ
βάλουνε μιὰ τάξη στὸ ἐρείπιο. Ὥσπου νὰ ξεψυχήσῃ ἡ μέρα τὰ
φτυάρια κ’ οἱ ἀξῖνες εἴχαν λιώσει, μὰ τὸ γεφύρι αὐτὸ δὲν θὰ
τελείωνε ἔτσι εὔκολα. Ὅταν ξημέρωσε λάβανε τὴν ἀπόφαση νὰ
φτειάξουνε περσότερες καμάρες, ψηλὲς καὶ ὄμορφες. Τὴν ἑπομένη
εἶπαν νὰ ξεκουράσουν τὶς καμάρες μὲ σκέλη καὶ ποδαρικά. Οἱ
μέρες ἔφεγγαν ἡ μιὰ σιμὰ στὴν ἄλλη καὶ ὅλο πασχίζανε νὰ
κάνουν τὸ γεφύρι μία διάβαση ἀμύθητα ὀνειρεμένη γιατὶ δὲν
ὑπῆρχε τέλος στὴν ξιπασιά τους καὶ ἐπειδὴ θέλανε νὰ
σιγουρέψουνε τὴν εὔνοια τῶν Φρυγῶν.

Καὶ πέρασαν σαράντα ἐννιὰ ἡμέρες σωστὲς ὡσότου τὸ
γεφύρι νὰ θυμίζῃ κτίσμα λαμπρό. Ἄξαφνα, κάποιος ἀπὸ τοὺς
μαθητᾶδες φώναξε πὼς πρέπει ἐπιτέλους τὸ γεφύρι νὰ στεριώσῃ.

Ἔτσι, τῶν λόγων τῶν παλιῶν πατῶντας τὰ ἴχνη, μιὰ
θυγατέρα εἴπανε νὰ θυσιάσουνε. Κατὰ τὸ γιόμα τοὺς στεῖλαν μιὰ
πρεσβεία ’π’ τὸ χωριό: ἱερωμένοι τραγομάσχαλοι, ἑταῖρες,
Γυφτοφάγοι καὶ κοπρολόγοι πολιτευτὲς κατέφτασαν ζητῶντας
τους νὰ θυσιάσουνε τὴν κόρη τοῦ δεσπότη. Τόσο μεγάλη ἤτανε ἡ
θλίψη τους ποὺ τὰ ῥαβδιά τους ὅλοι κρούσανε στὴ γῆς καὶ δὲν
κρατήσανε τὰ δάκρυά τους.  Μὰ τὸ μυαλό τους τυφλωμένο ὡς
ἦταν,  καὶ ἐπειδὴ τὰ τάλαντα τοὺς εἴχανε ζαλίσει,  μποροῦσε νὰ
σηκώσῃ τέτοιες ἀποκοτιές.

Ἔτσι, τῆς ἱκεσίας τὶς φωνές, τὰ παρακάλια καὶ τοὺς
ὁδυρμοὺς ποὺ ἔσερνε ἡ παρθένος κανένας δὲν λογάριασε. Καὶ
διατάχτηκαν οἱ μάστορες κ’ οἱ μαθητᾶδες νὰ τὴν πιάσουνε καὶ νὰ
τὴν στήσουνε ψηλά, σὰν τὴν ἀρνάδα, πάνω στὸν βωμό. Τὰ
παραπέρα οὔτε ποὺ τὰ εἶδα οὔτε ποὺ τὰ λέω.

Καὶ ἀκολούθησε μία διαολεμένη νύχτα καὶ μόνο ἕνας
παπᾶς φαρδύπρωκτος τόλμησε νὰ ξεμυτίσῃ στῆς Τρίχας τὸ γεφύρι
γιὰ νὰ κάνῃ τρισάγιο.  Κάποια φορὰ ἡ αὐγὴ ἅπλωσε στὴ γῆς τὸ

Ξ



χρῶμα της.  Τὴν ὥρα ἐκείνη οἱ μάστορες κι οἱ μαθητᾶδες μαζὶ μὲ
τὴν πρεσβεία καὶ τοὺς τουρκόγυφτους τοὺς Φρύγες κάναν’ νὰ
περάσουν.

Ἀργότερα, ἕνας λεχρίτης, ἀπλησιάρης εἶπε ὅτι εἶδε μαῦρες
σκύλες καπροδόντες μὲ μάτια αἱμοσταγῆ νὰ πλησιάζουνε γοργὰ
τὴ γέφυρα κι, αἴφνης, ν’ ἀκούγονται κραυγὲς καὶ οὐρλιαχτὰ πού,
ὕστερα ἀπὸ λίγο, ἐξατμίστηκαν σὲ μιὰ βαθιὰ σιωπή . . . .



Menschliches . . . .

έσα σ’ ἕναν κατακλυσμὸ μεσημεριανοῦ φωτὸς μιὰ
ἀπομαζουδομάζωξη μπούκαρε στὸ σπήλαιο τῶν
κλεφτῶν: Αὐτοκράτορες κι ἀρχιερεῖς συνοδευόμενοι ἀπὸ

κολλυβιστές, θαυματοπλάστες καὶ κερματιστὲς εἴχανε σαβουρώσει
γύρω ἀπ’ τὸ μνῆμα καὶ φλυαροῦσαν περιμένοντας ν’ ἀνάψουνε
κερί, γιατὶ θέλαν, λέει, νὰ τάχουνε καλὰ μὲ τοὺς θεούς!

Οἱ καμπάνες ῥυάζανε λυπητερὰ καὶ κάτι ἁγικὰ
χυνόντουσαν ἀπ’ τὴν κοιλιὰ τοῦ μνήματος στὴν ἀτμοσφαῖρα.
Κάποια στιγμὴ ξεπρόβαλε ἀπὸ μέσα του ἕνας τετραγωνομούσης,
ντυμένος μ’ ἕνα πάνχρυσο στιχάριο, κρατῶντας σὲ μιὰ κοιμισμένη
κανδήλα τὸ γαλάζιο φῶς. Τότε, ὅλο αὐτὸ τὸ μπούγιο τῶν
προσκυνητῶν ἔτρεξε πρὸς τὸ μέρος του μονανεπνιάς.

Τὴν ὥρα ὅμως ποὺ τσαλαπάταγαν ὁ ἕνας τὸν ἄλλο,
ἔπεσαν ἀπὸ πάνω ψοφίμια προβάτων καὶ περιστεριῶν. Μιὰ
βούβαση βαθιὰ πλάκωσε τὸν τόπο κι ὅλοι τους, ἀκίνητοι,
κοιτοῦσαν μὲ τὸ στόμα ἀνοιχτό. Αἴφνης, χιλιάδες χέρια
ξεπετάρισαν ἀπ’ τὸν ὄχλο γιὰ νὰ διεκδικήσουν τὸ μερίδιο τους
μέσα σὲ στριγκὲς φωνὲς καὶ μεγάλο κακό.

Ὁ τετραγωνομούσης ἔμεινε στὰ κρύα βλέποντάς τους ν’
ἀπομακρύνονται καὶ νὰ μασᾶνε σὰν λιμάρικα σκυλιά. Κι ὅταν
μπούχτισαν, ἀποκαρώθηκαν ὄρθιοι μὲς στὶς καβαλίνες. Κανείς
τους, ὅμως, δὲν πρόσεξε τὰ σελαγίσματα ἐκείνου τοῦ φωτός!

Μ





Ὁ μύλος

ἶμαι ὁ Μύλης, γιὸς τοῦ Λέλεγα, κάτοχος μονόφθαλμου
νερόμυλου ποὺ στέκεται σ’ αὐτὴν τὴν ἀμμουδιὰ κοντὰ στὴ
θάλασσα, δίπλα σὲ βοῦρλα κι ἀλμυρίκια.

Ἐδῶ κι αἰῶνες,  κάθε ποὺ ὁ οὐρανὸς ἀνάβει τὸ ἑσπέριο
ἄστρο,  ὁ μύλος μου φιλοξενεῖ στὰ σπλάγχνα του ἀγωγιάτες.
Ἄθλιοι καὶ κοπιασμένοι ἀπ’ τὸν ἱδρώτα καὶ τὴ σκόνη, ἀλλὰ
καρτερικοὶ καὶ εὐγενεῖς, φτάνουν ἐδῶ μὲ τὰ μουλάρια τους γιὰ τ’
ἄλεσμα. Λίγο πρὶν πάψῃ τὸ φεγγάρι νὰ λαμποκοπᾷ στὰ
τσακισμένα πρόσωπά τους, παίρνουν βαθιὸ ἀνασασμό, σὰ νὰ
σηκώνουνε μεγάλο βάρος ἀπὸ πάνω τους, καὶ ἐπιστρέφουνε σὲ
μέρη ποὺ δὲν ἔχει δρόμους.

Τούτη,  ὅμως,  ἡ νύχτα δὲν εἶναι σὰν τὶς ἄλλες:  οἱ
ἀγωγιάτες δὲν φανήκανε ἀκόμα καὶ τὸ φεγγάρι ῥίχνει τὸ ψυχρό
του ἀργύριο πάνω σὲ μυλολίθαρα βουβά.

Αἴφνης, βλέπω νὰ πλησιάζῃ ἀργὰ τὴν ἀμμουδιὰ ἕνα
σουλάτσο· ἦταν θεόμορφες παξιμάδες, καὶ παρακάτω βλέπω
κηφῆνες ποὺ ἔπειτα γινήκανε κουτσόφαλλοι κι ἔπειτα πλάνους
πορδοκόπους κι οἱ πορδοκόποι γίναν σαλτιμπάγκοι. Πρησμένοι
ἀπ’ τὴ φαγοπιοτούρα, μέσα σὲ τσούλια ξέλαμπρα, χασκάριζαν
φριχτὰ λαβώνοντας τὴν ἡσυχία καὶ τὴν πάστρα τῆς βραδιᾶς. Καὶ
σὰν τοὺς καταβρόχθισε ὁ MYLOS ἀρχίσανε νὰ κωλοτρίβονται
καὶ νὰ κυλιοῦνται ὑπὸ τοὺς ἀπαίσιους ἤχους τῶν κυμβάλων.

Μὰ τὸ φεγγάρι ἔφεγγε σὰν μέρα, λὲς κι εἶχε ξημερώσει,
δείχνοντας ὅλ’ αὐτὸ τὸ ψωραλέο κενὸ νὰ καταλύῃ τὸν μύλο μου.

Ε



Lussuria

πίνακας αὐτὸς κουβαλάει τὴ μορφὴ τῆς Θαυμαρέτης μὲ
μιὰ τάξη καὶ μὲ μιὰ σειρὰ ἀξιοζήλευτη . . . .

Τὴ στιγμὴ ποὺ ἡ νύχτα γονάτιζε τὴ μέρα καὶ τὰ ἄλλα
ζωντανὰ βγαίνανε παγανιά, ἀλογοφάϊσες, ταβλαμπᾶδες,
νταλαβεριτζῆδες καὶ ξεσκολημένοι κλήθηκαν στὸν οἶκο τῆς
Θαυμαρέτης γιὰ νὰ δοῦν τὸν πίνακα. Σὲ λίγο ἡ σάλα, κατάφωτη
καὶ στολισμένη μὲ ταβλᾶδες κρεάτων καὶ λαγήνια κρασιοῦ,
μπούχτιζε ἀπ’  τὴν ἀποφορά,  τὸ σάλαγο καὶ τὴν καπνιά,  ἐνῷ
ἔφηβοι χύναν ατέλειωτο κρασὶ μὲς στοὺς κρατῆρες· κι ὅλοι τους
φάγανε κι ἤπιαν μέχρι ποὺ ξεχειλώσανε.

Στὸ ἄκουσμα τοῦ πρῶτου βορβορηγμοῦ χυμίξανε σὲ ὅλες
τὶς κοφινοκῶλες τῆς βραδιᾶς γιὰ νὰ τὶς μακελέψουνε μὲ τὰ λεπτά
τους ἐντεράκια· κι οἱ ἀλληλοβασίες κράτησαν γιὰ ὧρες!

Αἴφνης ἀκούστηκαν ποδοβολητὰ ἀλόγων, σημάδι ὅτι εἶχε
καταφτάσει τὸ παχύδερμο τοῦ τόπου κρατῶντας στὸ ἕνα χέρι
σκῆπτρο καὶ στ’ ἄλλο δόρυ. Τότε, ὅλοι τρέξανε καὶ
κοπαδιάστηκαν κάτω ἄπ’ τ’ ἀχαμνά του ἀπελπισμένοι, ὅτι
ἀχαλίνωτος ὁ πόθος καὶ ἀχόρταγες οἱ σάρκες· τὴ φορὰ αὐτή,
ὅμως, μπλέξανε τὰ πόδια καὶ τὰ χέρια σὲ βουβὲς ἀρρενομιξίες καὶ
σαπφισμούς· καὶ τὰ κορμιὰ τοῦ ἑνὸς ἀπ’ τ’ ἄλλου δύσκολα
ξεχώριζαν.

Ἦταν ἄκρα νύχτα· τὰ δαχτύλια στάζανε ἀκόμα λίπος καὶ
τὰ στήθια ἱδρῶτα ὅταν ἀποφασίσανε νὰ φύγουνε, ἀφήνοντας τὴ
σάλα ἑτοιμοθάνατη.

Ὁ πίνακας αὐτὸς κουβαλάει τὴ μορφὴ τῆς Θαυμαρέτης μὲ
μιὰ τάξη καὶ μὲ μιὰ σειρὰ ἀξιοζήλευτη. Μονάχα, ὅμως, τοῦ οἴκου
ὁ φύλακας, μιὰ σκυλίτσα, πλησίασε ἀργὰ τὸν πίνακα καὶ
φτάνοντας κοντά του κούνησε τὴν οὐρά της καὶ σκίρτησε μὲ
χαρά!

Ὁ



Πάνω σὲ μιὰ Παραλογὴ

ὲ τὸ χάραμα τὸ φῶς τοῦ ἥλιου ἔδειξε ἕνα χωριὸ σὲ
ξερακιανὸ βραχοτόπι καὶ μιὰ μονὴ ἀπέναντι σὲ μιὰ
μαδάρα. Σὲ τοῦτο τὸ χωριὸ μακέλευε, χρόνους πολλούς,

ὁ γιὸς τὴ μάννα του τὴν καλογριά.  Μὰ κάποτε ἡ γυναῖκα του
τοὺς ἔνιωσε καὶ βάλθηκε μὲ κάθε τρόπο νὰ τοὺς γδικιωθῇ.

Τὴ μέρα ποὺ θὰ φέρνανε τὸ λείψανο τοῦ Ἅγιου Φοίβου
τοῦ σκοταδοθραύστη,  τὴ μέρα ἐκείνη διάλεξε νὰ πάῃ στὴ μονὴ
συγχώρεση γιὰ τὶς προτερινές του πράξεις νὰ ζητήσῃ.
Γνωρίζοντας γιὰ τὸ μετάνιωμά του αὐτὸ κίνησε γιὰ τὸν ναό,
ἀποφασισμένη.

Ὁ ἥλιος ἔσκαγε πίσω ἀπ’  τὰ βουνὰ  ὅταν ἄρχισε νὰ
διαδίδῃ φῆμες ὅτι ὁ ἄντρας της σχεδίαζε νὰ βάλῃ χέρι στὰ τάματα
τῶν θνητῶν καὶ στὸ χρυσάφι τῆς μονῆς.  Ταραγμένοι οἱ
μοναστηρήσιοι διέταξαν φρουρὰ νὰ ἐποπτεύῃ.

Τὸ μεσημέρι κατέφτασαν γιὰ τὸ προσκύνημα παράτες
βασιλέων καὶ ποιμένων ἀπ’ τὴ χώρα, μαζὶ καὶ τὸ θεοφοβούμενο τὸ
ποίμνιο. Κι ὅλοι ἦρθαν ν’ ἀπαιτήσουν κάνα θαῦμα ἢ συγχώρεση
καθὼς τὰ τάματα ποὺ θά ’καναν κοστίζανε πολλά.

Λίγο προτοῦ τ’ ἀπόγευμα νὰ σβήσῃ, ὄχλος πολὺς μὲς στὸ
ναὸ στρουγκιάστηκε· ἄλλοι κουβάλαγαν κλεμμένα ἀρνιὰ γιὰ τὴ
θυσία, ἄλλοι φλουριὰ ἢ κοσμήματα κι ἄλλοι σπονδές. Καὶ
βέλαζαν μὲ λύσσα γιατὶ ἡ δυσωδία ἦταν ἀνυπόφορη, ἢ
βλαστημοῦσαν ποὺ οἱ προσφορές τους δὲν φανῆκαν πλούσιες
στοὺς ἄλλους.

Ὁ γιὸς τῆς καλογριᾶς προχώρησε πρὸς τὸν ναὸ μ’
εὐλάβεια· καὶ τότε ἄρχισαν οἱ ἱερεῖς τὶς σύναξες καὶ τὰ
μουρμουρητὰ καθὼς φέραν στὸ νοῦ τὶς διαδόσεις τῆς γυναῖκας
του. Μπαίνοντας μέσα στὸν ναὸ κλεῖσαν οἱ πόρτες πίσω του κι
ἀνοίξανε ἀμέσως οἱ θύρες τῆς κολάσεως.

Τὸ χάραμα ἕνας ἐκκλησιάρης κουρελὴς διέσχιζε
ἀλαφιασμένος πάνω σὲ ἄλογο τὸ μονοπάτι ποὺ ὁδηγοῦσε στὸ
χωριό, στῆς καλογριᾶς τὸν οἶκο. Πῆγε νὰ τῆς μηνύσῃ τῆς νύφης
της τὸν δόλο κι ὅλα τὰ φοβερὰ ποὺ ἔγιναν τὴ νύχτα στὸν ναό.

Εἶπε· «Ὅταν οἱ πόρτες τοῦ ναοῦ τραβήχτηκαν ὁ γιός σου
βρέθηκε μπροστὰ σὲ πλῆθος δαιμονισμένων καλογέρων,
σοφιστῶν, ὑπάτων καὶ κενόσπουδων δεσποιναρίων ποὺ

Μ



βάλθηκαν νὰ τὸν χαλάσουν πετῶντας του θύρσους, ἐλάτινα
κλαδιὰ καὶ πέτρες. Σὰν τοὺς φώναξε ὅτι ἦρθε μόνον γιὰ
συγχώρεση, αὐτοὶ βγάλαν ἀφροὺς ἀπὸ τὸ στόμα κι ἀναδεύοντας
τὶς κόρες τους χιμήξανε νὰ τὸν σπαράξουν».

»Ὁλονυχτὶς ἀκούγονταν φριχτὲς καὶ τρομερὲς φωνὲς κι
ἔβλεπες μέλη ἀνθρώπινα ἄλλα στὸ δάπεδο ἢ στὴν ἅγια τράπεζα κι
ἄλλα στὰ κηροπήγια καὶ στοὺς βωμούς.  Κι ὅταν ἀνθρώπινες
μορφὲς δὲν μπόρειγες ν’ ἀναγνωρίσῃς πιά, μιὰ σιλουέττα μέσα σὲ
κόκκινο μανδύα κρυμμένη βγῆκε ἀπ’ τὸν ναὸ καὶ κίνησε κατὰ τὰ
μέρη τοῦ χωριοῦ.  Κι ἦταν αὐτὸς ὁ κόκκινος μανδύας ποὺ δῶρο
εἶχες κάνει στὴ νύφη σου ὅταν τὸν γιό σου πάντρευες.  Ὅσο γι’
αὐτὸν δὲν ματαφάνηκε ὕστερα ἀπ’ τὸ φονοκοπεῖο τοῦτο».

Ἀκούγοντας τὰ λόγια τοῦ ἐκκλησιάρη ξέσπασε σὲ
θρήνους καὶ κατάρες. Ἁρπάζοντας τὸ ἀρκοτσίκουρο ὅρμηξε πάνω
στὴν κόκκινη μορφή, τὴν ὥρα ποὺ ἐρχόταν, καὶ ἔσκισε σὰν ὄρνιο
τὸ κεφάλι της.  Κι ἔτσι ὅπως ἦταν τὸ κορμὶ μὲς στὸ μανδύα
τυλιγμένο, τό ’ριξε μὲς στὴ γῆς ὑψώνοντας στήλη καὶ μνῆμα.

Κανείς,  ὅμως,  δὲν πρόσεξε ἕνα μικρὸ ἀβάσκαντο ποὺ
ἔπεσε στὸ χῶμα ὅταν σκιζόταν τὸ κεφάλι· ἕνα μικρὸ ἀβάσκαντο
ποὺ μόνο ὁ γιός της φόραγε . . . .



Gula

ὴν ὥρα ποὺ πνοὴ ἀνθρώπου δὲν γροικιόταν, ῥασοφόροι
κόρακες, χριστεπώνυμοι κλέφτες καὶ μολυβοσπρῶχτες
κατευόδωσαν τὸν βασιλιά, τυλιγμένο στὴν κόκκινη

τήβεννο, γαβγίζοντας δυνατὰ τὸ «ἄξιος» ἢ τὸ «χαῖρε»· κι αὐτὸς
γιὰ νὰ τοὺς ἀποκοιμίσῃ μοίραζε στὸ πέρασμά του σάπια ἐλέη καὶ
φανταχτερὰ περιτυλίγματα σκουπιδιῶν ἐνῷ οἱ ἄλλοι μὲ λύσσα
πέφταν πάνω τους καὶ τὰ κατάπιναν, μπουκώνοντας τὰ στόματα.

Μὰ σὰν ἔφτασαν στὴν Ἀγορὰ καταλάβαν ὅτι ἐδῶ θὰ
τελειώνανε οἱ μοιρασιὲς καὶ τὰ παζάρια. Ἔτσι, βροχὴ ἔπεσαν ἀπὸ
πάνω του οἱ ῥοχάλες καὶ τὰ χέρια γιὰ νὰ τὸν διαμερίσουν. Καὶ
μόνον κάποιοι ὁρκοπάτες ἔμποροι ποὺ πέρναγαν τυχαῖα ἀπὸ
ἐκεῖ, τρέξανε νὰ τὸν γλιτώσουνε γιατὶ εἴχανε ἀκούσει ὅτι ἔπαιρνε
νὰ τόνε στύψουν λίγο ἀκόμα γιὰ νὰ περιδρομιάσῃ πάλι ὁ ὄχλος.

Ὡσότου νὰ τσακίσῃ τὸ σταύρωμα ἡ μέρα, ἕνας ἀπέραντος
θίασος ἀπὸ μέθυσους, πολιτικὲς καὶ κατσαπλιᾶδες μὲ σκουτάρια
εἶχε ἀνηφορίσει τὴ δημοσιά, ποὺ ὁδηγοῦσε στὴν κορφὴ τοῦ
λόφου, συνοδεύοντας τὸν μέσα σὲ ἕνα πεθαμένο τοπίο γεμάτο
ἀσφένταμους καὶ χαράκια. Σὰν φτάσαν στὴν κορφὴ ἔλαβαν τὴν
ἀπόφαση νὰ τόνε βάλουνε μὲ τὸ στανιὸ νὰ μπήξῃ ἕνα κομμάτι
ξύλο σὲ σημεῖο διωρισμένο. Βιαζόντουσαν, λέει, γιατὶ κάποια
στιγμὴ θὰ κοπαδιάζονταν γύρω του ὁ ὄχλος γιὰ νὰ τὸν ἀποθεώσῃ
κι ἔτσι νὰ ξαναφάῃ ἄρτους καὶ ἰχθεῖς!

Μὲ τὰ πολλὰ τὸν ἔστησαν στοὺς πέντε ἀνέμους κι ἀφοῦ
τὸν προσκυνῆσαν, ἔφυγαν χασκογελώντας καὶ τρίβοντας τὰ χέρια
τους. Μετὰ ἀπὸ λίγο δὲν ἄκουγες γάβγισμα σκύλου, λάλημα
πουλιοῦ, ἢ θρόϊσμα φύλλου παρὰ μόνο ἕναν ψίθυρο ποὺ
ἀντίσκοβε τὴ σιωπή:  «Καὶ τώρα στέκομαι μόνος μου,  ξανά,  μὲς
στὴν κακομοιριά μου, περιμένοντας μάταια τὸ θαῦμα . . . . »

Τ



Superbia

άνω στὸ τσάκισμα τῆς μέρας μία πομπὴ ξεκίναγε ἀπ’ τὴ
μεγάλη λεωφόρο ποὺ ὁδηγοῦσε ἔξω ἀπ’ τὴν πόλη, στὴ
θέση Πύκνα. Μπροστὰ πηγαίνανε οἱ δύο ὕπατοι κι οἱ

ῥασοτυλιγμένοι κι ἀκολουθοῦσε ἡ σύγκλητος λυσίκομη κι οἱ
κοτζαμπάσηδες, συνοδευόμενοι ἀπὸ ἀνθρωπογλεῖφτες.

Σὰν φτάσανε ἀνάμεσα στὰ δυὸ ὑψώματα μπουζιάστηκαν
στὸ Σαραπίδειο, ἐκεῖ ὅπου ἧταν ὁ βωμός, καὶ σκύψαν τὸ κεφάλι.
Μέχρι οἱ ὕπατοι νὰ πάρουν θέση, οἱ κοτζαμπάσηδες λιβάνιζαν τὴ
σύγκλητο κι ὅλοι μαζὶ τὰ σμήνη ἀργυραμοιβῶν καὶ ἀκαμάτηδων.

Οἱ δύο ὕπατοι, αἰώνιοι καὶ ὁρκισμένοι ἀντίπαλοι, εἶχαν
τὴ φήμη τῶν σοβαροβλέφαρων ἐκείνων ποὺ εἶναι εὐλαβεῖς στὴν
οἰκογένεια καὶ τὴ θρησκεία τους· τηροῦντες πάντα τὶς ἀρχὲς τῆς
πολιτείας καὶ τοὺς τύπους, χωρὶς διάθεση γιὰ ξεστρατίσματα καὶ
ἄλλα τέτοια. Κι ἀφοῦ εἴχανε αὐτὴ τὴ φήμη, ἔτσι τοὺς νόμιζε κι ὁ
ὄχλος.

Μόλις ἀρχίσανε οἱ ἀγορεύσεις κι ἀπ’ τὶς δυὸ μεριές, ἄλλοι
ζαρώνανε τὴ μύτη τους κι ἄλλοι ἀκοῦγαν χάσκοντας –  πότε
τυλίγοντας τὴ γλῶσσα τους σὰ σκύλοι διψασμένοι,  πότε
στριφογυρίζοντας μέσα στὴ βουερὴ ἀνοησία τους. Μὰ ὅταν
ἀκούστηκε ἐκεῖνο τό· «θὰ βάνω ἐγὼ ἐσένα ἐξεταστὴ τί κάνω;»,
πιάσανε πόλεμο οἱ δύο ὕπατοι, μαζὶ κι ὁ ὄχλος νὰ σουρομαδιέται!

Στὰ ὑστερνὰ κατὰ τὸ δείλι ὅλος αὐτὸς ὁ συρφετός, μὴν
ἔχοντας βγάλει οὔτε μιὰ βουλή, ἐπέστρεψε στὴν τρῦπα του
ἀκολουθῶντας τὸν ἄνεμο, ἐνῷ οἱ δύο ὕπατοι, χωρίς νὰ κατεβοῦν
ἀπ’ τὸ καλάμι, σκεπάστηκαν ἀπ’ τὰ φτερὰ τῶν ἐρινύων καὶ
χάθηκαν μὲς στὸ σκοτάδι βλαστημῶντας.

Τὴν ἑπομένη ἕνας κουρελὴς διδάσκαλος, ξυπόλητος καὶ
πληγιασμένος στὸ κορμὶ ἀπ’ τὸ φραγγέλωμα, διέδιδε πὼς εἶδε μὲς
στὴ νύχτα τοὺς δυὸ ὕπατους νὰ χαριεντίζονται, κρατῶντας
ἀγκαλιὰ μιὰ καλντεριμιτζού, καὶ νὰ περνᾶν τὸ μισοσκότεινο
κατώφλι μιᾶς ταβέρνας ποὺ κάθε της γωνιὰ τὴ ζέσταινε τὸ κρῖμα.

Π





Penta miseranda ferox violenta pestis
superest plebs pessima testis



Νέκυια, Α´

Τώρα ποὺ πρόκειται νὰ ξεπερατωθοῦμε
καὶ δὲν γνωρίζουμε ποῦ πᾶμε,
ἀκούγεται ἀπὸ μακριὰ ἀνθρώπων κλάμα
νὰ δυναμώνῃ ὁλοένα καὶ περσότερο·
κι εἶναι σκληρὸ νὰ ξέρουμε ὅτι τὸ σκοτάδι
ἔρχεται νὰ μᾶς κατασπαράξῃ.

Τώρα ποὺ πρόκειται νὰ ξεπερατωθοῦμε,
δὲν ἔχει τίποτα νὰ περιμένουμε·
καὶ κάθε θύμηση θὰ λιώνῃ καὶ θὰ χάνεται.
Τέτοιες ὧρες ἀφήνουμε ξωπίσω μας τὸν ὄχλο
νὰ κοχλάζῃ ἀπὸ λύπη κι ἀπὸ φόβο,
καὶ τραβᾶμε γιὰ μέρη ὅπου λὲν ὅτι τὸ κρύο εἶναι φονιάς.



Στὴν ἐκκλησία

Χτισμένη πάνω σὲ ἐρείπια ναοῦ ἑλληνικοῦ
(ποὺ ὑποχώρησε ἀπ’ τὴν πίεση τῆς ἐκκλησίας),
ὑψώνεται ὣς τὸν οὐρανὸ ἡ Νύφη τοῦ Χριστοῦ.

Κι ἦταν ἀπόγευμα ζεστὸ τοῦ Ἰουλίου
ὅταν μὲ σύρανε ἐδῶ νὰ προσκυνήσω.
Τὸν πρόδομο διασχίζοντας εἶδα κέρνους
καὶ κοχλιάρια δίπλα σὲ μανουάλια κι ἑξαπτέρυγα.
Μπροστά μου, στὸν χῶρο συναθροίσεως
καὶ κάτω ἀπ’ τὴ ζωφόρο καὶ τὶς ἁγιογραφίες,
σταυλίζονταν ὄχλος ἀπὸ σεσημασμένα κομματόσκυλα,
γραφιᾶδες σουφροφρύδηδες, πουτάνες κι ἄλλα δίποδα
ποὺ ἔψελναν σπονδείους ὕμνους καὶ Ῥωμανό.
Κι ὅταν μὲ κόπο ἔφτασα στὴν ἅγια τράπεζα,
ξάνοιξα ἀγκυλομύτες ἱερεῖς κοντὰ σ’ ἕνα βωμὸ
νὰ κάνουνε θυσίες καὶ σπονδὲς ἢ νὰ σταυροκοπιοῦνται
κρατῶντας δισκοπότηρα καὶ κρατῆρες.

Τὰ ξημερώματα βγῆκα κι ἀπομακρύνθηκα
θαυμάζοντας τὴν ἐκκλησία ποὺ συνθλιβότανε
κάτω ἀπ’ τὴν πίεση ναοῦ ἑλληνικοῦ!



Νέκυια, Β´

Πᾶνε καμπόσες μέρες ποὺ ξέπνοος ξυπνοῦσες
καὶ κατακεραυνωμένος ἀπ’ τὸν φόβο
ἀναρωτιόσουν γιὰ τὴν ἀποφράδα ὥρα
ὅταν θὰ πάψῃς νὰ βυζαίνῃς λαίμαργα τὸ φῶς.
Μὰ κάθε τόσο ἔριχνες γιὰ ὕπνο τὸ τομάρι σου,
τὸν κόμπο αὐτοῦ τοῦ ζόφου πιστεύοντας πὼς ἔτσι θὰ τὸν λύσῃς.

Πᾶνε καμπόσες μέρες ποὺ ὁ ζόφος τοῦτος
σ’ ἔφερνε, ἄθελά σου, πιὸ κοντὰ σὲ μαρμαρένια ἀλώνια.
Κι ἔτσι, τώρα, μόνος σου, χωρὶς τὶς αὐταπάτες μιᾶς ζωῆς,
θὰ βλέπῃς νὰ ἐξατμίζεται τὸ αἷμα σου
καθὼς θὰ βγαίνῃ ἀπὸ μέσα σου
μαυροντυμένος γέροντας, δρεπανηφόρος . . . .



ΤΟ ΒΙΒΛΙΟ «ΔΕΣΜΩΤΕΣ» ΤΟΥ
ΚΩΝΣΤΑΝΤΙΝΟΥ Κ. ΧΑΤΟΥΠΗ
ΤΥΠΩΘΗΚΕ ΣΕ ΠΕΡΙΩΡΙΣΜΕΝΟ
ΑΡΙΘΜΟ ΑΝΤΙΤΥΠΩΝ ΤΟΝ ΝΟΕΜΒΡΙΟ
ΤΟΥ 2015 ΣΤΟ ΤΥΠΟΓΡΑΦΕΙΟ ANDY’S
PUBLISHERS ΤΟ ΣΧΕΔΙΟ ΣΤΟ
ΕΞΩΦΥΛΛΟ   ΕΙΝΑΙ  ΤΟΥ   ΣΥΓΓΡΑΦΕΑ



ISBN: 978-618-82241-1-7


