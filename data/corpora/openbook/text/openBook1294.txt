

























ΙΠΠΟΚΑΜΠΟΣ


		
			
		

	1.1.1992
Αγαπημένο μου ημερολόγιο,
Ο Αϊ-Βασίλης  μου έφερε εσένα, αντί για την Barbie που του είχα ζητήσει. Δεν σου κρύβω πως είμαι πολύ θυμωμένη, γιατί πάντα μου φέρνει αυτό που θέλει η μαμά και όχι αυτό που ζητάω. Αφού δεν μου έφερε μπανάνες σαν το μπαμπά μου πάλι καλά. Αν και του χρόνου πάρει το δικό τους γράμμα κι όχι το δικό μου θα αρχίσω να πιστεύω πως δεν υπάρχει. Τέλος πάντων. Η μαμά λέει ότι είναι το καλύτερο δώρο γιατί ότι γράφω τώρα που είμαι παιδί θα μου χρησιμεύσει αργότερα όταν θα είμαι μεγάλη. 
Με αγάπη! Μ
 

18/08/2008 Δευτέρα 19:00
Το αποφάσισα. Πρέπει να παραιτηθώ. Πρέπει να το κάνω σύντομα, αλλιώς πολύ φοβάμαι ότι θα εκτεθώ ανεπανόρθωτα. Δεν με αναγνωρίζω πια. Που πήγε ο σοβαρός επιστήμονας; Είμαι καθηγητής εγώ ή μήπως έγινα ξανά φοιτητής και δεν το κατάλαβα;  Νιώθω ξένος με τον ίδιο μου τον εαυτό.  Φεύγοντας σήμερα από το Πανεπιστήμιο με έπιασε πάλι αυτό το απροσδιόριστο καρδιοχτύπι. Σαν αυτό που με πιάνει όταν κοιτάω την Μ να κοιμάται γυμνή δίπλα μου. Θες να το πεις ανασφάλεια, θες ενθουσιασμό, δεν ξέρω. Αυτό που ξέρω είναι πως βυθίζομαι κι εγώ σ ένα βυθό χωρίς όριο. Όπως κι αυτή στο όνειρο της. Μου το έστειλε χθες μέσα στη νύχτα. Κι ενώ είχα ορκιστεί στον εαυτό μου ότι δεν θα ασχοληθώ ξανά με τα όνειρα της, τελικά δεν κρατήθηκα. Έτρεξα πρωί πρωί στο εργαστήριο και το διάβασα του Πήτερ. Ήθελα να δω τι ερμηνεία θα έδινε αυτή την φορά. 
«Είδα ότι βρισκόμουν στην μέση ενός απέραντου βυθού. Δεν πνιγόμουν, ούτε ένιωθα ότι μου λείπει ο αέρας. Δεν ξέρω αν ήμουν δύτης ή ψάρι όμως κοίταξα προς τα κάτω και ο βυθός ήταν απύθμενος, έμοιαζε με άβυσσο. Κοίταξα προς τα πάνω και είδα ένα κομμένο συρματόπλεγμα, που κάπως οριοθετούσε τον χώρο. Πάνω από το συρματόπλεγμα το νερό ήταν πιο φωτεινό, σαν να ήταν μέρα, όμως η επιφάνεια ήταν τόσο μακριά που το φως του ήλιου με δυσκολία την διαπερνούσε. Έκανα μια προσπάθεια να κολυμπήσω προς το φως χωρίς επιτυχία. Δεν μπορούσα να μετακινηθώ ούτε προς τα πάνω ούτε προς τα κάτω. Δύο δύτες εμφανίστηκαν  από το πουθενά και μου μίλησαν. Δεν ξέρω πως ήταν δυνατόν να μιλάνε μέσα στο νερό, πάντως αυτοί με χαιρέτησαν με το όνομα μου.
Που ξέρετε πως με λένε; Ξέρουμε για σένα περισσότερα από όσα γνωρίζεις εσύ για τον εαυτό σου. Για παράδειγμα; Για παράδειγμα, όταν ήσουν μικρή οι γονείς σου σε έδωσαν για υιοθεσία για κάποια χρόνια. Μετά σε πήραν πίσω. Αποκλείεται να συνέβη κάτι τέτοιο. Θα το θυμόμουν… Πάνε χρόνια. Το έχεις σβήσει απ’ τη μνήμη σου. Το έχεις απωθήσει. Δεν θυμάσαι πως σε άφηναν πάρα πολλή ώρα μόνη σου και πως δεν σε πρόσεχαν ιδιαίτερα. Μια μέρα χάθηκες στο δρόμο κι ένας αστυνομικός σε βρήκε, σε πήρε από το χέρι, σε πήγε σε μία γυναίκα και της είπε να σε προστατέψει. Έτσι για κάποια χρόνια, σε είχε εκείνη. Άλλωστε, μου είπε, τους βόλευε να σε αναθρέψει κάποιος άλλος. 
Αν και οι γονείς μου ήταν μία ζωή δίπλα μου και δεν είχα κανένα λόγο να τους πιστέψω, στιγμιαία μου ήρθε στο μυαλό η εικόνα του αστυνομικού. Σαν να θυμήθηκα και το μέρος που με βρήκε, στο πάρκο πάνω από την εκκλησία της γειτονιάς μου.  Μετά μου ήρθαν στο μυαλό κάποιες σκόρπιες εικόνες από την παιδική μου ηλικία, όπως να κάθομαι παρέα με τη φανταστική μου φίλη και την κούκλα μου και να τους περιγράφω ένα σωρό φανταστικές περιπέτειες.  Που ήταν όλοι οι άλλοι, τότε; Δεν μπορούσα να θυμηθώ. Ξαφνικά τα λόγια τους άρχισαν να ακούγονται πιο αληθινά, και γι’ αυτό ακόμα πιο τρομερά. Παρόλα αυτά, μου ήταν αδύνατο να παραδεχτώ κάτι τόσο φοβερό κι έτσι επέμεινα ότι έκανε λάθος. Τότε ο ένας από τους δύο μου έφερε κάτι καφάσια με χαρτιά.  Τα χαρτιά ήταν γραμμένα. Άλλα χειρόγραφα και άλλα τυπωμένα. 
Είναι στη σειρά, είναι η ιστορία σου, διάβασε την.  
Εγώ κοίταξα με έκπληξη τα χαρτιά. Πως γίνεται να αντέχουν μέσα στο νερό και να μην λιώνουν, να μην σκορπίζονται; Σε ένα από τα καφάσια, η πιο πάνω σελίδα έμοιαζε να είναι απόκομμα από εφημερίδα. Την έπιασα στο χέρι μου και έτριψα το χαρτί της. Δεν έλιωνε.
Τι λέει; με ρώτησαν. Δεν θυμάμαι να κοίταξα καν τι έγραφε. Δεν ξέρω. Δεν θα την διαβάσεις; Όχι .Δεν θέλω να ξέρω. 
Και κάπως έτσι ξύπνησα. 
M»
Ο Πήτερ με κοίταξε σκεπτικός και έξυσε το αξύριστο πηγούνι του. 
«Αποκλείουμε το ενδεχόμενο να είχε συμβεί πράγματι κάτι τέτοιο; Μια τραυματική εμπειρία εγκατάλειψης την οποία να έχει διαγράψει από την μνήμη της;»
«Δεν γνωρίζω κάτι τέτοιο. Δεν μπορώ να αποκλείσω τίποτα, δεν ξέρω πολλά για την οικογένεια της. Από διάσπαρτες κουβέντες μας ότι έχω πιάσει, αλλά από αυτές είχα βγάλει το συμπέρασμα ότι είναι από ενωμένη κι αγαπημένη οικογένεια.»
Αποφασίσαμε να υποθέσουμε ότι το όνειρο της αγαπημένης μου δεν είχε καμία σχέση με την πραγματικότητα και δεν βασιζόταν σε εμπειρίες ή παλαιότερα γεγονότα. Κάνοντας μία τέτοια υπόθεση, αναρωτηθήκαμε τι θα μπορούσε να περιγράφει το όνειρο;
«Μια τραυματική εμπειρία, την οποία συνειδητά ή ασυνείδητα διαγράφουμε από την μνήμη μας. Κάποια στιγμή όμως, με κάποια αφορμή, καλούμαστε να την ανακαλέσουμε. Ίσως γιατί η εμπειρία υποβόσκει και επιδρά σιωπηλά στην καθημερινότητα μας. Ίσως γιατί αν δεν την αντιμετωπίσουμε, να επηρεάσει, ή ακόμα και να καθορίσει, το μέλλον μας..» μονολόγησε. «Το ενδιαφέρον είναι ότι δεν ήθελε να δει το παρελθόν, αλλά δεν ήθελε να δει ούτε το μέλλον της. Πλήρης άρνηση».
«Είχε συγκεντρώσει την προσοχή της στο φαινομενικά ανεξήγητο. Κοίταζε το χαρτί που δεν έλιωνε και όχι αυτό που το χαρτί έγραφε» συμπλήρωσα κι ένιωσα εκείνη την γνωστή ταχυπαλμία που με πιάνει όταν ενθουσιάζομαι.
«Κοίταζε την παρουσία κι όχι την ουσία». Ο Πήτερ έκανε μια μικρή παύση και χαμογέλασε. Με την καρέκλα του τσούλησε προς το γυάλινο λαβύρινθο στην μέση του εργαστηρίου. Το ποντικάκι είχε φτάσει στο μοχλό κι ήταν έτοιμο να το πατήσει. «Έμαθες εξυπνούλη πώς να κερδίζεις το τυράκι σου… Λοιπόν άκου. Μου ήρθε τώρα. Το χαρτί που δεν λιώνει είναι το γονίδιο. Αυτό γράφει το μέλλον μας. Όταν το γονίδιο είναι μεταλλαγμένο, το μέλλον μας ενδεχομένως να καθορίζεται και από το παρελθόν μας… Κάτι συμβαίνει στο παρελθόν το οποίο ενεργοποιεί την πάθηση στο μέλλον.»
«Αυτό είναι… ε; Θα μπορούσε…» φώναξα, μετανιώνοντας απευθείας για τον επιπόλαιο ενθουσιασμό μου. «Ίσως, γι’ αυτό ενώ πολλοί άνθρωποι έχουν το γονίδιο και συνεπώς την προδιάθεση, δεν αποκτούν ποτέ τη νόσο. Δεν δίνεται η αφορμή ενεργοποίησης της».
«Η’ δίνεται, αλλά γίνεται έγκαιρα αντιληπτή και αντιμετωπίζεται. Θα μπορούσε λοιπόν ένα γεγονός να προκαλεί τέτοιο σοκ στον οργανισμό που να οδηγεί είτε  σε διακοπή του μηχανισμού ελέγχου του εγκεφάλου ή σε αποσυντονισμό του ενδοκρινικού συστήματος ή… δεν ξέρω. Πρέπει να το σκεφτούμε πάντως κι αυτό το ενδεχόμενο» 
«Πρέπει. Αλλά μήπως χαθούμε;» ανησύχησα. Ως καθηγητής γνωρίζω την πολυπλοκότητα των σχέσεων και οφείλω να είμαι πιο συγκρατημένος από τον μαθητή μου.
«Αντιθέτως. Εγώ πιστεύω πως μόλις βρήκαμε τον δρόμο» απάντησε. Το μάτια του άστραφταν από τον ενθουσιασμό και τον έκαναν να μοιάζει ακόμα πιο παρανοϊκός από ότι συνήθως. 
«Μα, δεν είναι παράλογο να στηριζόμαστε σε όνειρα για να διαλέξουμε κατεύθυνση;» 
«Όχι, αν υποθέσουμε ότι εγώ ξεκινάω από το πιστεύω και εσύ από το αμφισβητώ, τότε αυτό που ψάχνουμε είναι το σημείο όπου οι δρόμοι μας τέμνονται. Εκεί βρίσκεται η αλήθεια. Αλλά μέσα στο αχανές και ακατανόητο σύμπαν της ύπαρξης μας, χρειάζεται υπομονή για να μπορέσουμε να την βρούμε και φαντασία για  να μπορέσουμε να την αναγνωρίσουμε.»
Η υπομονή δεν είναι ένα από τα προσόντα μου, έτσι άφησα τον τρελό στο εργαστήριο και γύρισα σπίτι να κάνω αυτό που από βδομάδες σκέφτομαι πως πρέπει να κάνω. Να αρχίσω να καταγράφω αυτά που μου συμβαίνουν. Δεν κρατούσα ποτέ ημερολόγιο. Το έβρισκα κοριτσίστικο και εγωκεντρικό να καταγράφεις τις λεπτομέρειες της καθημερινότητας σου λες κι έχουν ή θα αποκτήσουν ποτέ την παραμικρή αξία. Αν άκουγα την λογική μου ακόμα ανούσιο θα το έβλεπα. Όμως, τελευταία η λογική ως έννοια γίνεται όλο και πιο αυθαίρετη στο μυαλό μου..
 

2.6.1992
Αγαπημένο μου ημερολόγιο. 
Σήμερα η μέρα μου ήταν σχετικά καλή. Στο σχολείο όλα πήγαν καλά. Στα Γερμανικά τα πήγα πολύ καλά με εξαίρεση ότι στο διάλειμμα τα αγόρια (τα κωλόπαιδα) με φώναζαν ουραγκοτάγκο. Το μεσημέρι όταν γύρισα από το σχολείο πάνω στο τραπέζι ήταν ένα πιάτο με ψαρόσουπα. Δεν έφαγα αλλά το βράδυ ήμουν αναγκασμένη. Σχεδόν όλη την ημέρα καθόμουν στη βεράντα. Θυμόμουν πέρσι τον Ιούλιο που είχαν βάλει την βόμβα έξω απ’ το σπίτι μας. Από τρίχα την γλίτωσα! Κάθε μέρα έλεγα στον αδελφό μου να κοιμηθούμε στο σαλόνι αλλά εκείνος έπρεπε να διαβάσει κι έτσι κάθε φορά μου έλεγε όχι. Πως του ήρθε όμως εκείνο το βράδυ και μου είπε από μόνος του! Μου έβαλε το ραντζάκι και αυτός κοιμήθηκε στον καναπέ. Δεν μου έκανε τη χάρη όμως να πούμε τραγούδια μέχρι αργά. Δεν πειράζει. Το πρωί λίγο πριν ξυπνήσω, είδα στον ύπνο μου πως πήρε τηλέφωνο η θεία μου η Χρυσή και μου είπε πως άκουσε στην τηλεόραση αυτό που έγινε και ανησύχησε και πήρε να δει αν είμαστε καλά. Ακουγόταν πολύ ανήσυχη πράγματι. Της είπα πως είμαστε καλά αλλά ήθελε να μιλήσει οπωσδήποτε στη μάμα. Το όνειρο ήταν τόσο ζωντανό που όταν φώναξα μαμά μαμά, ξύπνησα από την φωνή μου και συνέχισα να το φωνάζω και στον ξύπνιο μου. Ο μπαμπάς μου μ’ άκουσε και μου απάντησε ότι η μαμά δεν ακούει γιατί είναι στο πίσω μπαλκόνι. Με το που μου το λέει αυτό ακούγεται ένα τρομερό μπαμ, φοβερό, και ένα βουητό κ κάτι σαν να φύσηξε στα αυτιά μου και στα μάτια μου, και είδα όλα τα τζάμια από τα παράθυρα να σπάνε και χιλιάδες κομμάτια να πετάγονται στον αέρα και φοβήθηκα τόσο που έπεσα κάτω και κρύφτηκα κάτω από το ραντζάκι μου. Δεν κράτησε πολύ αλλά μόλις τελείωσε η γειτονιά ούρλιαξε. Εγώ πρώτα σκέφτηκα τον αδερφό μου αλλά ευτυχώς έλειπε στο φροντιστήριο. Όλοι ήμασταν καλά εκτός από το σκυλάκι μου τη Ντόλη που πάτησε τα γυαλιά και έτρεχαν αίματα από το ποδαράκι της. Μετά η μαμά μας έδειξε το κρεβάτι μου που ήταν μπροστά στην μπαλκονόπορτα. Όλα τα γυαλιά έπεσαν και καρφώθηκαν στο στρώμα και το τρύπησαν. Από θαύμα σώθηκα. Εγώ είπα πως ο αδερφός μου μ’ έσωσε, αλλά η μαμά κι οι θείες κι η γιαγιά μου είπανε πως πάντα με προστατεύει η Παναγία. Όλα αυτά όμως ήταν πέρσι. Τώρα είναι αργά και πρέπει να κοιμηθώ μέσα στο ζεστό δωμάτιο. Αύριο πάλι σχολείο! 
Με αγάπη! Μ
 

19/08/2008 Τρίτη 21:23
Δεν ξέρω αν στα ημερολόγια το κάνουν αυτό, να μπερδεύουν το παρόν με το παρελθόν, αλλά προτού πάρω φόρα και αρχίσω να γράφω για το σήμερα νομίζω πως πρέπει πρώτα να καταγράψω το χθες. Έχω ανάγκη να βγάλω αυτά που έχω μέσα μου. Να πω ποιος είμαι. Από πού ξεκίνησα. Πως κατέληξα εδώ. 
Λοιπόν. Στα βαθιά… Καλοκαίρι του 1977. Καθόμουν στο μπαλκόνι όταν η μάνα μου άρχισε να μου φωνάζει απ’ την κουζίνα.  
«Ματίας! Ματίας; Έλα μέσα! Ο πατέρας σου θέλει να σου μιλήσει»  Πήγα αλλά όχι για να του μιλήσω. Ήθελα να βάλω πάγο στη λεμονάδα μου.
«’Αντε πάλι. Θα τα πούμε μια και καλή όταν γυρίσει» απάντησα αδιάφορα. Ο πατέρας μου δούλευε στα ορυχεία χαλκού στην Ατακάμα, αρκετά μακριά από την Αντοφαγκάστα. Τις περισσότερες φορές έμενε στο Κοπιαπό κι ερχόταν σπίτι μόνο το Σαββατοκύριακο. Κάθε βράδυ ανελλιπώς, γύρω στις 20.00, έπαιρνε τηλέφωνο να με ρωτήσει πως πήγε το σχολείο. Αν και ποτέ δεν το παραδέχτηκα, είχε καταλάβει ότι είχα προβλήματα με τους συμμαθητές μου κι είχε μια τεράστια φοβία μην τυχόν και εγκαταλείψω τα μαθήματα μου. Πίστευε ότι ήμουν κάποια μεγάλη διάνοια κι έλεγε σε όλους ότι μια μέρα «αυτό το παιδί θα ανακαλύψει το Θεό». Όταν τον άκουγα να το λέει, επειδή ήμουν μικρός ακόμα και μαθημένος να πιστεύω, μου φαινόταν περίεργο που περίμενε να ανακαλύψω κάτι που ήδη υπάρχει. Αργότερα, αφού πέθανε, κατάλαβα τη σοφία του και πόσο μπροστά έβλεπε. Τότε, αν και τον αγαπούσα πολύ, μ’ εκνεύριζε με την απλότητα και την αγαθοσύνη του. Βέβαια τότε μ’ εκνεύριζαν τα πάντα. Θύμωνα για το τίποτα. Ένιωθα ότι συνεχώς με διέκοπταν από αυτό που έκανα, ακόμα και αν δεν έκανα απολύτως τίποτα. Μπορεί απλά να σκεφτόμουν. Σκεφτόμουν με τις ώρες. Τις λύσεις των προβλημάτων στα μαθηματικά, την Σόφι που με σιχαινόταν, τον Μάρκο που έπρεπε να με δείρει για να πάει καλά η μέρα του, εκείνο το αστέρι που τρεμοσβήνει, την θεωρία της σχετικότητας, το φαγητό μας που είχε την ίδια γεύση κάθε μέρα ανεξάρτητα αν ήταν κρέας ή ψάρι. Κι ο πατέρας μου ήθελε πάλι να μιλήσουμε. 
«Ο πατέρας σου θέλει να σου μιλήσει» μου είπε ξανά.
«Πες του όλα καλά στο σχολείο, θα πούμε την Παρασκευή!» απάντησα ακόμα πιο αποφασιστικά αυτή τη φορά. Θυμάμαι ότι πρόσεξα ότι δεν κρατούσε πια το ακουστικό, το είχε ήδη κλείσει όταν μου είπε  για δεύτερη φορά να του μιλήσω, όμως πριν προλάβω να το επεξεργαστώ η βόμβα έσκασε στα χέρια μου. 
«Όχι αυτός ο πατέρας αγάπη μου. Ο πραγματικός σου πατέρας θέλει να σε γνωρίσει. Να του πω να περάσει αύριο το απόγευμα;» Η μητέρα μου δεν είχε ποτέ ιδιαίτερη αίσθηση του χιούμορ και σκέφτηκα ότι μάλλον προσπαθούσε να αστειευτεί. 
«Τι αστείο είναι αυτό τώρα;»
«Είναι πολύ πλούσιος. Βασικά, είναι θαύμα που ξαφνικά αποφάσισε να σε γνωρίσει. Μην ανησυχείς όμως, ο πατέρας σου το ξέρει». 
Και έτσι, με τον πιο φυσικό τρόπο και σαν να ήταν το συνηθέστερο πράγμα στον κόσμο η μητέρα μου αποκάλυψε ότι ήμουν το μπάσταρδο παιδί κάποιου άγνωστου - σε μένα τουλάχιστον - πατέρα. Δεν μπορώ να περιγράψω το δράμα που βίωσα, ίσως γιατί δεν το θυμάμαι πια, πάνε χρόνια από τότε, ίσως γιατί ποτέ δεν το ένιωσα. Ούτε πόνεσα, ούτε έκλαψα, ούτε φώναξα, το μόνο που θυμάμαι να έπαθα είναι ότι δεν μπορούσα να μιλήσω. Σαν να μουγγάθηκα. Κι επειδή δεν μπορούσα να κάθομαι εκεί βουβός,  βγήκα από το σπίτι τρέχοντας. Καβάλησα το ποδήλατο μου με σκοπό να φτάσω ως την Ατακάμα. Ήθελα να πάω να βρω τον πατέρα μου και να τον πάρω να κάτσουμε μαζί σε μια πέτρα στην Vale de la Luna  και να δούμε το ηλιοβασίλεμα. Λες και τον έχανα ένιωθα. Φυσικά δεν έφτασα ποτέ. Τα έφτυσα από αφυδάτωση στην μέση του πουθενά και την δύση του ήλιου την είδα σαν σωτηρία από την ζέστη. Το μόνο που σκεφτόμουν ήταν που να βρω νερό. Βέβαια, σε μια βαρυσήμαντη δήλωση που έκανα αργότερα στο Μάικ είπα ότι εκείνη την μέρα με τον ήλιο που έδυε, έδυε και η ζωή μου στην Χιλή. Ίσως και να ήταν έτσι, αλλά στην πράξη το μόνο που ήθελα ήταν να καταφέρω να γυρίσω σπίτι χωρίς να ρίξω τα μούτρα μου να πάρω τηλέφωνο την μάνα μου να έρθει να με πάρει.
Μου πήρε ώρες αλλά τα κατάφερα. Όταν έφτασα σπίτι με περίμενε η θεία Παολίνα. Με την θεία μου, αλλά κυρίως με τον γιο της, τον ξάδερφό μου τον Μάικ, ήμασταν πάρα πολύ δεμένοι. Γι’ αυτό την είχε φωνάξει η μάνα μου, για να μου εξηγήσει όσα η ίδια δεν μπορούσε. Βέβαια η υποδοχή δεν ήταν καλή. 
«Έλα δω να τα πούμε! Τι πράγματα είναι αυτά; Να εξαφανίζεσαι τόσες ώρες…» μου φώναξε τραβώντας με από το τσουλούφι προς το σαλόνι. «Να μας τρελάνεις τελείως θες;»
«Ποιος προσπαθεί να τρελάνει ποιον; Μου ανακοινώνετε ότι έχω άλλο πατέρα μετά από 15 χρόνια και θέλετε να είμαι καλά;» 
«Σιγά μην βάλεις και τα κλάματα! Σήμερα έγινες πλούσιος και παραπονιέσαι κιόλας. Βλάκα!» μου είπε με αφοπλιστική άνεση και μου τράβηξε ένα παιχνιδιάρικο, σαν χάδι, χαστούκι στο μάγουλο. «Κάτσε κάτω, θα στα πω εγώ όλα. Να πάρε… έχω πιει ένα μπουκάλι μέχρι να γυρίσεις» μου είπε και μου έδωσε ένα ποτήρι ουίσκι. Δεν είχα πιει ποτέ ξανά τόσο δυνατό ποτό, με την δίψα που είχα όμως το κατέβασα όλο μονομιάς. Φυσικά μέθυσα, αλλά ίσως ήταν καλύτερα έτσι. Όταν είσαι μεθυσμένος κι έρχονται τα πάνω κάτω σου φαίνεται φυσικό. Και για μένα όλα θα άλλαζαν. 
Μέχρι τότε ήξερα ότι γονείς μου ήταν η Μαρτίνα και ο Αλβάρο Αρνίσι. Ο πατέρας μου γεννήθηκε και μεγάλωσε στο Σαντιάγκο αλλά ως πάμφτωχος «μεστίζο» μετακόμισε στην Αντοφαγκάστα στα τέλη του 1961 για να δουλέψει στα ορυχεία της Ατακάμα. Τον Μάρτιο του 1962 γνώρισε την μητέρα μου, ερωτεύτηκαν κεραυνοβόλα και παντρεύτηκαν τον επόμενο μήνα. Εκείνος ήταν 17 κι εκείνη 21. Εγώ γεννήθηκα 7 μήνες μετά, στις 21 Νοεμβρίου 1962. Έτσι απλά.
Σήμερα, απορώ πως και ποτέ δεν αναρωτήθηκα πως ο κατά τ’ άλλα αυστηρός παππούς μου επέτρεψε στην μητέρα μου να παντρευτεί έναν νεότερο, και ακόμα φτωχότερο, από εκείνη άνδρα. Δεν σκέφτηκα ποτέ την πιθανότητα να τους προξένεψε ο ίδιος ο παππούς μου, και φυσικά δεν θα μπορούσε ποτέ να περάσει από το μυαλό μου ότι δεν γεννήθηκα πρόωρα γιατί η μητέρα μου ήταν ήδη έγκυος όταν παντρευτήκανε. Κι ας άκουγα σ’ όλη μου την ζωή να σχολιάζουν πως παρόλο που ήμουν τεράστιο μωρό τελικά δεν αναπτύχθηκα όσο θα περιμένανε. Επίσης, τραγικό, δεν αμφισβήτησα ποτέ ότι τα μπλε μάτια μου ήταν δώρο Θεού. Γιατί πως θα μπορούσε να είναι οτιδήποτε άλλο αφού τα μπλε μάτια δεν είναι ένα χαρακτηριστικό που θα μπορούσα να έχω κληρονομήσει από τους γηγενείς Χιλιανούς προγόνους μου. Ο παππούς μου, από την πλευρά της μητέρας μου μιλάμε πάντα γιατί του πατέρα μου τους γονείς δεν τους ήξερε κανείς, ούτε ο ίδιος, ήταν μεστίζο, ενώ η γιαγιά μου ήταν Μαπούτσε. Μάλιστα η μάνα της και προγιαγιά μου, την οποία την πρόλαβα για λίγο γιατί έζησε ως τα 105,  ανήκε στις ιέρειες της φυλής και όταν με είδε με πήρε, λένε, αγκαλιά και με πήγε σε ένα λόφο πιο κάτω από το σπίτι μας και με σήκωνε προς τον ουρανό και ξεφώνιζε για το «θεόπεφτο» παιδί με τα μπλε μάτια. 
Η γιαγιά μου από την άλλη, η οποία είχε γίνει καθολική, για χάρη του παππού μου, είχε την ιδέα να πάρει την μητέρα μου που μόλις είχε γεννήσει και να πάνε στο Μεξικό να προσκυνήσουν την Παναγία της Γουαδελούπης και να την παρακαλέσουν να μείνουν τα μάτια μου μπλε και τα μαλλιά μου ανοιχτόχρωμα. Εκείνη την περίοδο, ίσως και κανένα χρόνο πριν γεννηθώ ο Πάπας Ιωάννης είχε ανακηρύξει την Παναγία της Γουαδελούπης προστάτιδα της Αμερικής κι η δημοτικότητα της, που ήδη ήταν τεράστια στην λατινική Αμερική, πήρε ακόμα μεγαλύτερες διαστάσεις. Τον Δεκέμβριο του 1962, παρά το κόστος του ταξιδιού ο παππούς μου τις άφησε να πάνε, κι η μητέρα μου για χρόνια έλεγε για το πώς της φάνηκε ότι η Παναγία πάνω στο θαυματουργό μανδύα έσκυψε καταφατικά το κεφάλι της στις παρακλήσεις της.
Φυσικά, δεν χρειαζόταν θαύμα για κάτι τέτοιο καθώς τόσο τα μάτια μου όσο και το μεγαλύτερο μέρος του γενετικού μου κώδικα ανήκαν στον Τζωρτζ Ζαχαράκη, έναν έλληνα καπετάνιο που έμενε ακριβώς απέναντι από το πατρικό της μητέρας μου. Η θεία μου είπε ότι αυτός κι η μητέρα μου φλέρταραν πολύ καιρό αλλά ο παππούς μου αντιδρούσε στη σχέση τους γιατί εκτός του ότι ήταν 15 χρόνια μεγαλύτερος της, ήταν και παντρεμένος με κάποια όμορφη αριστοκράτισσα από το Σαντιάγκο.  Ο Καπετάνιος δεν είχε ιδιαίτερα μεγάλο παράστημα, αλλά έδειχνε καλλιεργημένος,  ήταν γοητευτικός, επίμονος και πειστικός. Είχε μεγάλη επιτυχία στις γυναίκες της Αντοφαγκάστα και την εκμεταλλευόταν στο έπακρο. Στην μητέρα μου έλεγε ότι οι σχέσεις του με την σύζυγο του είχαν διακοπεί από καιρό, αλλά τα πεθερικά του λόγω αυστηρού καθολικισμού δεν μπορούσαν να αποδεχτούν ένα διαζύγιο στην οικογένεια. Τουλάχιστον όχι ακόμα, και θα έπρεπε να κάνει υπομονή. Η αλήθεια είναι ότι ακούγοντας όλα αυτά απόρησα. 
«Κι αυτή τον πίστευε;» Εγώ, την μητέρα μου την ήξερα δυναμική και κυνική. Βασικά, ήταν μία πολύ σκληρή γυναίκα.
«Οι άνθρωποι γίνονται σκληροί στην πορεία» μου απάντησε διαβάζοντας την σκέψη μου. «Η αλήθεια είναι ότι προσπαθούσε να ξεκόψει, αλλά όποτε τον χώριζε αυτός καθόταν έξω από το μπαλκόνι της και τραγουδούσε με τις ώρες. Δεν καταλαβαίναμε τα λόγια, γιατί τραγουδούσε τραγούδια της πατρίδας του, αλλά είχε μια φωνή που αντιλαλούσε στα κενά της ψυχής σου. Περίμενα πως και πώς να καυγαδίσουνε για να τον ακούσω να τραγουδάει. Και δεν τον συμπαθούσα καν. Σκέψου αυτή πως θα έλιωνε… αργά η γρήγορα έβγαινε στο μπαλκονάκι της, έσκυβε πάνω από τα δεκάδες γλαστράκια που τις είχε χαρίσει και τον κοιτούσε χωρίς να του μιλάει. Τον άφηνε να ικετεύει τραγουδώντας. Τον τρέλαινε αυτό. Είσαι η Παναγία μου, της έλεγε...»
«Παναγία του έλεγε την ερωμένη του;» 
«Ε όχι, δεν ήταν κι ερωμένη του! Εμείς τα συζητάγαμε όλα. Και ξέρεις εγώ ψέματα δεν λέω. Άλλωστε θα τα έχεις ακούσει. Εγώ ήμουν η ζωηρή της οικογένειας. Εγώ δεν λογάριαζα κανέναν. Αλλά η μάνα σου δυο χρόνια τον είχε στο περίμενε. Μέχρι που τον βάλανε καπετάνιο σ’ ένα κρουαζιερόπλοιο. Κι άλλο να πηγαινοέρχεται στην Αντοφαγκάστα με πλοία που κουβαλούσαν πέτρες και σίδερα, κι άλλο να πηγαινοέρχεται Σαντιάγκο – Μπουένος Άιρες, καπετάνιος σε υπερπολυτελή πλοία γεμάτα με πλούσιες τουρίστριες. Φοβήθηκε ότι θα τον χάσει. Και έτσι…»
«Και έτσι;! Με παντρεμένο καπετάνιο που έφευγε για κρουαζιέρα; Η δική μου η μητέρα που την σφαλιάρα την είχε έτοιμη με το που θα ύψωνα τον τόνο της φωνής μου;» διαμαρτυρήθηκα.
«Καλά σου έκανε. Εσύ μόνο με το ξύλο γινόσουν άνθρωπος. Μας το ‘χε πει κι εκείνος ο Αιγύπτιος γυμναστής που είχες στην έκτη δημοτικού. Μας είχες έρθει σπίτι κλαμένο και σκεβρωμένο από τις σφαλιάρες του κι ήσουν για λύπηση. Πήγα κι εγώ με την μάνα σου να διαμαρτυρηθούμε και μας λέει  Εγκώ πταίει…που τέλει κάνει ατό άντρωπο, αλλά ατό είναι σκουλήκι! Σαν να τον ακούω, καλά να’ ναι!» 
«Ας είναι. Θες να πιστέψω ότι έμεινε έγκυος με την πρώτη;»
«Δεν έμεινε έγκυος. Την άφησε έγκυο. Επίτηδες. Δεν έγινες από λάθος αγάπη μου, απλά πίστεψαν ότι έτσι θα επιτάχυναν τις διαδικασίες του διαζυγίου. Βλέπεις αυτός δεν είχε άλλα παιδιά. Παράτολμο; Ρομαντικό; Όπως θες πες το. Εγώ πάντως τότε το είπα ηλίθιο.» 
Και είχε δίκιο να το πει έτσι. Παρόλο που ο Τζωρτζ υποσχέθηκε στην μητέρα μου να γυρίσει προτού αρχίσει να φαίνεται η κοιλιά της, δύο μήνες πέρασαν χωρίς σημάδι επιστροφής. Όταν ο παππούς έμαθε ότι η μητέρα μου ήταν έγκυος βγήκε εκτός εαυτού. Ήδη έξαλλος με την φιλελεύθερη συμπεριφορά της θείας μου, ο θυμός και η ντροπή του στράφηκαν βίαια στην κακομοίρα τη γιαγιά μου. «Η μάνα ευθύνεται για την ανατροφή των παιδιών». Την έδειρε τόσο πολύ, που μέχρι να πεθάνει η γιαγιά μου όποτε άλλαζε ο καιρός πονούσε ολόκληρη και καταριόταν τον άντρα της ότι αυτός έφταιγε. Το θυμάμαι αυτό. Δεν ήξερα τι ακριβώς είχε συμβεί αλλά ήξερα ότι κάποτε την είχε χτυπήσει τόσο άγρια που το κορμί της δεν το ξεπέρασε ποτέ. Και λέω το κορμί, γιατί η γιαγιά μου τον λάτρευε «τον γέρο» της. Μια φορά, με αφορμή τους πόνους της και τις κατάρες, την ρώτησα πως μπόρεσε να μείνει μαζί του αφού της έκανε κάτι τόσο βάρβαρο. 
«Τον συγχώρησα παιδί μου» μου είπε «Οι άνθρωποι κάνουν αυτά που τους έκαναν, δεν το θέλουν. Απλά δεν μπορούν να κάνουν αλλιώς. Κι ο γέρος μου βασανίστηκε». Προφανώς αναφερόταν στο διάστημα που ο παππούς μου ήταν στην Αμερική. Είχε πάει να δουλέψει σε ορυχεία εκεί, αλλά από ότι άκουσα κρυφά ένα βράδυ, οι συνάδελφοι του, του έκαναν φριχτά πράγματα. Ίσως γι’ αυτό όταν γύρισε παντρεύτηκε την γιαγιά μου που ήταν ιθαγενής. Είχε ματώσει τόσο από το ρατσισμό, που όταν επέστρεψε ήθελε να σώσει όποιον μπορούσε.  Και η γιαγιά μου κατά κάποιο τρόπο πίστευε ότι την έσωσε. Παρά το ξύλο που της έριχνε κατά καιρούς.  
Η μητέρα μου λοιπόν, μετά από όλα αυτά, έγραψε ένα γράμμα στο Τζωρτζ, όπου του περιέγραφε την κατάσταση και τον ικέτευε να γυρίσει το συντομότερο δυνατό στην Αντοφαγκάστα. Δύο βδομάδες αργότερα έλαβε ένα τηλεγράφημα με το οποίο την ενημέρωνε ότι είναι στην Αργεντινή και της ζητούσε να παραμείνει δυνατή μέχρι να επιστρέψει με το διαζύγιο. 
Ο παππούς μου, ο οποίος δεν εμπιστευόταν καθόλου τον Τζωρτζ, αποφάσισε να πάρει την κατάσταση στα χέρια του. Ζήτησε από τον Αλβάρο, που εργαζόταν μαζί του στα χαλκωρυχεία, να αποκαταστήσει την έγκυο κόρη του. Σαν αντάλλαγμα θα του έδινε το σπίτι του κι ότι χρήματα είχε καταφέρει να μαζέψει μέχρι τότε. Δεν ήταν πολλά, αλλά ήταν πολύ περισσότερα από ότι είχε ο Αλβάρο που μετά βίας επιβίωνε. Η θεία μου είπε ότι όταν ο Αλβάρο είδε την μητέρα μου ενθουσιάστηκε, γιατί ήταν πράγματι η ομορφότερη κοπέλα στην Αντοφαγκάστα. 
«Μην την βλέπεις τώρα που από τα βάσανα έσπασε και σούφρωσαν τα χείλια της, δεν την αποκαλούσε τυχαία Παναγία του ο άλλος. Είχε μακριά μαύρα κυματιστά μαλλιά και στρογγυλό πρόσωπο σαν φεγγάρι, τα μάτια των ιθαγενών και ένα χαμόγελο αγνό, που μόλις την είδε ο καημένος ο πατέρας σου έμεινε με το στόμα ανοιχτό. Δεν πίστευε στην τύχη του ο ασχημομούρης!» 
Ένα δυο μήνες μετά εμφανίστηκε κι ο Τζωρτζ αλλά, όπως πολύ σωστά περίμενε ο παππούς, χωρίς το διαζύγιο. Δεν υπήρχαν πολλά που μπορούσε να κάνει πια κι η μητέρα μου του ζήτησε να εξαφανιστεί από τη ζωή της και να μην την ενοχλήσει ποτέ ξανά. Και πράγματι εξαφανίστηκε εντελώς για δεκαπέντε ολόκληρα χρόνια, μέχρι εκείνη τη μέρα που ζήτησε να με δει. Όταν ακούς μια τέτοια ιστορία για τους γονείς σου σε κατακλύζουν εκατομμύρια σκέψεις. Ανατρέχεις στο παρελθόν και μετράς όλες εκείνες τις φορές που ένιωσες τον πατέρα σου κρύο και απόμακρο. Αρχίζεις να κατακρίνεις την σκληρή στάση της μητέρας σου όποτε διέπραττες κάποιο παιδικό παράπτωμα. Αμφισβητείς τις ηθικές αρχές και τις θρησκευτικές πεποιθήσεις που σου επέβαλλαν να υιοθετήσεις προκειμένου να γίνεις «άνθρωπος και όχι σκουλήκι» σκοτώνοντας πολλές φορές τον παιδικό αυθορμητισμό σου.
Όταν έφυγε η θεία μου ρώτησα τη μητέρα μου γιατί έπρεπε να με μεγαλώσει σε ένα ψέμα. Γιατί να μην μου πει την αλήθεια αλλά να με αναθρέψει με την σκληρή ηθική που κανείς τους δεν διέθετε πραγματικά;
«Ακόμα κι αν είσαι αμαρτωλός, το παιδί σου το μεγαλώνεις να γίνει άγιος. Πρέπει να διδάσκεις το σωστό και όχι το λάθος. Ένα παιδί δεν μπορεί να διαχειριστεί την αλήθεια» μου είπε με τον γνωστό διδακτικό της τόνο. «Δεν θα με κρίνεις εσύ. Έκανα το καλύτερο για σένα, και το ίδιο έκανε και ο πατέρας σου.»
«Ποιος πατέρας;» ρώτησα ειρωνικά. «Ο Αλβάρο ή ο Τζωρτζ;»  Αντί για απάντηση πήρα ένα ακόμα χαστούκι, ίσως το δυνατότερο από όλα. Όταν το κεφάλι μου σταμάτησε να γυρίζει, την κοίταξα κατάματα. Δεν είχε καν βουρκώσει. Ο πατέρας μου είχε επιστρέψει σπίτι χωρίς να τον αντιληφθώ.
«Όσοι δουλεύουμε στην Ατακάμα ελπίζουμε μια μέρα να δούμε το Alicanto με τα λαμπερά φτερά του να πετάει από πάνω μας. Και να το ακολουθήσουμε κρυφά ως εκεί που κρύβει το χρυσάφι…»  είπε. « Η μητέρα σου ήταν το Alicanto μου».
«Κι αυτό το μισογκρεμισμένο ρημάδι το χρυσάφι σου;» ήμουν πικρόχολος και δηλητηριώδης αλλά πολύ μικρός ώστε να μπορέσω να κρατήσω τον κόσμο μου ανέπαφο.
«Εσύ είσαι το χρυσάφι μου» απάντησε. «Και θα ‘μαι αιώνια ευγνώμων στο παππού σου που μου έδωσαν την ευκαιρία να αποκτήσω μια γυναίκα σαν αυτήν κι ένα γιο σαν εσένα.»
«Μα δεν είμαι γιος σου!» 
«Καλύτερα που δεν είσαι. Είσαι καλύτερος από εμένα. Είσαι πιο έξυπνος από εμένα. Είσαι ο καλύτερος μαθητής στην τάξη σου κι εγώ δεν ξέρω καν να διαβάζω. Δεν μπορώ καν να κάνω παιδιά. Ο Θεός με ευλόγησε με την ευτυχία κάποιου άλλου» είπε. «Αλλά δεν κατάφερα να κάνω την περιουσία που έκανε ο καπετάνιος. Κι αν σε θέλει κι αυτός, γιος του είσαι και δεν μπορώ να σου στερήσω αυτά που έχει να σου προσφέρει. Δεν έχω λεφτά να σε στείλω στο πανεπιστήμιο…» 
«Δεν έχουμε ανάγκη τα λεφτά του. Υπάρχουν υποτροφίες.» Σε αντίθεση με την μητέρα μου, ο πατέρας μου ξέσπασε σε κλάματα κι εγώ τον αγκάλιασα, περισσότερο με οίκτο παρά μ’ ευγνωμοσύνη. Δεν ξέρω αν έκλαιγε από ντροπή ή από φόβο μην με χάσει. Λένε ότι η Ατακάμα είναι η πιο στεγνή έρημος του κόσμου. Από εκείνη την ημέρα κουβαλάω αυτή την έρημο μέσα μου.
Και να ‘μαι τώρα, 31 χρόνια μετά, και πάλι στην έρημο. Όχι για πολύ ακόμα ελπίζω. Όταν αποφάσισα να κάνω τον επισκέπτη καθηγητή στη μέση ανατολή δεν ήταν αυτό που είχα στο μυαλό μου. Η Ντόχα αναπτύσσεται ραγδαία αλλά δεν είναι Ντουμπάι. Δεν έχει τίποτα απολύτως να κάνεις. Στις αρχές έβρισκα ενδιαφέρον στα μπαρ και στις πισίνες των ξενοδοχείων τους, παρέα με εκπατρισμένες υπαλλήλους των πετρελαϊκών, ζούσα την Ντόλτσε Βίτα που δεν είχα ποτέ.  Αλλά όπως είπα ήταν αρχές. Ήμουν φρεσκοχωρισμένος, ήμουν αναγνωρισμένος, μου έδωσαν πολλά λεφτά για τον μισό χρόνο και μια φανταστική σουίτα με θέα στον κόλπο. Η θέα εξακολουθεί να είναι φανταστική, την απολαμβάνω ακόμα, ιδιαίτερα αυτή την ώρα που τα φώτα από τους ουρανοξύστες καθρεφτίζονται στο νερό. Παρόλο που ξέρω ότι σ’ αυτό το νερό δεν ζει τίποτα. Τα ψάρια έχουν βράσει προ πολλού.
Ευτυχώς που δεν μ’ ακούει η Μ, θα μου έλεγε ότι πάλι γκρινιάζω κι αν δεν μ’ αρέσει να σηκωθώ να φύγω.  Όλα εύκολα τα έχει αυτή. Θα μου πεις, στην ηλικία της όλα εύκολα φαίνονται. Κανείς έχει χρόνο να κάνει λάθη και να τα διορθώσει, πόσο μάλλον αυτή που την έχουν βολέψει η μαμά κι ο μπαμπάς και κυνηγάει την τέχνη και τα όνειρα. Εγώ δεν είχα ποτέ αυτή την ευχέρεια. Μια ζωή αγωνίζομαι να επιβιώσω και να κατακτήσω πράγματα για τον εαυτό μου και την οικογένεια μου. Δεν παραπονιέμαι όμως, το να γίνεις καθηγητής στο καλύτερο πανεπιστήμιο νευροεπιστημών στον κόσμο στα 28 σου δεν είναι κάτι ευκαταφρόνητο. Κοίτα να δεις…  Με τα λόγια ηρέμησα λίγο.
 

7.1.1993
Άλλη μια μέρα πέρασε. Είναι η τελευταία των διακοπών. Μέχρι χθες δεν είχα κοιμηθεί δυο βδομάδες. Με το που με έπαιρνε ο ύπνος έβλεπα τρομερούς εφιάλτες και ξυπνούσα. Κατάλαβα πως πρέπει να τα συζητάω όλα με τη μητέρα μου. Της τα είπα όλα. Όχι όλα, αλλά της είπα πολλά. Νομίζω δεν θα άντεχε περισσότερα. Με κάποια γέλασε, με κάποια θύμωσε, με κάποια δεν ήξερε πώς να αντιδράσει. Της είπα για την Βασιλική και τα μονόζυγα. Η Βασιλική είναι χοντρούλα και πεινάει νωρίς. Έτσι τρώμε πάντα στο πρώτο διάλειμμα και στο μεγάλο δεν έχουμε λεφτά. Κι η μαμά πάντα μου δίνει ακριβώς για μια τυρόπιττα. Οπότε της είπα που πήγαινα στα μονόζυγα, και όποτε ήταν κανένα αγοράκι εκεί του έδειχνα πως μπορώ να κρεμιέμαι ανάποδα (από τα πόδια) και του έλεγα πως αυτό δεν μπορεί να το κάνει και τον κορόιδευα.  Έχουν πλάκα τα αγόρια γιατί ακόμα και τις μαϊμούδες θα κάνουν αν τους προκαλέσεις. Αρκεί να σου αποδείξουν ότι μπορούν. Έτσι κρεμιόντουσαν ανάποδα και τους έπεφταν τα λεφτά από τις τσέπες. Εγώ έφευγα λυπημένη και τσαντισμένη, αυτοί έφευγαν χαρούμενοι, κι ύστερα πήγαινε η Βασιλική και μάζευε τα λεφτά από κάτω. Η μαμά όταν τα άκουσε αυτά, θύμωσε πάρα πολύ και τα έβαλε με τον μπαμπά μου που με έβαζε να βλέπω τον Νονό μαζί του. Ύστερα, της είπα και για τα ποτά. Αυτές τις μινιατούρες τα μπουκαλάκια που έκανε συλλογή, κι εγώ τα έπινα λίγο λίγο κάθε μεσημέρι που πήγαινε για ύπνο. Βέβαια το ήξερε ότι κάποιος της τα άδειαζε γιατί όταν χτίζαμε το σπίτι που μένουμε τώρα, είχε έρθει ο μηχανικός μας στο σπίτι κι ήθελε ουίσκι και δεν είχαμε μεγάλο μπουκάλι και η μαμά του έδωσε μια μινιατούρα. Αυτός το έβαλε στο ποτήρι και όταν δοκίμασε της είπε ότι ήταν τσάι. Η αλήθεια είναι, πως όταν άδειαζαν τα  κίτρινα ποτά, γέμιζα τα μπουκαλάκια με τσάι, κι όταν άδειαζαν τα άσπρα τους έβαζα νερό. Τότε είχε γίνει χαμός γιατί νόμιζαν ότι τα έπινε η κοπέλα που μας καθάριζε. Την έδιωξαν. Ήθελα να πεθάνω, δεν είπα τίποτα όμως γιατί θα έτρωγα πολύ ξύλο. Και με βάραινε αυτό γιατί η καημένη ήταν αθώα. Μόλις το άκουσε αυτό η μαμά τρελάθηκε. Φοβήθηκε μην γίνω κι εγώ αλκοολική σαν μια θεία μας και πάλι τα έβαλε με το μπαμπά και το σόι του. Για να την ηρεμήσω της είπα για το άλλο που βασανίζει το μυαλό μου πρόσφατα. Ήξερα ότι αυτό θα την αποσπούσε. Άλλωστε τα ποτά τα έκοψα. Πράγματι η μητέρα μου με αυτό σοκαρίστηκε πιο πολύ από όλα. Μου είπε πως νόμιζε πως ήμουν πολύ μικρή για να βάζω τέτοια πράγματα στο μυαλό μου, αλλά τελικά μεγαλώνω πιο γρήγορα. Μου είπε να μην έχω τύψεις γιατί έτσι είναι η φύση και μου έφερε μια εγκυκλοπαίδεια. Δεν κατάλαβα τι έλεγε, ήταν πολύ επιστημονικό. Απλά κράτησα ότι πρέπει να το βγάλω όσο μπορώ απ’ το μυαλό μου γιατί η σκέψη αυτή μεγαλώνει και πονηρεύει και πρέπει να χαρώ τα τελευταία παιδικά μου χρόνια. Αυτή τη φορά δεν κατηγόρησε το μπαμπά. Δεν μπορούσε. Όλα τα χρόνια καμαρώνει που στην οικογένεια της όλοι έκαναν πολλά παιδιά, και πως ο παππούς ακόμα και στο νοσοκομείο φώναζε την γιαγιά να έρθει να τον «γλυκάνει». Οπότε δεν είπε τίποτα. Συμφωνήσαμε όμως να της τα λέω όλα γιατί η καρδούλα μου είναι ήδη πολύ μεγάλη και δεν πρέπει να την φουσκώνω κι άλλο. Άρα πρέπει να αποφεύγω να κάνω κακά πράγματα, ώστε να μην ντρέπομαι να τα πω. Δεν ξέρω τι θα κάνω τελικά, όμως νιώθω καλύτερα που τα είπα αυτά που είπα. Επιτέλους νυστάζω ξανά μετά από τόσο καιρό!
Με αγάπη!Μ
 

20/08/2008 Τετάρτη 05:50
Είναι πια χαράματα και είμαι ξύπνιος από τις τρεις που με πήρε η Μ τηλέφωνο. Στην αρχή δεν το σήκωσα αλλά επέμενε να χτυπάει και την λυπήθηκα. Πιο παλιά περίμενα πως και πως αυτή την νυχτερινή κλήση, τώρα πια φοβάμαι να απαντήσω.  Τα ερωτικά λόγια που συντηρούν τις σχέσεις εξ αποστάσεως έχουν αντικατασταθεί με τις διηγήσεις των ονείρων της, που ταράζουν την λίγη ώρα που εκείνη κοιμάται και την πολλή ώρα που εγώ είμαι ξύπνιος. 
Στην αρχή δεν μου μιλούσε, μόνο ανέπνεε κοφτά και γρήγορα στο ακουστικό. Κατάλαβα ότι είχε δει εφιάλτη πάλι αλλά επειδή χαϊδευόταν σαν μικρό κοριτσάκι είπα να αστειευτώ λίγο μαζί της. 
«Δεν σου έχω πει να μην τρέχεις μες τη νύχτα;» 
«Δεν σου έχω πει ότι δεν έχεις χιούμορ;» 
«Τι έχεις λοιπόν κι είσαι λαχανιασμένη; Σε κυνηγάγανε στον ύπνο σου;» 
«Χειρότερα» μου απάντησε. Ύστερα άρχισε τα γνωστά παράπονα ότι της λείπω και ότι μ’ έχει ανάγκη να είμαι κοντά της αλλά εγώ δεν νιώθω το ίδιο και γι’ αυτό δεν κάνω τίποτα για να διορθώσω την κατάσταση. Όσο κι αν με κουράζει η γκρίνια της κάποιες φορές, άλλο τόσο την απολαμβάνω όταν η φωνή είναι βαριά και νυσταγμένη. Ακούγεται σαν χαλασμένο γραμμόφωνο. Περιμένω πως και πως να ακούσω αυτό το απεγνωσμένο «σ’ αγαπώ» στο τέλος της κάθε λογοδιάρροιας της. 
«Για αυτό με πήρες μέσα στην νύχτα; Να μου κάνεις παράπονα;» την ρώτησα αυστηρά.
«Όχι, είχα ανάγκη να σε ακούσω και να σου πω πως σ’ αγαπώ». 
«Την επόμενη φορά που θα νιώσεις την ανάγκη να με ξυπνήσεις μες την νύχτα πες τρεις φορές την προσευχή σου και πήγαινε ξανά για ύπνο.» 
«Μα είδα άσχημο όνειρο κι ανησύχησα!»
«Τελευταία το έχεις ρίξει στα θρίλερ εγώ τι φταίω; Δεν με λυπάσαι μεγάλο άνθρωπο να με ξενυχτάς;»
«Μόνο όταν σε συμφέρει θυμάσαι την ηλικία σου. Καλά λοιπόν…» 
«Έλα, μικρό μου… Δεν ήθελα πραγματικά να σε αποπάρω. Έλα πες μου τι είδες να ηρεμήσεις.»
«Όχι, δεν πειράζει. Άσε καλύτερα. Άντε κοιμήσου να ξεκουραστείς.»
«Έλα καρδιά μου, σε παρακαλώ! Αλήθεια, θέλω να τ’ ακούσω.»  Δεν δυσκολεύτηκα να την πείσω. Πήρε βαθιά ανάσα και ξεκίνησε.
«Είδα ότι ήμασταν σε ένα λεωφορείο γεμάτο κόσμο. Εσύ καθόσουν σε μπροστινό κάθισμα και εγώ πίσω στο τελευταίο. Κρατούσα ένα μωρό στα χέρια μου. Ήταν δικό μας. Σηκώθηκα για να έρθω κοντά σου, και ενώ περπατούσα προς το κάθισμα σου άκουσα μια γυναίκα να ουρλιάζει. Όσο σε πλησίαζα, τόσο πιο δυνατά ακουγόντουσαν τα ουρλιαχτά. Όταν τελικά έφτασα σε εσένα μας κοίταξες και έβαλες τα κλάματα. Το μωρό μας πέθανε, μου είπες. Κοίταξα το μωράκι που είχα στην αγκαλιά μου. Είχε τα μάτια του κλειστά, αλλά έμοιαζε να κοιμάται. Κοιμάται, σου είπα και πήγα να σε καθησυχάσω απλώνοντας το χέρι μου να σε χαϊδέψω. Εσύ αντί να με αφήσεις άρπαξες το χέρι μου βίαια και με έβαλες να πιάσω το μωρό. Ήταν παγωμένο. Το μωρό μας πέθανε, μου φώναξες. Ξύπνησα από τα κλάματα. Φοβάμαι. Τι λες να συμβεί;»
Το στομάχι μου σφίχτηκε. Προσπάθησα να μείνω ψύχραιμος. Προσπάθησα να βρω τον επιστήμονα μέσα μου. Μπορεί να ήθελε παιδί και να ένιωθε ότι δεν μπορώ να της το προσφέρω. Μπορεί να κρύωνε. Μπορεί να είχε δει καμιά ταινία ή να είχε ακούσει κάποια άσχημη οικογενειακή ιστορία. Προσπάθησα να της εξηγήσω πως ότι έχει συμβεί μέχρι σήμερα και φαίνεται να επιβεβαιώνει τα όνειρα της, είναι είτε σύμπτωση είτε εκείνη υποσυνείδητα τα έκανε να συμβούν. Δεν ξέρω τι είχε στο μυαλό της και είδε αυτό το όνειρο, αλλά πλέον ξέρω ότι κι εγώ νιώθω το ίδιο για αυτήν και τώρα που είμαστε κάπως πιο ήρεμοι και σε γενικές γραμμές καλά μαζί δεν θα άφηνα να πάει τίποτα στραβά.
Της το είπα αυτό, παρόλο που δεν μ’ αρέσει να λέω μεγάλα λόγια. Της είπα επίσης πως όταν βρεθούμε θα πρέπει να συμφωνήσουμε στο τι χρειάζεται να κάνουμε. Θα έρθει Ντόχα ή θα βρεθούμε Αθήνα και θα πάμε μαζί πίσω Βοστόνη; Θα δούμε. Πάντως ακόμα κι αν ανανεωθεί η συνεργασία μου με το εργαστήριο εδώ και πρέπει να πηγαινοέρχομαι μια φορά τον μήνα, δεν είναι και τραγικό. Θα τα καταφέρουμε. 
Δυσκολεύτηκε να με πιστέψει αλλά της άρεσε που το άκουγε. Είπαμε πολλές φορές καληνύχτα μέχρι να το πάρει απόφαση και να πάει τελικά για ύπνο. Όταν πια κλείσαμε, έτρεμα ολόκληρος. Ανεξάρτητα από το τι της έλεγα, με το που άκουσα το όνειρο είχα βιολογικά πειστεί ότι κάτι κακό θα συμβεί. Κι αυτό είναι το τραγικό της όλης υπόθεσης. Είναι η δουλειά μου να γνωρίζω πως οι σημαντικές πληροφορίες στην ζωή στοιβάζονται σαν σακιά στις αποθήκες του εγκεφάλου μας κατά την διάρκεια του ύπνου. Tα όνειρα που βλέπουμε όταν κοιμόμαστε δεν είναι τίποτα παραπάνω από αυτά τα «σακιά» τα οποία ανακατατάσσονται σε αποτελεσματικές μορφές και μεταφέρονται μέσω του Ιππόκαμπου στην μακροπρόθεσμη μνήμη μας. Εκεί μετατρέπονται σε γνώση.  Έχω άπειρες δημοσιεύσεις πάνω στο ρόλο του Ιππόκαμπου στην δημιουργία μνημών και κατ’ επέκταση στη δημιουργία της γνώσης. 
Αλλά η κοπέλα αυτή μου αλλοιώνει την λογική σε τέτοιο βαθμό που τις προάλλες ήμουν έτοιμος να αναζητήσω στο ίντερνετ ερμηνείες ονείρων. Γι’ αυτό ξεκίνησα να γράφω. Ίσως καταγράφοντας όλες αυτές τις πληροφορίες να μπορέσω να ξεχωρίσω τις σημαντικές από τις ασήμαντες και τις λογικές από τις παράλογες. Γι’ αυτό γράφω, για να πνίξω τα φίδια που παίζουν με το μυαλό μου και πλέον αποπροσανατολίζουν και την έρευνα μου. Δεν ξέρω αν θα με βοηθήσει. Πάντως εκείνη τη στιγμή δεν μου ερχόταν να γράψω. Το μόνο που μου ήρθε στο μυαλό ήταν η συμβουλή του ξαδέρφου μου. 
«Όταν έχεις στρες δες μια τσόντα».
Είχε δίκιο. Όπως έχει πάντα, τουλάχιστον σε αυτά τα θέματα. Αν και δεν προβλέπεται, εγώ θα δώσω το ιστορικό πίσω από το όνομα σαν να γράφω διήγημα, γιατί ίσως κάποτε πράγματι να αναγκαστώ να το γράψω. Όταν η ακαδημαϊκή μου καριέρα θα έχει καταστραφεί, κάτι που το βλέπω πολύ πιθανό,  το χρονικό της τρέλας μπορεί να αποτελέσει ένα ωραιότατο μυθιστόρημα για όσους δεν πιστεύουν εύκολα. 
Ο Μάικ λοιπόν, όπως είπα, είναι ο γιος της Παολίνα και είμαστε αχώριστοι από τότε που θυμάμαι. Ήταν ένα τεράστιο και δυνατό παιδί, με πανύψηλα πόδια, τρομαχτικούς μυς, και, ευτυχώς για μένα, όχι ιδιαίτερα έξυπνος στα μαθήματα. Έχει ιδιαίτερα ανεπτυγμένη την συναισθηματική ευφυΐα όμως κι έτσι από μωρά είχαμε αναπτύξει μια αμοιβαία ωφέλιμη σχέση. Εγώ τον βοηθούσα όπου υστερούσε κι εκείνος με προστάτευε. Και χρειαζόμουν προστασία.  Για κάποιο λόγο που ποτέ δεν κατανόησα πλήρως, τα παιδιά του σχολείου ήθελαν να μου κάνουν την ζωή δύσκολη. Λες και δεν ήταν ήδη αρκετά επίπονη. Ο Μάικ δεν με προστάτευε μόνο σωματικά αλλά και πνευματικά. Περισσότερο ενστικτώδης παρά σκεπτόμενος, έχει ακόμα και σήμερα, την ικανότητα πολύπλοκα πράγματα να τα παρουσιάζει απλά. Αν δεν ήταν αυτός δεν ξέρω πως θα είχα αντιμετωπίσει την ιστορία με τον Καπετάνιο. Ήταν ο μόνος που έδειχνε να με καταλαβαίνει, αν και σε γενικές γραμμές έδειχνε να τους καταλαβαίνει όλους. Δεν είχε ταμπού κι όλα τα έκρινε από συναισθηματική σκοπιά. Και εκείνος τον έβλεπε σαν τον άνθρωπο που άφησε έγκυο τη μάνα μου, την παράτησε και μετά γύρισε με το θράσος και την εξουσία του χρήματος. Τον έβλεπε έτσι αλλά δεν θεωρούσε ότι υπήρχε κάποιο πρόβλημα σε αυτό. «Και λοιπόν;» ρωτούσε. «Ο καθένας διεκδικεί αυτό που θέλει με όποιο τρόπο μπορεί». Κι ενώ εγώ  ορκιζόμουν πως δεν θα έχω ποτέ τίποτα κοινό μαζί του, ο Μάικ ήθελε να του μοιάσει. Το ομολογούσε έμμεσα με τον ενθουσιασμό που περιέγραφε την φήμη του Καπετάνιου, την ομορφιά του και την επιτυχία του στους ανθρώπους. 
Μία επιτυχία που πλέον δεν την αποδίδω στα λεφτά, αλλά στην επιμονή του. Την επιμονή που μου περιέγραψε η θεία μου, την βίωσα κι εγώ μετά από εκείνο το τηλεφώνημα. Για βδομάδες ολόκληρες, κάθε μεσημέρι, με περίμενε έξω από το σχολείο για να μου μιλήσει. Τις περισσότερες φορές προσπαθούσα να τον αποφύγω, κάποιες άλλες προτιμούσα να τον αγνοήσω επιδεικτικά. Έστελνα τον Μάικ να δει που έχει παρκάρει το υπερπολυτελές αμάξι του και όταν έβγαινα είτε έφευγα προς την αντίθετη κατεύθυνση προσποιούμενος ότι δεν τον είδα είτε τον κοιτούσα, να δει ότι τον βλέπω, πήγαινα προς το μέρος του αργά και σταθερά, και τη στιγμή που τον έβλεπε ότι ήταν έτοιμος να ανοίξει το στόμα του να μου μιλήσει, γύριζα το κεφάλι μου προς άλλη κατεύθυνση.
Μ’ άρεσε να νιώθω την απογοήτευση του. Ένιωθα νικητής. Όμως τα ωραία διαρκούν λίγο, και έτσι ο αέρας της νίκης σταμάτησε να φυσάει ένα μεσημέρι που καθίσαμε μετά το μάθημα για να παίξουμε ποδόσφαιρο με τα παιδιά της μεγαλύτερης τάξης. Ο Καπετάνιος είδε φαίνεται ότι δεν έβγαινα και αποφάσισε να μπει μέσα να με ψάξει. Το γήπεδο του σχολείου μου ήταν καινούριο τότε, δωρεά κάποιου πλουσίου για τα παιδιά των μεταλλωρύχων της Ατακάμα. Το είχαν περιφράξει με συρματόπλεγμα για να το προφυλάξουν από τους βανδαλισμούς. Ο Καπετάνιος το κράταγε με τα χέρια του και με το κεφάλι σχεδόν ακουμπισμένο πάνω στο σύρμα περίμενε να με δει να παίζω. Έπαιζα πάντα άμυνα, στο ποδόσφαιρο και στη ζωή, και θυμάμαι πόσο με είχε αποσπάσει η παρουσία του. 
Ήταν η πρώτη φορά που τον έβλεπα από τόσο κοντά και η ομοιότητα μας ήταν εκπληκτική. Το ίδιο σχήμα κεφαλιού, το ίδιο έντονο πηγούνι, ο ίδιος κοντός λαιμός και φυσικά τα ίδια ανοιχτόχρωμα μάτια. Είδα τα μάτια του να λάμπουν από μακριά και ένιωσα τα τεράστια μυωπικά γυαλιά μου να καλύπτουν το πρόσωπο μου. Πως να παίξω καλά με αυτή τη στραβομάρα; Τα πόδια μου άρχισαν να τρέμουν και τα χέρια μου να ιδρώνουν. Ο Μάικ, που έπαιζε επίθεση, τον είδε και μου φώναξε ενθαρρυντικά «Δείξε τι αξίζεις!» 
Η ενθάρρυνση ήταν τόση που έτρεξα βίαια προς την μπάλα, και σε μία μαγική στιγμή την έριξα στα δίχτυα. Τα χέρια μου άνοιξαν προς τους ουρανούς θριαμβευτικά αλλά πριν προλάβω να αναφωνήσω, ένιωσα ένα γερό χτύπημα στη μύτη. Τα γυαλιά μου έπεσαν στο έδαφος και τα μάτια μου δάκρυσαν από τον πόνο. Ζαλίστηκα τόσο που δεν θυμάμαι τι ακολούθησε, θυμάμαι όμως τις φωνές του Μάικ με τον συμπαίχτη που με χτύπησε. «Το καθυστερημένο σου έβαλε αυτογκόλ» φώναζε ο Μάρκος. Όταν συνήλθα ο Καπετάνιος δεν ήταν πια εκεί. Σκέφτηκα ότι πρέπει να απογοητεύτηκε πολύ από αυτό που είδε, αλλά αυτή δεν ήταν μια απογοήτευση που ήθελα να του δώσω. 
Όταν βγήκαμε έξω και τον είδα να με περιμένει μέσα στο αυτοκίνητο του, ομολογώ ότι ανακουφίστηκα. Για πρώτη φορά τον άφησα να με ρωτήσει αν ήθελα να με πάει σπίτι. Η φωνή του μου φάνηκε κάπως λαϊκή και σαν να μην ταιριάζει στην υπόλοιπη εικόνα του. Πριν προλάβω να του αρνηθώ ο Μάικ με σκούντηξε και μου έδειξε την Σόφι που στεκόταν πιο δίπλα. Η Σόφι ήταν το ομορφότερο κορίτσι του σχολείου. Και το πιο σνομπ επίσης. Είχε εντυπωσιαστεί με το τεράστιο μαύρο αμάξι του Τζωρτζ και κοίταζε μία αυτό μία εμένα. Δεν σκέφτηκα πολύ. Με πρησμένη μύτη αλλά περίσσια  άνεση της έκλεισα το μάτι, και κάθισα στο πίσω κάθισμα. 
«Ξεκίνα!» του είπα δυνατά . 
Ο καπετάνιος χαμογέλασε από τον καθρέφτη του οδηγού κι έβαλε μπροστά. 
«Όμορφο κορίτσι» μου είπε. 
«Όλες ίδιες μου φαίνονται» του απάντησα. «Κι όλες θέλουν ένα πράγμα μόνο: τα λεφτά». 
«Μην τις κατηγορείς επειδή είναι πιο πρακτικές από εμάς τους άντρες. Είναι γεννημένες μάνες, και οι μάνες πρέπει να φροντίζουν για το μέλλον των παιδιών τους». Δεν μίλησα. Όσο θυμωμένος και να ήμουν με την μητέρα μου δεν ήθελα να το συζητήσω μαζί του. Έπιασε ένα πακέτο χαρτομάντιλα από το ντουλαπάκι του συνοδηγού και μου τα έδωσε χωρίς να γυρίσει να με κοιτάξει. «Ποτέ δεν κατάλαβα αυτά τα ομαδικά αθλήματα, όπως το ποδόσφαιρο» μου είπε. «Ειδικά το ποδόσφαιρο το απεχθάνομαι».
«Εμένα μ’ αρέσει. Μόνο στους θηλυπρεπείς δεν αρέσει το ποδόσφαιρο» του είπα κοφτά, σκουπίζοντας τα αίματα από την μύτη μου.
«Λες; Και ποιοι είναι οι θηλυπρεπείς;» 
«Αυτοί που δεν τους αρέσει το ποδόσφαιρο». Αντί να προσβληθεί, ξέσπασε σε γέλια. 
«Μάλιστα, με συγχωρείς δεν γνώριζα τον κανόνα. Φαντάζομαι, σ’ αρέσει σαν σπορ. Δεν σκοπεύεις να γίνεις επαγγελματίας, ή σκοπεύεις;» 
«Όχι εγώ, ο ξάδερφος μου. Εγώ θα πάω στο Σαντιάγκο να σπουδάσω» 
«Το Σαντιάγκο είναι πολύ ακριβό μέρος. Έχεις σκεφτεί τι θα κάνεις; Πως θα τα βγάλεις πέρα;»
«Θα δουλεύω παράλληλα». 
«Αυτό θα κάνει κακό στους βαθμούς σου.»
«Θα τα καταφέρω»
«Γιατί δεν μ’ αφήνεις να σε βοηθήσω;» Ο ξεδιάντροπος τρόπος με τον οποίο πουλούσε την αναγκαιότητα του στην ζωή μου με έβγαλε εκτός εαυτού.
«Δεν θέλω τα λεφτά σου!» ούρλιαξα και σε μια στιγμή αναλαμπής δήλωσα ότι «θα πάω στην Αμερική για διδακτορικό. Εκεί σε πληρώνουν για να κάνεις έρευνα». Δεν ξέρω καν από πού ξεφύτρωσε αυτή η ιδέα και την είπα κιόλας.
«Ώστε θες να γίνεις ακαδημαϊκός. Πολύ ωραία! Μαθηματικά ή Φυσική;.. τα ανήσυχα μυαλά ασχολούνται με την φυσική. Οι υπόλοιποι γίνονται δικηγόροι.» Ο Τζωρτζ ήταν πολύ πιο καλλιεργημένος από τους γονείς μου. Είχε γνώσεις, είχε αυτοπεποίθηση, είχε τα πάντα εκτός από συνέχεια. Κι ήμουν αποφασισμένος να μην του την προσφέρω και αυτή. Θα παρέμενα για πάντα ο γιος του Αλβάρο που πέρασε μια ολόκληρη ζωή να αναζητάει ένα ανύπαρκτο Alicanto στην έρημο. 
«Άσε με εδώ. Δεν θέλω να μας δει ο μπαμπάς μου». Τόνισα τις δύο τελευταίες λέξεις αρκετά, ώστε ο Καπετάνιος να ταραχτεί και να φρενάρει απότομα.
«Πριν φύγεις θέλω να σου πω ένα δυο πράγματα κι αν θες κράτα τα. Γύρισα για την μητέρα σου αλλά ήταν αργά. Δεν ήσουν ατύχημα. Μέσα στο αδιέξοδο μου, φάνηκε να είναι ο μόνος τρόπος να την κρατήσω για πάντα. Δεν περιμένω να καταλάβεις, προσπάθησε όμως να μην με κρίνεις. Όλοι οι άνθρωποι αργά ή γρήγορα βιώνουμε τα ίδια συναισθήματα. Έτσι το έχει κάνει ο Θεός».
«Δεν υπάρχει Θεός! Τον Θεό τον εφηύραν οι άνθρωποι για να έχουν κάποιον να ρίχνουν τις ευθύνες τους. Μείνε μακριά μου και μείνε μακριά και από τη μητέρα μου. Αλλιώς...» δεν ολοκλήρωσα την φράση μου. Μέχρι να φτάσω σπίτι είχα σπάσει ότι μπορούσε να σπάσει. Μαζί και το χέρι μου. Στην μητέρα μου είπα ότι το έσπασα στο ποδόσφαιρο μαζί με την μύτη μου. Δεν ξέρω αν με πίστεψε, πάντως δεν είπε τίποτα. Απλά με πήγε στο νοσοκομείο. 
Τα επόμενα τρία χρόνια διάβαζα ασταμάτητα. Δεν κατάφερα να πάω Αμερική αμέσως, γιατί δεν είχα λεφτά ούτε για τις αιτήσεις, αλλά το 1981, την εποχή των μεγάλων μεταρρυθμίσεων του Πινοσέτ, με δέχτηκε το τμήμα Χημείας και Βιολογίας στο Πανεπιστήμιο του Σαντιάγκο. Ο Τζωρτζ είχε δίκιο. Ήταν πολύ δύσκολο να δουλεύω και να σπουδάζω παράλληλα. Ευτυχώς στο τρίτο έτος, με εισήγηση ενός σπουδαίου καθηγητή, μου δόθηκε μερική υποτροφία, ενώ στο τελευταίο έτος των προπτυχιακών σπουδών μου με ζούσε αποκλειστικά ο Μάικ, ο οποίος είχε έρθει  στο Σαντιάγκο, όχι ως φοιτητής αλλά ως επαγγελματίας ποδοσφαιριστής. Έβγαζε αρκετά και για τους δύο κι έτσι μου πλήρωνε ενοίκια και έξοδα διαβίωσης. Μέχρι και ρούχα μου αγόραζε, γιατί όπως έλεγε ήμουν απελπιστικά κακόγουστος. Μου έδωσε τα λεφτά των αιτήσεων για διδακτορικές εξετάσεις, κι όταν πια με δέχτηκαν τρία κορυφαία πανεπιστήμια σε τρεις διαφορετικές πολιτείες της Αμερικής, μου άνοιξε ένα λογαριασμό στο όνομά μου όπου κατέθεσε το ποσό των πρώτων διδάκτρων του ακριβότερου πανεπιστημίου ώστε να αποφασίσω ανεπηρέαστος. Όταν διάλεξα την Βοστόνη αντί για την Καλιφόρνια απογοητεύτηκε βέβαια γιατί δεν υπήρχε ομάδα που θα ήθελε ή θα μπορούσε να παίξει, αλλά συνέχισε να με στηρίζει μέχρι που πήρα την πλήρη υποτροφία. Ακόμα και σήμερα δεν έχει δεχτεί τα χρήματα που του χρωστάω. Στο μυαλό μου βέβαια, δεν του χρωστάω απλά λεφτά. Του χρωστάω την ζωή μου ολόκληρη. Αλλά πάνω από όλα, την αξιοπρέπεια μου. Με βοήθησε να αποδείξω σε όλους ότι μπορούσα να τα καταφέρω χωρίς τον Καπετάνιο. Κι όλα αυτά με μια μπάλα! 
Μόλις κοίταξα το ρολόι μου κι είναι ήδη 11.00. Θα πάω να κάνω ένα ντους και θα πάω στο εργαστήριο. Να δω πως θα καταφέρω να κρατηθώ ξύπνιος σήμερα.
 

22/08/2008 Παρασκευή 18:30
Την πήρα τηλέφωνο το πρωί να δω πως είναι και να συζητήσουμε λίγο. Τις Παρασκευές στην Ντόχα νιώθω πιο άνετος με το χρόνο, κι έτσι είμαι και καλύτερος στην συζήτηση. Την πήρα λοιπόν τηλέφωνο και της είπα ότι είχα αποφασίσει να την φέρω εδώ μέχρι τις αρχές Σεπτεμβρίου που ξεκινάει η δουλειά της. Κι ύστερα, για  το φθινοπωρινό εξάμηνο στο Πανεπιστήμιο, να πάμε μαζί Βοστόνη. Είναι παράλογο να κάθεται Αθήνα μόνη της και να μιλάμε μέσω ίντερνετ, ενώ θα μπορούσαμε να είμαστε μαζί. Θα της έφευγαν κι οι ανασφάλειες για την σχέση μας, για την πρώην μου και για όλα αυτά που φαντάζεται πως συμβαίνουν στην χώρα του Τίποτα όπου και βρίσκομαι. Την ρώτησα λοιπόν ποιες ημερομηνίες την βολεύουν.
«Το ξέρεις ότι δεν θα έρθω στη Ντόχα» μου είπε.
«Μα γιατί; Θα πληρώσω εγώ τα πάντα: εισιτήρια, έξοδα διαμονής, ότι θες!» 
«Δεν είναι τα έξοδα που με ανησυχούν. Μπορώ να καλύψω ένα εισιτήριο. Αλλά μπορώ να καλύψω μόνο ένα εισιτήριο και φοβάμαι ότι δεν θα είναι μόνο ένα το ταξίδι. Χρειάζομαι μια πιο μόνιμη λύση».
Παρόλο που με τρελαίνουν τέτοιες δηλώσεις, της έδωσα κάποιο δίκιο. Το θέμα είναι ότι δεν εξαρτάται μόνο από εμένα η ανανέωση ή η διακοπή της συνεργασίας μου με το Εργαστήριο. Αυτό θα το αποφασίσει το Πανεπιστήμιο κατά βάση. Από την στιγμή που δέχτηκα την πρόταση και τρέχω τις έρευνες εδώ δεν μπορώ να τα παρατήσω όλα και να φύγω. Μπορώ να συνεχίσω να πηγαινοέρχομαι, αλλά όχι να μην ξαναπατήσω. Προσπάθησα να της το εξηγήσω. Της είπα ότι είμαι διατεθειμένος να την φέρνω Ντόχα κάθε μήνα προκειμένου να μικρύνει ο χρόνος που είμαστε χωριστά. Άρχισε να μου λέει για την δουλειά της, τους γονείς της κι άλλες τέτοιες δικαιολογίες που κι οι δύο ξέρουμε καλά ότι όταν η ίδια θέλει κάτι κανείς και τίποτα δεν μπορεί να την εμποδίσει. Την είχε πιάσει το πείσμα της και φοβήθηκα ότι η συζήτηση θα κατέληγε πάλι σε καυγά. Την έκλεισα λοιπόν και αμέσως μετά έκανα την υπέρτατη υπέρβαση. Της έστειλα email, για να το έχει και γραπτά, που της πρότεινα, σε  περίπτωση που χρειαστεί να μείνω εδώ, να παραιτηθεί από την εφημερίδα και να έρθει να μείνει μαζί μου. Θα την συντηρούσα και θα την φρόντιζα και θα της έδινα γύρω στα πενήντα χιλιάδες δολάρια μετρητά για να επιδοθεί ανεπηρέαστη στη ζωγραφική. Δεν μπορούσα να της προτείνω γάμο, ακόμα δεν έχει βγει το διαζύγιο. Δεν θέλω κιόλας. Για τον καιρό που γνωριζόμαστε, η πρόταση μου ήταν ήδη πολύ γενναιόδωρη. Και να τι μου απάντησε:
«Όταν ξεκινήσαμε να βγαίνουμε είδα στον ύπνο μου ότι μόλις είχα κάνει τατουάζ στην δεξιά ωμοπλάτη μου. Ήταν ένας πανέμορφος σταυρός με φτερά αετού κι ήμουν πολύ ευχαριστημένη γιατί είχε βγει πιο όμορφος και πιο καλλιτεχνικός από αυτό που είχα ζητήσει (αν και αρκετά μεγαλύτερος). Στο όνειρό μου είχα κι άλλο ένα τατουάζ πιο χαμηλά κοντά στην μέση μου, που με δυσκολία μπορούσα να το δω. Είχε ξεθωριάσει και δεν μπορούσα να θυμηθώ καν τι ήταν. Ενώ καμάρωνα το νέο μου σχέδιο κάποιος πήρε τηλέφωνο και μου είπε ότι πρέπει να γυρίσω σπίτι μου. 
Έφυγα από αυτό το μέρος που ήμουν, χωρίς μπλούζα, ώστε να μπορούν όλοι να δουν το νέο μου απόκτημα. Στο δρόμο όμως χάθηκα κι έτσι βρέθηκα να περπατάω ημίγυμνη σε ένα δρόμο που δεν αναγνώριζα. Είδα έναν άντρα και τον ρώτησα αν ήξερε που ήμουν αλλά δεν μου απάντησε. Τον ρώτησα άλλη μία φορά αλλά αυτός απλά με κοίταζε χωρίς να μιλάει. Κατάλαβα πως είναι κουφός κι αποφάσισα να προχωρήσω. Πριν φύγω, αυτός πήρε το αριστερό μου χέρι μέσα στο χέρι του και με τράβηξε κοντά του. Έσκυψε προσεκτικά πάνω από το μπράτσο μου και ακούμπησε με τα δάχτυλα του το βραχίονα.
Περίεργο, τι σημαίνει; με ρώτησε. Συνειδητοποίησα ότι υπήρχε και τρίτο τατουάζ πάνω μου. Δεν το είχα δει ποτέ, δεν είχα ζητήσει τίποτα σε αυτό το χέρι και δεν καταλάβαινα τι ήταν. Ένας κύκλος με κάποιες ακτίνες στο εσωτερικό του, σαν χορδές. Σαν δίχτυ. Αλλά σαν δίχτυ σπασμένο, τρύπιο, γιατί κάποιες από τις γραμμές αυτές δεν τέμνονταν, δεν έφταναν ως το περίγραμμα αλλά άφηναν κενά στο εσωτερικό του, σαν τρύπες. 
Δεν ξέρω τι είναι, απάντησα στον άντρα, δεν ξέρω καν πότε το έκανε. Ούρλιαζα. Ήμουν μπερδεμένη και θυμωμένη γιατί όσο κι αν μ’ άρεσε το άλλο τατουάζ είχα επιλέξει σημείο που να μπορούσα να το καλύψω αν ήθελα. Αυτό το άγνωστο σε μένα σημάδι ήταν εκτεθειμένο. Τι θα έκανα;  Θα φορούσα μακριά μανίκια όλη την ώρα; Ο άντρας, κουφός όπως ήταν, παρέμενε αδιάφορος και σκεπτικός. 
Έχω ακούσει, μου είπε, για ένα πολύ μεγάλο καλλιτέχνη που κάνει τα ωραιότερα τατουάζ. Ότι κι αν του ζητήσεις θα στο δώσει και θα είναι και ομορφότερο και από ότι περίμενες. 
Αυτός πρέπει να είναι, αυτός που πήγα κι εγώ, γιατί το άλλο μου το έκανε πολύ καλό. Φυσικά δεν με άκουγε οπότε γύρισα και του έδειξα τον δεξί μου ώμο. Τον κοίταξε με δέος και πήγε να τον ακουμπήσει αλλά τράβηξε το χέρι του κάπως επιφυλακτικά. 
Ναι, σε αυτόν πήγες. Έχω ακούσει…, αναρωτήθηκα πως μπορεί ένας κουφός να έχει ακούσει το οτιδήποτε αλλά όμως είχε ακούσει ότι …αν πας σε αυτόν θα κάνει καταπληκτική δουλειά πάνω στην ιδέα σου αλλά το αντίτιμο για την δουλειά του είναι να σου κάνει ακόμα ένα τατουάζ, ένα που δεν ζήτησες αλλά κάτι που αρέσει σε εκείνον. Κάτι που θα ήθελε να δει πάνω σου.
Δεν καταλάβαινα τίποτα. Ποιος θα έκανε κάτι τέτοιο; Κάτι τόσο σκληρό; Ένα μόνιμο σημάδι; Δεν μπορείς να το κάνεις αυτό στους ανθρώπους! 
Αυτό εδώ είναι πολύ περίεργο. Πολύ διαφορετικό από αυτό που ζήτησες. Ποιος ξέρει, ίσως αυτό που επέλεξες να βάλεις στην πλάτη σου να παραήταν όμορφο κι έπρεπε να σου κάνει κι αυτό για να τα πατσίσει. Μπορεί να είναι ένας από αυτούς που τους αρέσει η ισορροπία. Η ισορροπία… έτσι ξύπνησα. Με αυτή τη λέξη».
Διάβαζα το όνειρο της κι αναρωτιόμουν από πού μπορεί να είχε αντλήσει όλες αυτές τις πληροφορίες και να τις μετατρέψει σε μία τόσο περίεργη ιστορία. Μπορεί να είχε δει κάποια ταινία, να είχε ανοιχτή την τηλεόραση ενώ κοιμόταν ή μπορεί να ήθελε να κάνει τατουάζ και να φοβόταν το κοινωνικό κόστος. Για εκατομμυριοστή φορά ένιωσα απέραντο θαυμασμό για τον ανθρώπινο εγκέφαλο. Για πολλοστή φορά δεν ήξερα τι να της απαντήσω. Πώς να επιχειρηματολογήσω με κάποιον που επιλέγει την ακατανόητη γλώσσα του υποσυνειδήτου του για να μιλήσει στην συνείδηση μου; 
«Μα ειλικρινά, τι σχέση μπορεί να έχουν όλα αυτά με εμένα και την πρόταση που σου κάνω;» της έγραψα.
Μου είπε ότι για εκείνη είμαι ο πανέμορφος σταυρός, γιατί είμαι περισσότερα από όσα θα ήλπιζε να βρει και γι’ αυτό δεν την πειράζει που είμαι και μεγαλύτερος. Όμως το όνειρό της την προειδοποιεί ότι στην ζωή επικρατεί πάντα ισορροπία και ότι θα κληθεί να πληρώσει ένα τίμημα για αυτή τη σχέση, το οποίο θα είναι τόσο μεγάλο που θα την σημαδέψει για πάντα. Δεν είναι ότι δεν εμπιστεύεται εμένα απαραίτητα, και δεν έρχεται, απλά  φοβάται αυτά που μπορεί να προκύψουν.
Είναι πολύ ερωτευμένη και ενδεχομένως να μου αποδίδει χαρακτηριστικά που δεν έχω. Τουλάχιστον όχι σε τέτοιο βαθμό. Της εξήγησα ότι είναι στην ανθρώπινη φύση δύο άνθρωποι να έλκονται και σίγουρα δεν αξίζουν να πληρώσουν κάποιο τίμημα επειδή είναι μαζί. Επιστημονικά πάντως μου φάνηκε ενδιαφέρον να δω το άγνωστο σχέδιο. Να καταλάβω από πού το είχε ξεσηκώσει. Της ζήτησα να μου σχεδιάσει το ανεπιθύμητο τατουάζ και να μου το στείλει. Η αλήθεια είναι ότι ήταν ακατανόητο. Έμοιαζε με τρύπια μυγοσκοτώστρα. 

Είπα στον Πήτερ το όνειρο και του έδειξα και το σκίτσο μήπως και αναγνωρίσει κάτι. Ο Πήτερ έσκυψε στην οθόνη του υπολογιστή, μεγέθυνε την εικόνα και είπε με βεβαιότητα πως «είναι η τομή ενός νευρώνα. Ενός νευρώνα που νοσεί. Δες εδώ, αυτές οι γραμμές που κόβονται και δημιουργούν τα κενά είναι τα μικροσωληνάρια σε αποσύνθεση. Είναι ξεκάθαρο! Δες το. Μην διανοηθείς να την χωρίσεις, τουλάχιστον όχι πριν βρούμε την θεραπεία».
«Μα ειλικρινά, τι σχέση μπορεί να έχει το όνειρο με το τατουάζ με…» Δεν ολοκλήρωσα ποτέ την ερώτηση. Τι νόημα έχει να ψάχνω λογική εξήγηση σε παράλογους συσχετισμούς; «Έστω ότι αυτό το πράγμα που είναι ζωγραφισμένο εδώ είναι μια καλλιτεχνική απεικόνιση του κατεστραμμένου νευρώνα, πως μας βοηθάει αυτό;» 
«Άσε με να το σκεφτώ λίγο. Αν αυτό το τατουάζ συμβολίζει τον νευροϊνιδικό εκφυλισμό που παρουσιάζει η Νόσος Αλτσχάιμερ, τότε αυτός θα πρέπει να προκύπτει από την διάθεση της φύσης του οργανισμού να εξισορροπήσει κάποια άλλη λειτουργία… για ισορροπία δεν μιλάει;»   
Στα μάτια μου τίποτα από όλα αυτά δεν φαίνεται να σχετίζεται. Απορώ πως φτάσαμε εδώ. Πως είναι δυνατόν να προσπαθούμε να αποκωδικοποιήσουμε τα όνειρα της Μ για να βρούμε την θεραπεία της μάστιγας του αιώνα; Με αυτά τα μυαλά σκοπεύουμε να σώσουμε τα μυαλά εκατομμύριων ανθρώπων; Πρέπει να είμαστε τρελοί! Καλά, ο Πήτερ είναι σίγουρα.  Και μιας που το έφερε η κουβέντα... Αυτό το ημερολόγιο εξελίσσεται σε μυθιστόρημα και ένα σωστό μυθιστόρημα πρέπει να δίνει την ιστορία πίσω από τους χαρακτήρες. Βέβαια, δεν έχω διαβάσει πολλά μυθιστορήματα, μόνο δύο για την ακρίβεια. Την Βίβλο και τον Ηλίθιο του Ντοστογιέφσκι, που μου τον έδωσαν στο σχολείο ως αριστείο όταν πήγαινα πρώτη γυμνασίου. Μου είχε φανεί περίεργο να μου δώσουν βιβλίο με αυτό τον τίτλο, και οι γονείς μου γέλαγαν για μήνες, όταν το διάβασα όμως συγκλονίστηκα. Μάλιστα όταν το τελείωσα ήταν ξημερώματα και αφού δεν μπορούσα να το αποχωριστώ κοιμήθηκα μαζί του. Να μην τα πολυλογώ, αυτό που είχα προσέξει ήταν ότι ο Ντοστογιέφσκι έδινε υπερβολικά αναλυτικά τις περιγραφές των χαρακτήρων του μέσα από αφηγήσεις που δεν επηρέαζαν απαραίτητα την πλοκή, κι αυτό μ’ άρεσε γιατί μου δημιουργούσε μνήμες που δεν είχα πραγματικά. Έτσι κι εγώ τώρα αυτό προσπαθώ να κάνω, ώστε αν το διαβάσει ποτέ κανείς να αποκτήσει μνήμες χρήσιμες για την κατανόηση της κατάστασης στην οποία βρίσκομαι.
Ο Πήτερ λοιπόν, εμφανίστηκε στη ζωή μου πέρυσι τέτοια εποχή περίπου.  Είχε μόλις αποφοιτήσει από το Biomedical Engineering του Stanford με εκπληκτικούς βαθμούς και ήθελε να κάνει διδακτορικό στο Πανεπιστήμιο. Θυμάμαι την πρώτη φορά που ήρθε για συνέντευξη. Μπήκε μέσα στο γραφείο μου με υπερβολική άνεση και αυτοπεποίθηση. Με χαιρέτησε με οικειότητα, που τότε είχα θεωρήσει εντελώς ανάρμοστη. Είχα ενοχληθεί για να είμαι ειλικρινής. Ίσως έχουμε κακομάθει με τους Κινέζους φοιτητές που είναι πιο ντροπαλοί και υποτακτικοί και σου φέρονται σαν να είσαι θεός. Όταν εμφανίζεται ένας πιτσιρικάς που σου απευθύνει το λόγο σαν να είστε ίσοι είναι δύσκολο να μην τον θεωρήσεις τουλάχιστον θρασύ.  
Στην πορεία η ενόχληση αυτή μετατράπηκε σε ένα περίεργο συναίσθημα φόβου κι ανησυχίας. Δεν είμαι ο μόνος που το λέω, αλλά όποιος τον έχει δει πρώτη φορά έχει συμφωνήσει μαζί μου. Τα μικρά πράσινα μάτια του βγάζουν κάτι το παρανοϊκό. Είναι αρκετά κοντός για να παραδεχτείς αμέσως ότι σε τρομάζει, αλλά είναι γεροδεμένος, με μεγάλο σαγόνι και ανύπαρκτο λαιμό, σαν να τον έχουν πατήσει στο κεφάλι. Μοιάζει με πιτ μπουλ - κι έτσι τον φωνάζουν όλοι στο Πανεπιστήμιο.
Κι όπως ακριβώς ένα σκύλο, τον οποίο δεν γνωρίζεις, και μπορεί στην αρχή να τον φοβάσαι αλλά στην συνέχεια μπορεί να γίνετε οι καλύτεροι φίλοι, έτσι και με τον Πήτερ στην πορεία της συζήτησης μας ξεπέρασα την αρχική μου απέχθεια. Σαν εμένα και αυτός είχε ένα όραμα: την θεραπεία της Νόσου. Αντίθετα με εμένα, δεν έβλεπε την όποια ανακάλυψη σαν προσωπικό θρίαμβο αλλά σαν μέσο βελτίωσης της ανθρώπινης ζωής. Είχε ενθουσιαστεί με την τελευταία μου δημοσίευση, όπου περιέγραφα την ανεπάρκεια της φαρμακευτικής θεραπείας στην αντιμετώπιση της ασθένειας και πίστευε και αυτός ότι για να αντιμετωπίσουμε τις ασθένειες που σχετίζονται με την μνήμη πρέπει να κατανοήσουμε τους γενετικούς παράγοντες που επηρεάζουν την λειτουργία των νεύρων του εγκεφάλου στην διαδικασία της μνήμης. 
Όπως ισχύει για τους περισσότερους ανθρώπους, έτσι και για τον Πήτερ οι πεποιθήσεις του ήταν απόρροια των βιωμάτων του. Η μητέρα του ήταν μόλις 40 ετών όταν παρουσίασε τα πρώτα συμπτώματα της ΝΑ και ξεκίνησε φαρμακευτική θεραπεία. Τα φάρμακα όχι μόνο δεν μπόρεσαν να εμποδίσουν την εξέλιξη, αλλά της δημιούργησαν περαιτέρω πνευματική αστάθεια, η οποία έπρεπε να αντιμετωπιστεί με επιπλέον φάρμακα, αντικαταθλιπτικά και ηρεμιστικά χάπια. Το βάρος της θεραπείας της τα τελευταία 13 χρόνια το κουβαλάει ο πατέρας του. Αυτός είναι ακόμα πιο τρελός από τον Πήτερ. Νομίζει ότι η πραγματική θεραπεία της ασθένειας είναι η μουσική. Κάθε μέρα της βάζει ένα διαφορετικό είδος μουσικής μέχρι να εντοπίσει ένα τραγούδι που να της αρέσει. Όταν το βρει της το βάζει συνέχεια και προσπαθούν να μάθουν μαζί τους στίχους. Θεωρεί ότι με αυτό τον τρόπο της «γυμνάζει» το μυαλό. Ο Πήτερ μου μιλούσε με επιφύλαξη αλλά μπορούσες να δεις ότι δεν απέκλειε την πιθανότητα η μέθοδος του πατέρα του να έχει βοηθήσει πραγματικά. 
Όταν τον ρώτησα πως μπορεί από την μία να λέει ότι μία ασθένεια οφείλεται σε γενετικούς παράγοντες και από την άλλη να αφήνει ανοιχτό το ενδεχόμενο η ίδια ασθένεια να αντιμετωπίζεται με ψυχοθεραπευτικούς τρόπους, μου απάντησε ότι δεν μπορεί να αποκλείσει τίποτα εφόσον δεν γνωρίζει κάτι ολοκληρωτικά. Όταν τον ρώτησα αν πιστεύει στο Θεό, μου απάντησε ότι λειτουργεί ως άθεος αλλά δεν πιστεύει στην αθεΐα. «Αν δεν αποδέχεσαι κάτι ανώτερο από σένα, τότε λατρεύεις τον εαυτό σου. Κατά κάποιο τρόπο είσαι ο προφήτης σου άρα δεν μπορείς να λέγεσαι άθεος. Απλά δεν είσαι χριστιανός, βουδιστής ή μωαμεθανός. Εσύ πχ που δεν αποδέχεσαι τίποτα παραπάνω από το προϊόν της λογικής σου, είσαι Αρνισιανός.» 
Μ’ άρεσε που ήταν ιδεαλιστής. Οι ιδεαλιστές γίνονται οι τέλειοι εργάτες όταν τα πιστεύω τους εξυπηρετούν τους στόχους σου, κι αυτό γιατί παρόλο που οι ιδέες τους χρειάζονται ενδεχομένως αιώνες για να εξελιχθούν, δουλεύουν αρκετά σκληρά ώστε να σου παρέχουν πολλά ενδιάμεσα αποτελέσματα που μπορείς να εκμεταλλευτείς σε συγγενικούς τομείς. Άλλωστε, όπως λέει κι ο Πωλ Βαλερύ «ο άνθρωπος είναι παράλογος γι’ αυτό που ψάχνει και σπουδαίος γι’ αυτό που βρίσκει».
Από αυτή την άποψη ο Πήτερ φαινόταν ιδανικός για το εργαστήριο μου. Από την άλλη, οι ιδεαλιστές φωνάζουν πολύ τις ιδέες του. Αν δεν είχαμε αποφασίσει να αλλάξουμε δρόμο στην έρευνα, αυτό μπορεί να μην αποτελούσε πρόβλημα. Τώρα όμως πρέπει να είμαστε διακριτικοί. Οι χορηγοί του εργαστηρίου μου είναι κατά βάση φαρμακευτικές εταιρείες και, σε μικρότερο βαθμό, το κράτος.  Οι περισσότεροι, αν όχι όλοι, οι ερευνητές μου μελετούν τους μηχανισμούς της ασθένειας και τον ρόλο των σχετικών ένζυμων και πρωτεϊνών στην βλάβη των εγκεφαλικών νεύρων με την ελπίδα να ανακαλύψουν ένα βιοχημικό τρόπο να ελέγξουν την δραστηριότητα τους. Με απλά λόγια, πληρωνόμαστε να βρούμε ένα νέο αποτελεσματικό φάρμακο το οποίο από την μία θα υπηρετεί τον άνθρωπο και από την άλλη τις φαρμακευτικές.  
Η αρχική πρόταση του Πήτερ ήταν να αναπτύξει ένα κώδικα υπολογισμού της ροής των ένζυμων που ευθύνονται για την δραστηριότητα των νεύρων του Ιππόκαμπου όταν ονειρευόμαστε, όταν δηλαδή μεταφέρονται οι πληροφορίες στην μακροπρόθεσμη μνήμη μας και στην συνέχεια να προσομοιάσει την διαδικασία και τελικά να ανακαλύψει ένα μηχανισμό ανάκτησης της χαμένης μνήμης. Εξ αρχής δεν ήταν προφανής η σχέση της έρευνας αυτής με την παραγωγή κάποιου νέου φαρμάκου αλλά κατάφερα με την κατάλληλη διατύπωση να αποσπάσω ένα μικρό κονδύλι. 
Στην πορεία άλλαξαν τα πράγματα. Αλλάξαμε την γραμμή πλεύσης και επενδύσαμε σε ένα όνειρο. Και όταν επενδύεις σε όνειρα καμία διατύπωση δεν σε σώζει. Τώρα που το σκέφτομαι δεν έχω γράψει για αυτό το όνειρο και θα έπρεπε. Πήγε έντεκα όμως και νυστάζω και κρυώνω. Ο Πήτερ βάζει το κλιματιστικό στο τέρμα για να μην υπερθερμανθούν οι επεξεργαστές από την Καταριανή λάβα. Όταν μπαίνεις στο εργαστήριο νομίζεις ότι είσαι στις Άνδεις. Θα πάω σπίτι να πάρω την μικρή για ένα καληνύχτα και αν αντέξω θα γράψω λίγο ακόμα. Αν όχι και αύριο μέρα είναι. Δεν πρέπει να είμαι ψυχαναγκαστικός.  
 

12-10-93
Για πέμπτο μήνα συνεχόμενο είμαι ερωτευμένη με τον Πέτρο. Σήμερα η φιλόλογος  μας τον έφερε μπροστά μου επειδή ήταν «ήσυχος». Όλες το δείχνουν ότι τους αρέσει, αλλά εγώ κάνω ακριβώς το αντίθετο. Προχθές έβγαλα το μουστάκι μου, σήμερα ο Γιάννης έλεγε στον Πέτρο και σε μένα πως ομόρφυνα. Που να το φανταστεί! Όταν όμως θα πρέπει να βγάλω το μουστάκι μου πάλι θα είναι Πανσέληνος και η μαμά δεν θα μ’ αφήσει γιατί η γιαγιά λέει ότι την Πανσέληνο όλα φουντώνουν. Την επόμενη εβδομάδα θα είμαι επιμελήτρια με τον Πέτρο, κι αυτό θα είναι στο αποκορύφωμα. Θα σου πω εγώ μετά… ομόρφυνα.  Κάποια λύση θα βρω. Στο μεταξύ, το Σαββατοκύριακο που μας πέρασε η μητέρα μου με πήγε σε μία ζωγράφο, φίλη της Ψιψινέλ (έτσι λέω ακόμα την γειτόνισσα μας την κυρία Γεωργία, που σχεδόν με μεγάλωσε, γιατί η μαμά μου κι ο μπαμπάς μου καυγάδιζαν πολύ πιο παλιά και κι όλο σ’ εκείνη μ’ έστελναν) για να δει τις ζωγραφιές μου και να ξεκινήσουμε μαθήματα. Η Ψιψινέλ λέει πως έχω πάρα πολύ ταλέντο και αυτή κι ο γιος της ο Δρακουμέλ μαζεύουν ότι μουτζούρα κάνω και μου λένε πως μια μέρα θα γίνω πολύ μεγάλη ζωγράφος. Η δασκάλα που με πήγαν όμως φαίνεται να είχε άλλη άποψη. Δεν της άρεσαν οι νεράιδες κι οι πρίγκιπες κι όλα τα παραμύθια που ζωγραφίζω. Είναι χαζή. Εγώ της ζωγράφισα ολόκληρες ιστορίες, και από φανταστικές τις έκανα να μοιάζουν αληθινές… και αυτή ήθελε να ζωγραφίσω λουλούδια. Με παστέλ κιόλας αντί για μαρκαδόρο. Αν είναι να γίνω ζωγράφος και να ζωγραφίζω μαργαρίτες και παπαρούνες για το σαλόνι της Ψιψινέλ και του Δρακουμέλ, άσε καλύτερα… Θα γίνω αρχαιολόγος, που θα πρέπει να ψάχνω, όχι να θέλω και να μην με αφήνουν!  Καληνύχτα! Μ
 

23/08/2008 Σάββατο 10:35
Χθες το βράδυ γύρισα στο ξενοδοχείο και ο Ινδός στην υποδοχή μου λέει «ήρθε η γυναίκα σας». Πάγωσα. Ποια γυναίκα μου; Σκέφτηκα μήπως ήρθε η Μ να μου κάνει έκπληξη αλλά δεν είχε περάσει ένα εικοσιτετράωρο από την διαφωνία μας γι’ αυτό ακριβώς το θέμα. Είχα μείνει βουβός. Ο Ινδός επανέλαβε αργά και δυνατά.
«Ήρθε η γυναίκα σας. Σας περιμένει στο δωμάτιο σας». 
«Είναι ξανθιά ή μελαχρινή;» 
«Είναι η ξανθιά γυναίκα σας, κύριε».
Ανέβηκα εννιά ορόφους με τις σκάλες για να κερδίσω χρόνο. Έχω διαπιστώσει ότι όταν κουράζομαι σωματικά έχω λιγότερους συναισθηματισμούς. Έτσι  όταν μπήκα στο δωμάτιο ήμουν ήδη ξεψυχισμένος και σχετικά ψύχραιμος. Η Α καθόταν στο κρεβάτι κι έβλεπε τηλεόραση.
«Γεια σου αγάπη». 
«Πως βρέθηκες εδώ; Γιατί ήρθες;»
«Ωραία υποδοχή. Εγώ έκανα ολόκληρο ταξίδι για να σε δω…» 
«Μα εσύ δεν ήθελες να με δεις στα μάτια σου!»
«Όπως το είπες. Δεν ήθελα». Ο τόνος της φωνής της άλλαξε, σηκώθηκε από το κρεβάτι και πήγε προς την βαλίτσα της.
«Και τι άλλαξε;» Ήμουν προφανώς κρύος και αγενής αλλά με είχε εξορίσει από το σπίτι μας χωρίς δεύτερη σκέψη. Πάνω που είχα αρχίσει να ξαναφτιάχνω τη ζωή μου εμφανίστηκε ξανά μπροστά μου με το έτσι θέλω. Έβγαλε ένα φάκελο και μου τον έδωσε. 
«Βγήκαν τα χαρτιά του διαζυγίου.» Οι ρυτίδες του προσώπου της βάθυναν και το μέτωπο της κοκκίνισε. Όταν τα έπιασα στα χέρια μου κάτι άλλαξε μέσα μου. Ένιωσα μια αδυναμία. Οι σελίδες απέκτησαν δυσανάλογο βάρος και οι καρποί μου σαν να παρέλυσαν.  Μετά από τόσα χρόνια..
«Τόσα χρόνια…» μου είπε κι αυτή. «Θα τα πετάξουμε έτσι;» 
Προσπάθησα να ξεφύγω. Ακούμπησα τα χαρτιά πάνω στο έπιπλο της τηλεόρασης και την ρώτησα για τον Γκάρυ, Λάρρυ ή όπως στο διάολο λένε τον αντικαταστάτη μου, αν το ξέρει ότι είναι εδώ κλπ. Ο σκοπός μου ήταν να πετάξω την μπάλα εκτός γηπέδου αλλά η απόπειρα μου αποδείχθηκε λάθος στρατηγική. Σε δύο λεπτά η συζήτηση είχε γυρίσει σε μένα και την Έλσα και σε όσα λάθη έκανα και μας οδήγησαν στο χωρισμό. Μέχρι που με κατηγόρησε ότι ήθελα χρόνια να χωρίσω. Εμένα δεν μου ‘χε περάσει ποτέ κάτι τέτοιο από το μυαλό. Για την ακρίβεια δεν πίστευα ποτέ ότι θα γινόμουν ο άπιστος σύζυγος. 
Όταν γνώρισα την γυναίκα μου ήμουν 23. Είχα μόλις ξεκινήσει το διδακτορικό μου κι η Α ήταν συμφοιτήτρια μου. Όχι στο εργαστήριο, σπούδαζε ανθρωπιστικές επιστήμες. Όταν την είδα πρώτη φορά έμεινα άγαλμα. Δεν είχα δει πιο όμορφη κοπέλα στην ζωή μου. Κανείς δεν είχε δει πιο όμορφη γυναίκα στην ζωή του. Ήταν τόσο όμορφη που στοιχηματίζαμε με τους συμφοιτητές μου πως την είχαν δεχτεί κατά λάθος στο Πανεπιστήμιο.  Είχε μακριά ασημένια μαλλιά, κατάλευκο λείο δέρμα και γαλανά μάτια. Ήταν σωστός άγγελος, και φυσικά ένας τέτοιος άγγελος δεν θα γυρνούσε ποτέ να με κοιτάξει αν δεν ήταν ο Μάικ.
Ο Μάικ είχε γίνει πολύ γνωστός στην Χιλή, στους άντρες από το ποδόσφαιρο και στις γυναίκες από μια διαφήμιση αποσμητικού. Ο ατζέντης του κατάφερε να του κλείσει συμβόλαιο με μια αμερικάνικη αλυσίδα αθλητικών ειδών που απευθυνόταν κυρίως στο λατινικό κοινό κι έτσι έγινε αναγνωρίσιμος και στην Αμερική. Όταν ήρθε να με επισκεφθεί στη Βοστόνη απογοητεύτηκε τελείως από τον αντικοινωνικό τρόπο ζωής μου. 
«Τα ίδια κάνεις όπου πας! Σπασίκλας!» απηύδησε.  Για να με βοηθήσει να γίνω λίγο πιο συμπαθής, οργάνωσε ένα πάρτι στο σπίτι που μοιραζόμουν τότε με άλλους δύο εξίσου καταδικασμένους νέρδους. Λόγω του Μάικ ήρθαν πολλοί, αλλά κυρίως ήρθαν πολλές. Ανάμεσα τους ο άγγελος μου με μια φίλη της. 
Όταν την είδα να μπαίνει άρχισα να ιδρώνω. Τα γυαλιά μου θόλωσαν και τα πόδια μου κοπήκαν από το γόνατο και κάτω. Όταν ήμουνα μικρός είχα δει μια φορά ένα σκύλο που καθόταν ακίνητος κι έβγαζε σάλια και αφρούς από το στόμα του… έτσι ένιωθα κι εγώ. Σαν να μου είχαν ρίξει φόλα. Ο Μάικ μου είπε να μην την πλησιάσω προτού μου πει. Πάντα υπερηφανεύεται για την επαφή που έχει με την θηλυκή του πλευρά, κι αν κι εμένα μου φαίνεται κάπως περίεργο για έναν άντρα να δηλώνει κάτι τέτοιο, ομολογώ πως τραβάει τις γυναίκες σαν τις μέλισσες στο μέλι. Έτσι, αφού τις πλησίασε, τις γοήτευσε και τις πότισε μέχρι αηδίας,  μου έκανε νόημα να βγάλω τα γυαλιά, και να πάω κι εγώ. Το 1985 το κέφι έρεε στις φλέβες μας. Μουσική, βάτες, κοκοράκια, όλα στην πίστα, πολύ γρήγορα εγώ κι η Α είχαμε ξεχωρίσει από το κοπάδι. Τα σημάδια ήταν ευοίωνα, όλα έδειχναν ότι ο έρωτας της ζωής μου θα υπέκυπτε από στιγμή σε στιγμή. Τι κι αν ήταν τύφλα, αν είχα μια ευκαιρία να την κατακτήσω για πάντα, ήταν αυτή και δεν ήθελα να την χάσω. Χορέψαμε, της είπα πόσο όμορφη ήταν και οι γλώσσες μας ενώθηκαν. Όταν τα φιλιά και τα πιασίματα ξέφυγαν ήξερα ότι είχε έρθει ώρα. Ο Μάικ μου έδωσε την ευχή του και την καταλυτική ατάκα «Δείξε τι αξίζεις!»  και μ’ έστειλε στο δωμάτιο μου.
Η Α με ακολούθησε χωρίς πολλά λόγια. Και παρά την ευκολία με την οποία την κέρδισα, δεν έχασα την επιθυμία μου. Όταν κάναμε έρωτα ένιωθα σαν όλος ο κόσμος να μου αποκαλύπτεται από την αρχή. Θυμάμαι ακόμα την βελούδινη αίσθηση του δέρματος και εκείνες τις τεράστιες βλεφαρίδες που έφταναν ως τα φρύδια της κάθε φορά που έμπαινα λίγο πιο βαθιά. Δεν μπορούσα να πιστέψω ότι εγώ το προκαλούσα αυτό. Είχα συγκλονιστεί τόσο από αυτό το ηδονικό συναίσθημα της κυριαρχίας που μέσα σε λίγα λεπτά μου είχε γίνει ξεκάθαρο πως δεν θα γυρνούσα ποτέ στις άσχημες γυναίκες με το καταπληκτικό μυαλό και τις μεγάλες φιλοδοξίες.   
Της είπα ότι μου το ζήτησε μέσα στο μεθύσι της, άλλωστε έτσι μου φάνηκε, όπως και να έχει εγώ πήρα τα ρίσκα μου, και τέλειωσα μέσα της. Δεν υπήρχε άλλος τρόπος να βεβαιωθώ πως δεν θα την έχανα το πρωί.  Ο νέρδος της σχολής πέθανε και στη θέση του γεννήθηκε ένας θρύλος. Κανείς δεν μπορούσε να πιστέψει πώς κατάφερα να παγιδέψω το ωραιότερο κορίτσι της Μασαχουσέτης. Και ποτέ δεν ένιωσα τύψεις γι’ αυτή την πλεκτάνη μου. Κάποια στιγμή ο Μάικ σχολίασε ότι το μήλο πέφτει κάτω από την μηλιά και αρπαχτήκαμε. Δεν είμαι σαν τον Καπετάνιο. Ήθελα να την κρατήσω για πάντα και το έκανα. Η Α είχε μια μικρή κρίση υστερίας, αλλά εν καιρώ το ξεπέρασε. Νομίζω πως περισσότερο κολακεύτηκε παρά θύμωσε με το έγκλημα μου. Άλλωστε, όλες κατά βάθος αυτό θέλουν. Να παντρευτούν και να κάνουν παιδιά. Κι έτσι κι έγινε. Όταν φέραμε τον Άντονι μωρό σπίτι ένιωσα μια απίστευτη ικανοποίηση. Ένα βρεφικό καλαθάκι έφερε την ευτυχία στο άθλιο φοιτητικό διαμέρισμα.
Τώρα συνειδητοποιώ ότι δεν κατάλαβα πότε και γιατί έχασα αυτό το συναίσθημα της ολοκλήρωσης. Πότε έχασα την δυνατότητα μου να παίρνω ικανοποίηση από τα απλά πράγματα; Ίσως να φταίει το ότι η πραγματική ευτυχία στους άνδρες έρχεται αργότερα από ότι στις γυναίκες. Λεφτά, αναγνώριση, εμφάνιση, αυτό το αίσθημα της εκπλήρωσης που κάνει τα αγόρια άντρες, οι περισσότεροι το αποκτάμε μετά τα 35. Αλλά μόλις το αποκτήσουμε αντί να ηρεμήσουμε καλούμαστε να ξεκινήσουμε μια νέα υπερπροσπάθεια. Την υπερπροσπάθεια του να παραμένεις ευτυχής και ικανοποιημένος με αυτά που είχες επιλέξει για σένα προτού γίνεις ο άνθρωπος που κατέληξες να είσαι. 
Στην 21η επέτειο μας διαπίστωσα την ανεπάρκεια της. Το επετειακό σεξ που τόσο περίμενε, δεν έγινε ποτέ. Δεν μου ερχόταν με τίποτα. Πρώτη φορά στη ζωή μου που δεν είχα στύση. Αλλά κι εκείνη έκανε το λάθος να μου πει «γερνάμε». Αυτή είχε γεράσει, όχι εγώ. Πράγματι δεν κάναμε έρωτα τόσο συχνά πλέον αλλά η ακαδημαϊκή μου καριέρα είχε γίνει τρομερά απαιτητική σε χρόνο και συγκέντρωση. Για να μην σχολιάσω πως μια γυναίκα στα σαράντα πέντε της δεν αυξάνει τις πιθανότητές της για σεξ φορώντας περίεργα δερμάτινα εσώρουχα. Δεν κολλάει. Είχα προσπαθήσει να της εξηγήσω ότι δεν πρέπει να προσπαθεί τόσο πολύ, αλλά δεν ήθελε να ακούσει. Ίσως διαισθανόταν αυτό που θα ακολουθούσε και να προσπαθούσε με κάθε τρόπο να το αποτρέψει. Πως μπορείς όμως να σταματήσεις μια εξελικτική διαδικασία; 
Από τη στιγμή που σε πιάνουν επ’ αυτοφώρω δεν μπορείς να έχεις κι απαιτήσεις. Έτσι πέρυσι τα Χριστούγεννα, ήρθε απροειδοποίητα στο Πανεπιστήμιο κι μ’ έπιασε με κατεβασμένα τα παντελόνια να χαροπαλεύω ανάμεσα στα ορθάνοιχτα πόδια της φοιτήτριας μου πάνω στο γραφείο μου. Για ένα δύο λεπτά μείναμε όλοι παγωμένοι. Μπορεί να ήταν και δευτερόλεπτα δεν ξέρω. Πάντως μείναμε να κοιταζόμαστε έντρομοι χωρίς να μιλάμε ή να κάνουμε την παραμικρή κίνηση. Κάποια στιγμή η Α έβγαλε ένα περίεργο ήχο από τα ρουθούνια της και έφυγε τρέχοντας.
Όσες φορές έχουμε μιλήσει από τότε για το περιστατικό, μου χτυπάει το ότι δεν έτρεξα πίσω της. Αυτό που δεν μπορώ να της εξηγήσω είναι ότι δεν μπορούσα να την κυνηγήσω γιατί παρά τον αιφνιδιασμό δεν έχασα την στύση μου. Το αντίθετο, και δεν είχα πάρει καν χάπι. Τι να έκανα; Να έβγαινα ξεκούμπωτος και οπλισμένος στους διαδρόμους να της φωνάζω «δεν είναι αυτό που νομίζεις»; Πρώτον θα γινόταν σκάνδαλο και θα έχανα την δουλειά μου και δεύτερον ήταν ακριβώς αυτό που νόμιζε. Και εκείνη την ώρα ακριβώς αυτό που ήθελα.
Τώρα όμως τι γίνεται; Τώρα τι κάνουμε, που εμφανίστηκε μπροστά μου; Και πες αυτό να ήταν λίγο πολύ αναμενόμενο να συμβεί, η υπογραφή ενός διαζυγίου δεν είναι εύκολη υπόθεση. Αυτό που δεν ήταν αναμενόμενο, ήταν αυτό που ακολούθησε.
Όταν μου είπε σε συγχώρησα. 
«Αν με έχεις συγχωρήσει κι εσύ, ας δώσουμε μια ευκαιρία στο γάμο μας».
Αυτό πραγματικά δεν το περίμενα. Μετά από τόσες εντάσεις, κατηγορίες, καυγάδες και κλάματα, ήρθε στη Ντόχα να μου πει ότι με συγχώρησε. Κατάλαβε τα λάθη της, λέει. Τόσα χρόνια όλα τα κακά και τα στραβά εγώ τα έκανα. Τώρα λέει, ότι αφού με ξέρει όσο κανείς όφειλε να καταλάβει τις ανασφάλειες της ηλικίας μας. Δεν ήξερα κι εγώ πώς να αντιδράσω με την αιφνιδιαστική αλλαγή. Ξεκίνησα να της λέω ότι υπάρχει μια κοπέλα στη ζωή μου αλλά νομίζοντας προφανώς ότι αναφέρομαι στην Έλσα με διέκοψε για να μου πει ότι ακόμα και να υπάρχουν πολλές κοπέλες δεν έχει καμία σημασία. Έβαλε το χέρι της στο στόμα μου και με έξτρα δραματικό τόνο μου είπε:
«Κάνεις αυτά που δεν έκανες νέος, ξεδίνεις. Όλοι οι άνθρωποι περνάμε από όλες τις φάσεις, απλά εσύ τις περνάς ανάποδα. Θυμήσου όμως ότι κι εγώ δεν έζησα την ζωή μου όπως θα μπορούσα, την έζησα όμως μαζί σου» 
Επίσης είπε ότι ήταν διατεθειμένη να περιμένει λίγο ακόμα αν ένιωθα ότι ήθελα κι άλλο χρόνο. 
Εντάξει, εκείνη τη στιγμή η σύγκριση ήταν αναπόφευκτη. Η Μ μπορούσε να με χωρίσει γιατί της πήρα δώρο μαντήλι, και τα μαντήλια είναι χωρισμός στον προληπτικό της κόσμο, ιδιαίτερα όταν το μαντήλι είναι μπεζ και όχι μαύρο που είναι το αγαπημένο της χρώμα, κάτι το οποίο δεν ήξερα γιατί δεν την προσέχω όταν μου μιλάει, κι αυτό δείχνει ότι δεν ενδιαφέρομαι, κι αφού δεν ενδιαφέρομαι δεν υπάρχει λόγος να είμαστε μαζί, άρα πρέπει να χωρίσουμε. Και ως εκ τούτου, αφού μόλις χωρίσαμε επιβεβαιώνεται η πρόληψη που λέει «να μην χαρίζεις ποτέ μαντήλι γιατί είναι χωρισμός».
Όπως είπε και η Α, μεγαλώσαμε για να προσπαθούμε να φανούμε αντάξιοι στις προσδοκίες των άλλων, πόσο μάλλον νέων ανθρώπων που βλέπουν σε εμάς μόνο αυτό που θα ήθελαν. Το κεφάλι μου άρχισε να πονάει από τις σκέψεις. Ποτέ δεν μπορούσα να πάρω αποφάσεις υπό πίεση. Μ’ έβαλε να κάτσω στην άκρη του κρεβατιού και μου έβγαλε τα παπούτσια. Μετά κάθισε δίπλα μου και μ’ αγκάλιασε.  Όλα ήταν τόσο φυσικά. Όπως πάντα. Είχε δίκιο ότι μπορεί να χαθήκαμε στην ρουτίνα των χρόνων κι ότι φάνηκε να χάνει το θαυμασμό της αλλά αυτό ήταν μόνο φαινομενικό και συμβαίνει όταν μοιράζεσαι μια ζωή με τον άλλο. 
Κοιμηθήκαμε μαζί. Έγινε σεξ, δεν ήθελα αλλά μπορούσα και αφού λίγο πριν χωρίσουμε είχα μερικές ατυχίες, έπρεπε να της το αποδείξω. Εκείνη την ώρα δεν είχα τύψεις, δεν ένιωθα ότι έκανα κάτι κακό. Μόλις μας όμως πήρε ο ύπνος και άρχισε να χτυπάει το τηλέφωνο μανιωδώς, ξύπνησα σε πανικό. Η Μ! Τι έκανα; Και τι να έκανα τώρα. Την τρίτη φορά που με πήρε της απάντησα δήθεν κοιμισμένος, είπα δύο «ναι», ένα στο «σε πήρε ο ύπνος» κι άλλο ένα στο «θα τα πούμε αύριο» και το έκλεισα. Από εκεί και πέρα όμως δεν έκλεισα μάτι. Είχα μια αγωνία, μια ταχυκαρδία, αυτό το πράγμα που τελευταία δεν με αφήνει να κοιμηθώ. Δεν με ξαναπήρε, ούτε μου έστειλε μήνυμα αλλά το πρωί βρήκα ένα email της στα εισερχόμενα της δουλειάς μου.
«Ονειρεύτηκα ότι ήταν νύχτα και καθόμασταν στο κατάστρωμα ενός κρουαζιερόπλοιου. Η θάλασσα έμοιαζε γυάλινη από την ηρεμία. Αν είχε αστέρια, σίγουρα θα καθρεπτίζονταν πάνω της. Αλλά δεν είχε ούτε ένα. Ήταν θεοσκότεινα και το νερό έδειχνε κατάμαυρο και τρομαχτικό. Με πήγες στην άκρη του καταστρώματος, μ’ έβαλες να στηριχτώ στο κάγκελο. Μου έπιασες το χέρι τρυφερά και μου έδειξες το σκοτεινό νερό. 
Δεν ξέρω πως, αλλά χωρίς να το καταλάβουμε βρεθήκαμε στον αέρα να πέφτουμε στην θάλασσα. Στην πτώση τα χέρια μας άνοιξαν και προσγειωθήκαμε στο νερό χωριστά. Βυθιζόμασταν περικυκλωμένοι από μια περίεργη ενέργεια σαν αόρατο σκοινί που δενόταν γύρω μας, μας έμπλεκε και μας εμπόδιζε να αντιδράσουμε. Εγώ κατάφερα να ξεγλιστρήσω και να κολυμπήσω προς την επιφάνεια, ενώ εσύ πήγαινες γρήγορα προς τον βυθό. Δεν ήθελα να σε αφήσω άλλα δεν μπορούσα να κρατήσω άλλο την αναπνοή μου. Μόλις πήρα την πρώτη ανάσα ένιωσα δυνατή και βούτηξα ξανά μέσα. 
Την στιγμή που τα πόδια σου ακουμπούσαν στον πάτο, σε έπιασα. Σε τράβηξα όσο μπορούσα κοντά μου, κόντρα στην αόρατη δύναμη που σε έπνιγε. Γαντζώθηκα πάνω σου με τα πόδια μου, σφράγισα τα κορμιά μας και κόλλησα τα χείλη μου στα δικά σου.  Ένιωσα το αέρα να μεταφέρεται από το στόμα μου στο δικό σου. Σαν αγωγός ζωής, η ενέργεια που μέχρι εκείνη τη στιγμή ήταν σκοινί που μας έπνιγε, έγινε χέρι βοήθειας που μας έσπρωχνε προς την επιφάνεια. Δεν σε άφησα να φύγεις από κοντά μου μέχρι να βεβαιωθώ ότι ήσουν καλά. 
Μόλις ηρέμησες κολυμπήσαμε πλάι πλάι στην  γυάλινη θάλασσα. Σε κοίταξα που είχες γαληνέψει και ένιωσα μια περίεργη ευτυχία. Μια ευτυχία που δεν είχα ξανανιώσει ούτε στον ύπνο μου ούτε στον ξύπνιο μου. Ένιωσα ευγνωμοσύνη. Διαισθάνθηκα ότι όλο αυτό θα τέλειωνε σύντομα, κι άπλωσα το χέρι μου να σε πιάσω πριν ξεγλιστρήσεις από δίπλα μου. 
Σ’ ευχαριστώ μωρό μου, σου είπα. Ήθελα να πω παραπάνω, ήθελα να σου πω σ’ αγαπώ αλλά θα ήταν ψέματα. Το είχα πει πολλές φορές στο παρελθόν και δεν περιέγραφε το συναίσθημα που ένιωθα.  Είδαμε τα φώτα του πλοίου. Ακίνητο και αυτό όπως τα πάντα γύρω μας, περίμενε να γυρίσουμε. Πλησιάζοντας είδα μια γυναίκα να στέκεται εκεί που στεκόμασταν προτού πέσουμε στο νερό. Δεν θα σε άφηνα ποτέ, σου εξήγησα σαν να ήταν καθήκον μου να σε προσέχω, αλλά η γυναίκα σου περιμένει. Μου χαμογέλασες και κολύμπησες προς τα εκεί.»
Είναι δυνατόν να το ένιωσε; Είναι δυνατόν να έχει προβλέψει την συνέχεια; Όχι, δεν είναι. Επιστημονικά σκεπτόμενος είναι αδύνατον. Λογικά σκεπτόμενος είναι αδύνατον. Άλλωστε, ανεξάρτητα με αυτή την αναπάντεχη εξέλιξη δεν νομίζω πως θέλω να αφήσω την Μ για να «κολυμπήσω» προς την Α. Ο στόχος είναι να πάω μπροστά όχι προς τα πίσω. Η κοπέλα αυτή μου άλλαξε τη ζωή από την πρώτη στιγμή που την είδα. Πριν συστηθούμε κανονικά στο πάρτι του Μάικ και πριν γίνει το περιστατικό με την Έλσα, όταν ακόμα ήμουν σοβαρός οικογενειάρχης, είχα πετύχει τον Άντονι τυχαία στο μετρό. Ήταν με την Μ. Δεν μας σύστησε και δεν είπαμε ούτε γεια αλλά όταν με κοίταξε, ο τρόπος που με κοίταξε, το πρώτο πράγμα που μ’ έκανε να σκεφτώ ήταν «ευτυχώς που δεν την έχω φοιτήτρια». Δεν μπορώ να πω ότι ήταν η ομορφιά της ή το στυλ της ή κάτι που έκανε που με τράβηξε. Απλά έτσι αυτή η επικοινωνία των ματιών από την μία πλευρά του βαγονιού στην άλλη, με ξύπνησε. Ξεσηκώθηκα. Λες και το βλέμμα της μου είπε «μπορείς». Αυτή φταίει για την κατρακύλα μου, είμαι βέβαιος, γιατί στο χρόνο που μεσολάβησε από το περιστατικό αυτό μέχρι το πάρτι πρόλαβα να κάνω τα πάντα. Έκανα ότι πάντα κατηγορούσα, και ότι  πάντα ήθελα, αλλά δεν ήξερα ότι μπορούσα. Μπράβο σας λοιπόν κύριε Καθηγητά, τώρα τι κάνετε;  
Το μίλησα με το πίτ μπουλ είχε μια ιδέα μάλλον καλή. Λέει, πως αφού η Α ήρθε από Βοστόνη ως εδώ είναι μια καλή ευκαιρία να κάνουμε τοπικά μία προσπάθεια πριν το οριστικό χωρισμό. Σε αυτό το διάστημα θα δω και πως αισθάνομαι για την Μ. Αν είμαι με την Α αλλά σκέφτομαι την Μ, τότε θα υπογράψω τα χαρτιά χωρίς ενδοιασμούς και τύψεις. Θα έχω δώσει στην Α την ευκαιρία που αξίζει μετά από τόσα χρόνια γάμου και στην σχέση μου με την Μ την δοκιμασία που απαιτείται. 
Για να γίνει αυτό όμως, λέει, πρέπει για λίγες μέρες να διακόψω κάθε επικοινωνία με την Μ. Δεν είναι και τόσο δύσκολο αυτό. Για την Μ υπάρχουν άπειροι λόγοι για καυγά. Θα της πω ότι σκέφτομαι να μείνω Ντόχα μόνιμα. Χαμός θα γίνει. Φεύγω. Η Α είναι όλη μέρα στο ξενοδοχείο και θα έχει χάσει την υπομονή της.
 

15-11-93
Τόσος καιρός πάει και ακόμα δεν σου έχω πει για τον γιατρό από την Τρίπολη. Μεγάλος σε ηλικία, που όμως κάνει θαύματα. Η μαμά μου είδε τα αποτελέσματα σε ένα κορίτσι κι ενθουσιάστηκε. Είναι ένας μήνας από τότε που τον επισκεφτήκαμε κι αρχίσαμε να παίρνουμε τα φάρμακα. Φαίνεται πως ο Θεός μας άκουσε επιτέλους, ή θεώρησε πως είναι η ώρα για να γίνω καλά. Αν γίνω καλά θα μπορώ να κάνω και πιο πολλά όνειρα για όταν μεγαλώσω. Μέχρι τώρα προσπαθούσα να τα συγκρατώ γιατί καταλαβαίνω πως μπορεί και να μην μεγαλώσω τόσο ώστε να γίνουν αλήθεια. Αλλά θα ήθελα να πιστέψω πως ίσως κάποια μέρα δεν χρειάζεται να φοβάμαι πια και να μπορώ να παντρευτώ και να κάνω παιδιά και να έχω μια μεγάλη καρδιά μόνο από την αγάπη που θα την γεμίζει. Ο Πέτρος είναι ξανθός. Ίσως να κάνουμε και ξανθά παιδάκια. Είμαι πολύ χαρούμενη. Σ’ ευχαριστώ Θεέ μου! 
Καληνύχτα! Μ
 

24/08/2008 Κυριακή 05:20
Δεν έπρεπε να τον ακούσω. Δεν καταλαβαίνω τι την έπιασε κι έφυγε; Υποτίθεται ότι ήθελε να δώσει μια ευκαιρία. Κι η άλλη τώρα δεν απαντάει. Θα μου πεις αυτό ήταν το ζητούμενο, αλλά με την προϋπόθεση ότι η Α θα έμενε μερικές μέρες. Δεν θα σηκωνόταν να φύγει πριν γυρίσω από το εργαστήριο. 
Και πες τη μικρή την προκάλεσα. Όταν της είπα ότι σκεφτόμουν να πάρω μόνιμη θέση στη Ντόχα ήξερα ότι θα την πιάσει υστερία. Βέβαια αν πραγματικά ήθελα να το κάνω θα έπρεπε να το συζητήσει μαζί μου όχι να ουρλιάζει και να μου μιλάει κατ’ αυτόν τον τρόπο. Αυτή η γλώσσα της τα σκοτώνει όλα. Αυτή με σπρώχνει να την αφήσω. Μόλις με έβρισε είχα αποκτήσει κατεύθυνση. Πήγα στο ξενοδοχείο αποφασισμένος. Η επιλογή μου φαινόταν ξεκάθαρη. Η Α με ακολουθούσε σε όλη μας τη ζωή. Σιγά μην την άφηνα να πάει πίσω σε αυτό τον γλοιώδη τον Γκάρυ και να μείνω μόνος σε αυτή την ηλικία να κυνηγάω φευγάτες πιτσιρίκες που με κάνουν να δείχνω σαν καρικατούρα του εαυτού μου. Άλλα μπήκα στο δωμάτιο κι έλειπε. Η Α δεν ήταν έτσι. Δεν έκανε σπασμωδικές κινήσεις. Μόνη της ήρθε, μόνη της έφυγε. Δεν περίμενε καν να το συζητήσουμε.
Η μικρή δεν μου μιλάει ακόμα αλλά τουλάχιστον ξέρω ότι δεν είναι καλά. Ανέβασε ένα πίνακα στο Facebook. Δεν τον καταλαβαίνω καθόλου. Είναι μία γλάστρα σαν ανθρώπινο κεφάλι που κοιμάται και βγαίνουν από μέσα κάτι λουλούδια, που δεν είναι λουλούδια αλλά μάτια που δακρύζουν. Αν και σε βάζει στην διαδικασία να τον κοιτάξεις πιο προσεκτικά έχει κάτι κρύο, κάτι τρομακτικό ή ακόμα και αποκρουστικό.  Αλλά βέβαια… επειδή είναι ομορφούλα τρέχουν όλοι οι μνηστήρες να την συγχαίρουν. Ένας μάλιστα προσπαθεί να μαντέψει τον τίτλο του έργου. Τόσο πολύ του αρέσει ο πίνακας. Αϊ στο διάολο, πανηλίθιοι. 
 

29-11-93
Μπορεί να είχα την γιορτή μου αλλά αντί για δώρο πήρα κάτι βαθμούς χάλια. Στο σπίτι γίνονται πολλές συζητήσεις για τους βαθμούς μου που έχουν πέσει πολύ. Ο αδερφός μου θέλει να με διαβάζει αυτός αλλά εγώ του λέω πως μεγάλωσα πια και θα κάνω μόνη μου τα μαθήματα μου. Επίσης, δεν θέλω να με διαβάζει γιατί βλέπει που ζωγραφίζω όλη την ώρα στα βιβλία και με μαλώνει. Λέει να μην τα λερώνω και να ζωγραφίζω στα πρόχειρα χαρτιά που μου δίνει. Όμως δεν έχω χρόνο και για διάβασμα και για ζωγραφική. Επίσης πρέπει να σου πω πως δεν είμαι πια ερωτευμένη με τον Πέτρο. Όχι πως δεν μ’ αρέσει όμως. Απλά είμαι αρκετά λιγότερο. Μαζί αγαπημένο μου ημερολόγιο θα είμαστε ειλικρινής. Ίσως να θέλω να είμαι ερωτευμένη με κάποιον, αλλά στην πραγματικότητα δεν είμαι. Αυτά. Α ναι, κι ο μπαμπάς έφυγε το πρωί για Ουκρανία (Ρωσία) θα έρθει αύριο το απόγευμα. Άκουσα τη μαμά να λέει πως φοβάται, γιατί μας είπανε πως χθες εκεί που θα πάει ο μπαμπάς σκότωσαν κάποιον. Τον πέταξαν από το παράθυρο του ξενοδοχείου που θα μένει κι ο μπαμπάς. Καληνύχτα! Μ
 

24/08/2008 12.20
Με το που ξημέρωσε πήγα και χτύπησα την πόρτα του Πήτερ. Μου άνοιξε την πόρτα ολόγυμνος με μια βεντάλια στο χέρι. «Ζέστη!» μου εξήγησε με αγανάκτηση και επέμενε να μπω μέσα να πιούμε καφέ.  Τι να κάνω κι εγώ, μπήκα. Δεν ήθελα να του δείξω ότι τον φοβάμαι. Άλλωστε τα μυστικά μου είναι ασφαλή με κάποιον που δεν θα τον πίστευε κανείς. 
Το δωμάτιο του ήταν πολύ μικρότερο από το δικό μου. Μάζεψε τα ρούχα και τα βιβλία που είχε πεταμένα πάνω στην πολυθρόνα απέναντι από το κρεβάτι του για να κάτσω. Στάθηκε όρθιος απέναντι μου με τα χέρια στη μέση και με κοιτούσε επίμονα χωρίς να λέει κουβέντα. Δεν ξέρω αν έφταιγε το πόσο άβολα ένιωθα ή το αστείο σουλούπι με τα συγκαμένα παχουλά μπούτια που ακουμπούσαν μεταξύ τους, πάντως  χωρίς να το θέλω μου ξέφυγε ένα γέλιο. 
«Συνήθως ουρλιάζουν» μου είπε. Έβαλε ένα εσώρουχο που είχε πεταμένο στο πάτωμα, δυνάμωσε κι άλλο την ψύξη και πήγε προς το μπαρ. Έβγαλε ένα μπουκάλι γάλα και ήπιε από μέσα. Γέμισε τόσο πολύ το στόμα του που το γάλα ξεχείλισε από τα χείλη του κι άρχισε να τρέχει στο σαγόνι του. Μου ήρθε αναγούλα. 
«Τι έγινε πάλι;» με ρώτησε. Έβγαλα το κινητό μου και του έδειξα τον πίνακα. Η φωτογραφία ήταν πολύ μικρή. Ο Πήτερ την κοίταξε μερικά δευτερόλεπτα  και χαμογέλασε. 
«Το όνειρο μας είναι» μου είπε με σιγουριά.
«Δεν θες να το αναλύσουμε;» 
«Δεν αναλύουμε πίνακες, μόνο όνειρα.»
«Γιατί;»
«Γιατί τους πίνακες τους ελέγχει! Τους επιλέγει. Τα όνειρα όχι. Και με το συγκεκριμένο όνειρο το παρακάναμε. Αν και είδα εγώ ένα όνειρο σήμερα που χωράει συζήτηση… έχεις διάθεση;»
«Βεβαίως» Στην πραγματικότητα δεν είχα καμία διάθεση, αλλά δεν μπορούσα να του πω όχι. Μόνο για τα δικά μου θέματα μιλάμε πάντα.
«Λοιπόν είδα ότι πήγα σε ένα κλαμπ κι είδα ένα φίλο μου και μια φίλη μου να χορεύουν ένα τραγούδι που έλεγε 
Καραμπόλα, χόρεψε με τρέλα και στην αγκαλιά μου έλα!
Καραμπόλα, χόρεψε μαζί μου να σου δώσω το κορμί μου!
Κι έκαναν ένα φοβερό χορευτικό που αυτή έσκυβε μπροστά και του κούναγε τον πισινό της και στο «έλα» και στο «κορμί μου» αυτός της τον χτύπαγε ρυθμικά. Να έτσι…»
Ο Πήτερ άρχισε να κουνιέται και να χτυπάει τα πισινά του προσπαθώντας να αναπαραστήσει το χορευτικό. Μετά σοβαρεύτηκε απότομα.
«Τι πιστεύεις ότι σημαίνει;»
«Η αλήθεια είναι ότι δεν μου έρχεται κάτι στο μυαλό, αλλά εδώ που τα λέμε, δεν είμαι εγώ αυτός που τα πάει καλά με συμβολισμούς» του απάντησα και έφυγα σχεδόν τρέχοντας. Πήγα στο Εργαστήριο και προσπάθησα να δω πως μπορεί να σχετίζεται ο πίνακας με το όνειρό μας. Το όνειρό μας… 
Μια από τις πολλές φορές που είχαμε τσακωθεί, με είχε βγάλει πραγματικά εντελώς εκτός εαυτού και της μίλησα πολύ άσχημα. Μόλις ηρέμησα και συνειδητοποίησα πόσα πράγματα είχα πει που δεν εννοούσα ή τουλάχιστον δεν ήθελα να τα πω, προσπάθησα να δικαιολογηθώ. Επικαλέστηκα το ακαδημαϊκό αδιέξοδο στο οποίο είχα περιέλθει. Της είπα ότι ο απόλυτος τρόπος με τον οποίο αντιμετωπίζει κάποια θέματα στη σχέση μας επιβαρύνει  την ψυχολογία μου κι ότι σε αυτή την φάση της ζωής μου έχω ανάγκη από ηρεμία κι όχι από ακραίες αντιδράσεις και ατέλειωτους καυγάδες. 
Εκείνη με άκουγε χωρίς να με διακόπτει, πράγμα που με ξένισε. Όταν τελείωσα τον μονόλογο την ρώτησα πως και δεν μιλάει. Η σιωπή της με τρέλαινε χειρότερα από τις φωνές της. Ήθελα να μάθω τι σκεφτόταν. 
«Αρνείσαι να δεις την αλήθεια» μου είπε, «γι’ αυτό βασανίζεσαι. Πριν σε πάρω τηλέφωνο το πρωί είδα ένα όνειρο που πιστεύω ότι είναι μήνυμα για σένα. Είδα ότι ήμουν στην Ελλάδα και ήταν των Θεοφανείων». 
Δεν χρειαζόταν να μου εξηγήσει τι σημαίνει αυτή η ημέρα τη θυμόμουν πολύ καλά.  Όλοι οι  Έλληνες στην Αντοφαγκάστα μαζευόντουσαν στο λιμάνι εκείνη την ημέρα για λειτουργία. Στο τέλος ο παπάς πετούσε ένα σταυρό μέσα στο νερό και οι πιο γεροδεμένοι βουτούσαν στο νερό για να τον πιάσουν. Με τον Μάικ πηγαίναμε κάθε χρόνο και τους χαζεύαμε. Βάζαμε στοιχήματα για το ποιος θα είναι ο νικητής. Συνήθως τον έπιανε ένα παιδί από το σχολείο μας. Μεγαλύτερος από εμάς, πολύ δυνατός και νευρώδης με κάτι χέρια σαν κουπιά. Δεν θυμάμαι πως τον έλεγαν, αλλά τον αντιπαθούσα. Χωρίς ιδιαίτερο λόγο, μάλιστα ήταν από τα λίγα παιδιά που μου φέρονταν ευγενικά. 
Στην γειτονιά της στην Αθήνα δεν έχει θάλασσα και ο παπάς βουτούσε τον σταυρό σε ένα σιντριβάνι. Όταν η ευλογία των υδάτων τελείωνε, οι πιστοί γέμιζαν ένα μπουκαλάκι με «αγιασμό» από το σιντριβάνι για να το πάρουν σπίτι τους. 
«Είδα ότι είχα αργήσει να πάω στην εκκλησία, αλλά η εκκλησία ήταν τόσο κοντά στο σπίτι μου που μπορούσα να ακούσω την λειτουργία που τέλειωνε. Έπρεπε να βιαστώ. Όταν βγήκα στο δρόμο είχε τόσο πολύ κόσμο που δεν μπορούσα να τρέξω. Εκατοντάδες άνθρωποι είχαν κάνει ουρά και περίμεναν την σειρά τους για να πάρουν τον αγιασμό από το σιντριβάνι. Προσπάθησα να προσπεράσω μερικούς αλλά δεν είχε νόημα. Ήταν αμέτρητοι. Έκατσα στην ουρά με την ελπίδα να προλάβω έστω μία σταγόνα. Ένας κύριος που περίμενε δίπλα μου, μου μίλησε. Μου είπε μην ανησυχείς, δεν χρειάζεται να πας στην εκκλησία για να πάρεις αγιασμό. Μόλις τελειώσει η λειτουργία, το ίδιο νερό θα ξεπηδήσει από όλες τις πηγές, τους σωλήνες και τις βρύσες που βρίσκονται γύρω μας. Και θα είναι αρκετό ώστε να φτάσει για όλους όσους το αναζητούν. Κι εσύ θα πάρεις το μερίδιο σου.»
Τι σχέση είχε αυτό με μένα, αναρωτήθηκα. Η απάντηση ήταν ότι δεν πρέπει να ανησυχώ που έχω κολλήσει και η έρευνα μου δεν σημειώνει πρόοδο, γιατί η φώτιση έρχεται σε όλους όσους την αναζητούν. 
Η φώτιση…! 
Της εξήγησα όσο πιο ευγενικά μπορούσα ότι ο δρόμος προς την επιστημονική ανακάλυψη δεν είναι τόσο προφανής όπως ο δρόμος προς την εκκλησία της γειτονιάς της. Και ότι η προσευχή για «φώτιση» είναι πιο εύκολη από τον αγώνα για την κατάκτηση της πραγματικής γνώσης που κάνουν χιλιάδες ερευνητές μέρα νύχτα στα εργαστήρια τους. Την ευχαρίστησα πάντως για την καλή της πρόθεση να με παρηγορήσει μέσα στην νύχτα.
Εκείνη δεν πτοήθηκε όμως, συνέχισε. «Ίσως ψάχνετε πολλοί το ίδιο πράγμα, την ίδια ώρα, στο ίδιο σημείο και με τον ίδιο τρόπο. Ίσως πρέπει να κοιτάξεις γύρω σου για να βρεις αυτά που δεν έχουν ακόμα ανακαλυφθεί, αντί να κατεβαίνεις τον ίδιο δρόμο με το πλήθος. Ίσως η επιτυχία να μην έρχεται μόνο μέσα από τον ανταγωνισμό».
Είχε δίκιο σε ένα σημείο. Σε αυτό τον κόσμο όλοι θέλουμε να φτάσουμε στην πηγή αυτού που θεωρούμε πολύτιμου. Όλοι θέλουμε χρήματα, δόξα, ομορφιά αλλά δεν θα βγούμε από το δρόμο μας ούτε για να προσδιορίσουμε την πραγματική τους αξία ούτε για να βρούμε την πηγή τους. Θα ακολουθήσουμε τους γείτονες. Το σύστημα των σύγχρονων αξιών είναι ελαττωματικό. Οι προτεραιότητες καθορίζονται βάσει δημοτικότητας και όχι βάσει αναγκαιότητας. Οι διαδικασίες στηρίζονται στην συνήθεια και όχι στην ευρηματικότητα. Οι παράγοντες που καθορίζουν την επιτυχία ορίζονται από την μαζική επιθυμία, και οι επιθυμίες μας είναι τις περισσότερες φορές επίκτητες και πολύ μακριά από τις πραγματικές μας ανάγκες. Κάπως έτσι μου τα ‘πε αλλά με δικά της λόγια. Πιο απλά. Γυναικεία. 
«Πες μου πως γίνεται να σε ακούω να μου κάνεις κήρυγμα και παρόλα αυτά να φτιάχνομαι; Σε θέλω πολύ τώρα» 
«Μαγεία» μου απάντησε. 
«Μου κάνεις βουντού παλιομάγισσα;» 
«Όχι, απλά σ’ αγαπώ. Κι η αγάπη είναι η πιο δυνατή μαγεία». 
Όσο και να θέλω να ξεφύγω από την επιρροή της είναι αδύνατο. Ακόμα και αν διαφωνώ με τις πεποιθήσεις της και τις προσδοκίες της, όταν νιώθω ότι εγώ είμαι το πιστεύω της μου είναι αδύνατον να την αμφισβητήσω ευθέως. Της συγχωρώ και την επιπολαιότητα και την αφέλεια και την ισχυρογνωμοσύνη της. Καμιά φορά σκέφτομαι μήπως είναι τόσο πονηρή που μ’ έχει καταλάβει και με χειραγωγεί. 
Την επόμενη μέρα καθόμουν σαν ζόμπι στο εργαστήριο και παρατηρούσα το κακόμοιρο το ποντικάκι να χάνεται στο δικό του λαβύρινθο. Ένιωσα μια ταύτιση. Σε ποιο σημείο σταμάτησε να επιλέγει την πορεία του κι άρχισε να κινείται από συνήθεια; Πόσες φορές χρειάζεται να φτάσει στο αδιέξοδο, ώστε να σταματήσει να παίρνει τον ίδιο δρόμο; 
Ο Πήτερ σήκωσε τα πρησμένα απ’ την οθόνη μάτια του, με κοίταξε και μουρμούρισε. Δεν άκουσα τι είπε. Προσποιήθηκα όμως ότι με ρώτησε και του είπα τα πάντα. Εύκολα και απλά ξεπήδησαν όλα από μέσα μου. Κι ενώ μέχρι τότε μόνο με τον Μάικ μοιραζόμουν τις σκέψεις μου, έπιασα τον πιτσιρικά και τον λύγισα στην εξομολόγηση.  Του είπα για τον τσακωμό, για το τηλεφώνημα, για το όνειρο, για το συμπέρασμα της και τις σκέψεις που μου προκάλεσε. Μάλιστα, ήταν ο πρώτος άνθρωπος στον οποίο εξέφραζα τους προβληματισμούς μου για τα όνειρα της. Βέβαια, ήταν κι ο μόνος τρελός που ήξερα. Ποιος άλλος θα μπορούσε να βρει λογική στον παραλογισμό; Με άφησε να μιλάω για καμιά ώρα. Ίσως και παραπάνω. Όταν τελείωσα το πρόσωπο του άστραφτε από τον ενθουσιασμό. 
«Έχει δίκιο!» φώναξε. «Ακολουθούμε όλοι τον ίδιο δρόμο. Από συνήθεια; Επειδή κάποιος μας είπε ότι έτσι πρέπει να πάμε; Επειδή αυτή είναι η παράδοση; Όταν η παράδοση δεν φτάνει όμως για να σώσει τον κόσμο, δεν πρέπει να ψάξουμε αλλού; Δεν πρέπει να κοιτάξουμε γύρω μας; Δεν πρέπει να βγάλουμε τις παρωπίδες;» Έκανε μια παύση για ανάσα και μια γουλιά νερό και συνέχισε.
«Πως θα σώσεις κάτι που οδεύει στην καταστροφή;» 
«Πως;» 
«Αλλάζοντας την πορεία του!» φώναξε και ανέβηκε όρθιος πάνω στο γραφείο του. Τέντωσε τα χέρια προς τον ουρανό κι ευχαρίστησε την μάγισσα Μ που μας «φώτισε». Στο εργαστήριο ήταν δύο ακόμα παιδιά που μας κοιτούσαν με το στόμα ανοιχτό. Είχα μετανιώσει που του μίλησα. Σηκώθηκα να φύγω προτού γίνω κι εγώ θέαμα. 
«Που πας; Μην φεύγεις Δεν βλέπεις; Είσαι τυφλός; Τόσο καιρό υποτίθεται ότι δουλεύουμε μαζί σε ένα κώδικα που διαφέρει από τους άλλους, αλλά κατά βάση ευθυγραμμιζόμαστε μαζί τους. Κοιτάμε τα ίδια νεύρα, τις ίδιες πρωτεΐνες, τα ίδια ένζυμα. Είμαστε ένα πλήθος που ανταγωνιζόμαστε ο ένας τον άλλο για το ίδιο επίτευγμα. Την ανάκτηση της μνήμης.» 
Αν και δεν έβλεπα ακόμα ποιο ήταν το επιχείρημα, διαισθάνθηκα ότι θα μου έλεγε κάτι ενδιαφέρον και κάθισα ξανά στην καρέκλα μου. Του έκανα νόημα να κατέβει από το γραφείο του και να μου μιλήσει, χαμηλόφωνα αυτή τη φορά. 
Αν υποθέταμε ότι η Μ όντως μπορούσε να δει το μέλλον στα όνειρα της… ή αν δεχόμασταν ότι υπήρχε αυτό που λέμε πεπρωμένο, τότε το πεπρωμένο του καθενός δεν θα ήταν γραμμένο στην γενετική του ταυτότητα; Κι αν ακόμα δεν υπήρχε ένας προφανής γενετικός παράγοντας δεν θα έπρεπε να υπάρχει κάποιος έμμεσος παράγοντας ο οποίος να επηρεάζει την εξέλιξη της Νόσου; Η μητέρα του μετά από 13 χρόνια ζει ακόμα, παρά την τεράστια ζημιά που έχει υποστεί ο εγκέφαλος της. Τι είναι αυτό που έχει διαφορετικό και καθορίζει την εξέλιξη της αρρώστιας και την διάρκεια της ζωής τους.
«Ξέρουμε την κατάρα τους, ας βρούμε την ευλογία τους» είπε. «Ας παίξουμε ένα παιχνίδι… ας υποθέσουμε ότι η κοπέλα σου έχει ανοίξει το τρίτο μάτι της προς όφελος σου. Τι μου είπες ότι ζητούσε; Κάποιο ευλογημένο νερό, σωστά; Πως θα μπορούσαμε να το μεταφράσουμε αυτό σε επιστημονικούς όρους;» 
«Ένζυμο» απάντησα νιώθοντας ντροπή που συμμετείχα σε κάτι τόσο τραβηγμένο. 
«Ακριβώς! Τι ψάχνουμε όλοι; Το Ένζυμο, Την Πρωτεΐνη, Την Ουσία αυτή που θα μπορούσε είτε να σταματήσει την καταστροφή των νεύρων είτε να τα γιατρέψει. Και κατεβαίνουμε όλοι τον ίδιο δρόμο…» 
«Τον Ιππόκαμπο!» 
«Ακριβώς! Ίσως όμως το θεραπευτικό φυτό να μην φυτρώνει εκεί που φυτρώνει το δηλητηριώδες» Ένας νεανικός ενθουσιασμός έκανε την ραχοκοκαλιά μου να ανατριχιάσει. «Ίσως αυτή η ουσία να αναβλύζει από άλλα σημεία του εγκεφάλου, διάσπαρτα, όπως ακριβώς στο όνειρο της» συμπλήρωσε. 
Κοιταχτήκαμε για λίγο σιωπηλά. Του πρότεινα να κάνει μια λίστα με όλα τα ένζυμα που έχουν αναγνωρισθεί ότι προκαλούν βλάβη στα νεύρα του εγκεφάλου και τους τρόπους που έχουν αντιμετωπιστεί μέχρι σήμερα. 
«Το έχω ήδη κάνει αυτό, όλοι το έχουν κάνει αυτό, δεν είναι αυτό που θέλουμε. Είπαμε, ας μην ψάξουμε αυτά που βλάπτουν, αλλά αυτά που θα μπορούσαν να ωφελήσουν!» 
«Και τι προτείνεις;» τον ρώτησα. 
Ο Πήτερ πήρε βαθιά ανάσα για να μου ξεφουρνίσει κάτι που ήξερε ότι δεν ήθελα να ακούσω. 
«Πιστεύω ότι πρέπει να μελετήσουμε τα αποτελέσματα των ψυχοθεραπευτικών μεθόδων ως χημικές διεργασίες στον εγκέφαλο». 
«Το ήξερα! Εκεί θες να το πας, έχεις επηρεαστεί από τον πατέρα σου και καταστρέψεις την έρευνα μας! Πας να με μπλέξεις με ψυχολόγους και να με καταντήσεις σαν τους επιστήμονες που δημοσιεύουν στο Cosmopolitan για τις ευεργετικές ιδιότητες του οργασμού! Δεν είσαι καλά…»  
«Η οξυτοκίνη, η ορμόνη της μητρότητας θα μπορούσε να…» μουρμούρισε σκεπτικά αλλά μόλις με είδε ότι πήγαινα να φύγω προσπάθησε να με καθησυχάσει. «Μόνο μία σκέψη, τελευταία, το υπόσχομαι…Σε παρακαλώ. Σε παρακαλώ. Άσε τον πατέρα μου με την μουσική και την λογοτεχνία και τα σχετικά. Άκου αυτή την απλή σκέψη. Ο παππούς μου είχε άνοια κι η μητέρα μου τον παράτησε σε γηροκομείο. Πέθανε μέσα σε τρία χρόνια, μόνος. Αν ο παππούς μου δεν είχε γεροντική άνοια κι είχε Αλτσχάιμερ και δεν το κατάλαβαν; Η μητέρα μου όμως ήταν νέα όταν το έπαθε. Ο πατέρας μου το είδε σαν τιμωρία για τον τρόπο που φέρθηκαν στον παππού μου και τα τελευταία 13 χρόνια δεν έχει αφήσει το πλευρό της λεπτό. Λέει ότι ο λόγος που η ασθένεια αυτή εξαπλώνεται ραγδαία, είναι γιατί η μοναξιά εξαπλώνεται ραγδαία. Λέει ότι είναι ο τρόπος του Θεού να υποχρεώσει τους ανθρώπους να νοιάζονται για κάποιον άλλο εκτός από τον εαυτό τους. Ανεξάρτητα όμως από τον λόγο που την φροντίζει, και ξέχνα και τον τρόπο που την φροντίζει, μήπως η φροντίδα η ίδια εισπράττεται από τον ασθενή με θεραπευτικό τρόπο; Μήπως η αγάπη που της δίνει, την βοηθάει να παράγει κάτι σαν αντίδοτο; Αν όντως ο εγκέφαλος παράγει κάποιου είδους ουσία όταν νιώθουμε ότι μας αγαπούν ή όταν μας φροντίζουν, που προστατεύει τα νεύρα από την φθορά; Σκέψου το, να παράγεται κάτι που να μπορεί να δράσει προληπτικά; Φαντάσου…»  
«Δεν έχουμε την πολυτέλεια να φανταζόμαστε, δεν έχουμε χρόνο γι’ αυτό.»
«Σκέψου τότε! Βάσει τελευταίων ερευνών η οξυτοκίνη φαίνεται να μειώνει τα συμπτώματα του αυτισμού»
«Φαίνεται! Δεν έχει αποδειχθεί κάτι. Προς το παρόν αυτό που ξέρουμε είναι σχετίζεται με την μητρότητα και ότι αυξάνει την ερωτική επιθυμία σε ποντίκια».
«Και ότι μειώνει την κορτιζόλη. Την ορμόνη του φόβου και του στρες. Εάν το στρες μπορεί να προκαλέσει τόσα προβλήματα υγείας, γιατί το αντίθετο συναίσθημα να μην έχει τα ευεργετικά αποτελέσματα;» 
Τον άκουγα και δεν ήξερα τι να του πω. Έβλεπα μία ευαισθησία και μία στοργή για τους γονείς του που δεν ένιωσα ποτέ για τους δικούς μου. Δεν νομίζω να ένιωσε ποτέ ο γιος μου έτσι για μένα. Από την μία λυπήθηκα που βίωνε μία τόσο επίπονη κατάσταση. Από την άλλη είχε τέτοια δίψα να βρει θεραπεία για αυτή την ασθένεια, που αν κάποιος την έβρισκε δεν θα μπορούσε να το θέλει λιγότερο. Ποιος ξέρει; Σαν επιστημονική ιδέα δεν μου ακούστηκε εντελώς παράλογη και για να είμαι ειλικρινής εκείνη την στιγμή δεν είχα και τίποτα να χάσω. 
Έτσι, μετά από αυτή τη συζήτηση, αποφασίσαμε να κάνουμε μια λίστα με όσους ασθενείς συμμετείχαν στις πρόσφατες κλινικές δοκιμές της ομάδας μας και  να κοιτάξουμε διεξοδικά τους φακέλους τους, την κατάσταση της σωματικής και ψυχικής τους υγειάς τους, το γενετικό τους κώδικα, την οικογενειακή τους κατάσταση, τον τόπο διαμονής τους και όποια πληροφορία μπορούσε να μας φανεί χρήσιμη.
Πιθανά θα χρειαζόμασταν μεγαλύτερο δείγμα και σίγουρα θα χρειαζόμασταν βοήθεια, ακαδημαϊκή και οικονομική. Έπρεπε να επικοινωνήσω με τους διευθυντές του τμήματος της Ιατρικής και της Ψυχολογίας. Ο τελευταίος ήξερα πως δεν με χώνευε αλλά δεν είχε κι άδικο με τέτοια κριτική που του είχα κάνει κατά καιρούς. Ίδρωνα στην ιδέα ότι είχα πέσει στην ανάγκη του. Τι θα του έλεγα; Θέλω να δώσω μια ευκαιρία στην επιστήμη σου; Θα μ’ έστελνε στο διάολο. 
Δεν το έκανε όμως. Το αντίθετο με άκουσε προσεκτικά, ενθουσιάστηκε με την ιδέα. Την επόμενη μέρα έφτιαξε ομάδα που συλλέγει πληροφορίες και τις στέλνει στον Πήτερ. Όμως παρόλο που όλο αυτό πάει καλά, που και που παρατηρώ τον μικρό στο όνομα της Μ να ταράζεται. Αυτό με φοβίζει. Φοβάμαι μήπως με την τρέλα που έχει απέκτησε καμιά κρυφή εμμονή μαζί της και να τα εμπνεύστηκε όλα αυτά για να την κρατάει στη ζωή του. 
 

10-1-94
Καιρό έχω να σου γράψω, από πέρυσι! Λοιπόν, την παραμονή της Πρωτοχρονιάς την περάσαμε στο σπίτι μαζί με την γιαγιά έτυχα το φλουρί και από τη χαρά μου κοιμήθηκα 4:15. Η μαμά μου χάρισε μπουστάκι για πρωτοχρονιά. Μου είπε ότι επείγει να βάλω, αλλά ο αδερφός μου με κορόιδευε και μου είπε ότι δεν επείγει καθόλου και πως είμαι σαν αγοράκι με σουτιέν. Εγώ πάντως το έβαλα και μου έφερε γούρι γιατί η πρώτη μέρα στο σχολείο πήγε θαυμάσια. Ανακάλυψα πως τελικά είμαι ακόμα ερωτευμένη με τον Πέτρο. Κι αυτό είναι πολύ καλό, γιατί πως αλλιώς θα ξυπνούσα το πρωί να πηγαίνω στο σχολείο χωρίς να περιμένω κάτι; Το να ξέρω ότι θα τον δω με κάνει να αγχώνομαι λιγότερο για τα μαθήματα. Η μορφή του με κάνει να μην φοβάμαι για το τι θα ακούσω απ’ τα παιδιά. Ακόμα και από τον ίδιο. Δεν περιμένω κάτι παραπάνω. Το ξέρω ότι είναι όνειρο. Αλλά όσο νιώθω μπορώ να ελπίζω.  Καληνύχτα! Μ
 

26/8/2008 Τρίτη 18:30
Τα ξαναβρήκαμε με την μικρή. Μίλησα και με την Α, μου είπε ότι όταν είδε ότι έλειπα όλη την ημέρα κατάλαβε ότι είχε κάνει λάθος να έρθει απροειδοποίητα και έφυγε για να μην μου γίνει βάρος. Μου είπε βέβαια ότι θα περιμένει να το σκεφτώ λίγο ακόμα προτού υπογράψουμε τα χαρτιά. Κι εγώ δεν βιάζομαι. Άσε να δούμε τι θα γίνει κι εδώ. Μάλλον θα την λήξουν την συνεργασία έτσι κι αλλιώς. 
Από προχθές σκέφτομαι τη μέρα που ο Πήτερ γνώρισε την Μ. Είχα πει στην Μ να έρθει από το πανεπιστήμιο να με πάρει για να πάμε για φαγητό. Όση ώρα την περίμενα, δούλευα στο γραφείο μου και άκουγα τον Πήτερ να πηγαινοέρχεται στο διάδρομο. Ήταν έξω από την πόρτα μου. Μιλούσε σε κάποιον στο κινητό του. Είχε ενθουσιαστεί και φώναζε τόσο δυνατά που δεν μπορούσα να συγκεντρωθώ να διορθώσω τα γραπτά των μαθητών μου. Βγήκα έξω εκνευρισμένος να του κάνω παρατήρηση αλλά όταν με κοίταξε το μάτι του γυάλισε περίεργα. Σταμάτησε να μιλάει και μου χαμογέλασε. Δεν ήθελα να τον αγριέψω οπότε του έκανα τον πατέρα και του εξήγησα πως δεν είναι υγιεινό να μιλάει τόση ώρα στο κινητό. Συμφώνησε αμέσως μαζί μου.  Έβαλε στην τσέπη και μου χαμογέλασε. Πριν προλάβω να γυρίσω την πλάτη μου ο Πήτερ ξανάρχισε να μιλάει. Αυτή τη φορά μόνος του. Χωρίς κινητό, έτσι στον αέρα. Ανατρίχιασα και κλειδώθηκα στο γραφείο μου. Έμεινα εκεί αρκετή ώρα. Ίσως και μισάωρο. Μέχρι που σταμάτησε απότομα και δεν τον άκουγα πια. 
Το αυτί μου τέντωσε προσπαθώντας να τον εντοπίσει στον χώρο. 
«Το γραφείο του κυρίου Αρνίσι;» Η φωνή της Μ. Κι ύστερα μια ακατανόητη λογοδιάρροια. Πετάχτηκα έξω και τον είδα με το πρόσωπο του σχεδόν μέσα στο δικό της. Πήγα κοντά, την χαιρέτησα τυπικά και την τράβηξα απαλά από το μπράτσο. 
«Περίμενε με στο ασανσέρ» 
Πηγαίνοντας να πάρω τα πράγματα μου από το γραφείο μου έκανα νόημα στον Πήτερ να με ακολουθήσει. Του είπα πως θέλω να συγκεντρωθεί παραπάνω στην έρευνα του γιατί οι εξετάσεις ήταν κοντά και δεν θα ήθελα να τον δω να αποτυγχάνει.  Αυτός δεν με κοίταζε, σχεδόν με αγνοούσε. Είχε κολλήσει τα μάτια του πάνω της. «Ούτε εγώ θα ήθελα να αποτύχω. Θέλω να γίνω καθηγητής σαν εσένα και να δουλεύω πάνω σε αυτήν αντί να δουλεύω πάνω σε ποντίκια.» Την κοίταξα κι εγώ και παραδέχτηκα από μέσα μου πως είχε δίκιο. Κι εγώ όταν ήμουν νέος έτσι ένιωθα όταν έβλεπα ένα μεσήλικα με μια νεότερη γυναίκα. Εγώ απλά μπορούσα να κρύβω τα συναισθήματα μου. Ο Πήτερ όχι. Και έτσι συνέχισε να με προκαλεί. 
«Έχεις κάποιο παράπονο;» τον ρώτησα
«Όχι, εγώ κανένα. Τα λεφτά που μου δίνεις φτάνουν να στέλνω και στους γονείς μου».
«Έχει κάποιος άλλος παράπονο από εμένα; Μήπως ο κινέζος, ο Τόνγκ;» 
«Όχι, αυτός και να είχε δεν θα μπορούσε να το πει. Λέξη δεν λέει στ’ αγγλικά.» 
«Τότε ποιος; Πες μου, μπορεί να μπορώ να κάνω κάτι να βοηθήσω».
«Κάποια κορίτσια στο εργαστήριο που λένε ότι δουλεύουν σκληρά και δεν τις αναγνωρίζεις…». Ήταν προφανές ότι αναφερόταν στην Έλσα. Έμεινα έκπληκτος στην ιδέα ότι μπορεί να του είχε πει κάτι για εμάς. Ήξερα ότι ήταν αρπαχτικό, και την είχα δει μια φορά να τον πλευρίζει, αλλά δεν περίμενα ποτέ να διαρρεύσει η ίδια μία τέτοια πληροφορία. Κι όμως..
«Μην ακούς τι λένε» του απάντησα και προχώρησα προς το ασανσέρ. «Μην πιστεύεις τόσο εύκολα. Θα τα πούμε αύριο.» 
Όταν φτάσαμε στο εστιατόριο ρώτησα την Μ τι λέγανε. 
«Με κάλεσε στο πάρτι γενεθλίων του. Τον ρώτησα αν με είχε καλέσει και σένα, αλλά μου είπε ότι δίσταζε να σου το πει γιατί είσαι αφεντικό του.»
«Κι εσύ; Τι του είπες; Ναι;»
«Δεν ήθελα να τον προσβάλλω κι έτσι βρήκα την δικαιολογία ότι δεν θα αισθάνομαι  άνετα να πάω αφού δεν θα ξέρω κανέναν από του καλεσμένους. Αυτό όμως επέμεινε ότι  έχουμε πολλούς κοινούς γνωστούς που θα ερχόντουσαν…». 
«Και ποιοι είναι αυτοί;» 
«Ο Κένεντυ και ο Άιζενχαουερ!» 
Ησύχασα και γέλασα πολύ, όμως από τότε δεν φεύγει από το κεφάλι μου ότι ο Πήτερ έχει κολλήσει μαζί της. Θα μου πεις, τότε γιατί του τα λες όλα; Δεν ξέρω, ίσως γιατί έχουμε τουλάχιστον αυτό κοινό. Ύστερα, είναι κι αυτή η περίεργη σχέση καθηγητή και μαθητή που ο ένας χρειάζεται τον άλλο για να έχει οντότητα. 
Απίστευτο πως περνάει η ώρα όταν γράφεις… νύχτωσε. 
 

12/3/94
Πάνε τόσες βδομάδες και δεν είχα γράψει λέξη. Τώρα όμως βρήκα καιρό (είναι Σάββατο) και σου γράφω. Χτες ήταν ο χορός του σχολείου μου (του Γυμνασίου). Αφού λοιπόν έπεισα τους γονείς μου, πήρα την Ειρήνη τηλέφωνο να πάμε μαζί στο χορό μιας και της είχα υποχρέωση που με πήγαν στο θέατρο. Περάσαμε υπέροχα κι ο D-J ήταν ένας κούκλος. Κι εγώ κι η Ειρήνη ξετρελαθήκαμε. Έμαθα ότι τον λένε Αλέξανδρο κι είναι 18 χρονών. Ξέρω είναι πολύ μεγάλος, νομίζω όμως πως είμαι ερωτευμένη και μου έρχεται να βάλω τα κλάματα που δεν θα τον ξαναδώ στην ζωή μου. I LOVE A, I LOVE A, I LOVE A, I LOVE A!!!  Κι όσο για τον Πέτρο τον έχω γραμμένο!  Το πιο ωραίο δώρο γενεθλίων θα είναι να βρω μια φωτογραφία του Αλέξανδρου! Ο αδερφός μου όμως που του το είπα με είπε βλήμα και μου έδωσε φάπα και μου είπε να εύχομαι να γίνω καλά.  Πιο πολύ από όλους αγαπώ τον αδερφό μου γιατί με προσέχει. Μάλιστα, μετά τη φάπα μου έδωσε από τα καλά χαρτιά, που είναι άσπρα και από τις δυο πλευρές για να ζωγραφίσω όσο θέλω. Καληνύχτα! Μ
 

28/8/2008 Πέμπτη 10.15
«Είδα ότι περπατούσα σε ένα δρόμο πολύ κοντά στο σπίτι μου έχοντας πάνω μου μόνο μια άσπρη πετσέτα. Ξαφνικά άκουσα τα λάστιχα ενός αυτοκινήτου που έστριβε με ταχύτητα στο δρόμο. Ήταν ένα μπλε αυτοκίνητο με σκούρα τζάμια. Το είδος του αυτοκινήτου και της οδήγησης παρέπεμπε σε αλητεία. Πριν προλάβω να κρυφτώ ακούω ένα απίστευτο δυνατό ήχο σαν τρακάρισμα. Από μακριά είδα θρύψαλα να απλώνονται στο δρόμο. Ένα κόκκινο ποδήλατο τσούλησε μερικά μέτρα μόνο του και σωριάστηκε στο έδαφος. Σκέφτηκα ότι το αυτοκίνητο χτύπησε κάποιο άτυχο ποδηλάτη κι αναρωτήθηκα αν έπρεπε να τρέξω να βοηθήσω. Όμως δεν φορούσα καν ρούχα. Από το σημείο της κρούσης ένα μικρό μπλε αντικείμενο, σαν καπάκι από μπουκάλι στο μέγεθος, άρχισε να κυλάει αργά προς το μέρος μου. Το παρατηρούσα να διανύει την απόσταση  με σταθερή ταχύτητα και απορούσα πως γίνεται να έχει τρέχει με τόση ορμή όταν ο δρόμος δεν είναι κατηφορικός. Καθώς με πλησίαζε διαισθάνθηκα κίνδυνο.  Πράγματι, προτού το καπάκι με φτάσει έγινε σεισμός. Ο δρόμος αρχίζει να σπάει σε κομμάτια και το έδαφος κάτω από τα πόδια μου να ανυψώνεται και να μεταμορφώνεται σε όροφο οικοδομής. Έμεινα συγκλονισμένη στην μέση του ορόφου και παρατήρησα ότι η γειτονιά μου είχε γίνει παραθαλάσσια. Που ήμουν; Ξυπόλυτη, περπάτησα προσεκτικά προς την άκρη του τσιμεντένιου δαπέδου, αγκάλιασα μια κολώνα για να μην πέσω και έσκυψα προς τα κάτω. Ήταν ψηλά, τρίτος ή τέταρτος όροφος. Το καπάκι δεν φαινόταν πια. Θα το είχε καταπιεί ο δρόμος. Μαζεύτηκα προς τα μέσα και κοίταξα την θάλασσα στον ορίζοντα. Έμοιαζε με τον Ειρηνικό. Ξαφνικά από το άνοιγμα που βρισκόταν μπροστά μου πετάχτηκε ένας πανύψηλος και δυνατός άνδρας, με μακριά μαλλιά και σκούρο δέρμα. Έμοιαζε με Ινδιάνο. Πριν προλάβω να καταλάβω πως βρέθηκε εκεί μου επιτέθηκε. Άρχισε να με χτυπάει παντού, χωρίς όμως να με ακουμπάει. Τα χτυπήματα του ήταν βίαια, επίπονα και ανελέητα αλλά ήταν νοητά. Προσπάθησα να αμυνθώ, τον χτύπαγα πανικόβλητη όπου έβρισκα αλλά δεν φαινόταν να ενοχλείται καν. Ήταν πανύψηλος και παντοδύναμος. Προσπάθησα να συγκεντρωθώ και να τον πολεμήσω με τον ίδιο τρόπο που με πολεμάει. Με το μυαλό μου. Κανά δυο φορές κατάφερα να τον αποκρούσω, μάλιστα την μία τον έριξα έξω από το κτίριο αλλά αυτός  επέστρεψε πετώντας. Αρχίζω να κουράζομαι, σωματικά και πνευματικά. Δεν είχα τις δυνάμεις να τον νικήσω. Όταν το κατάλαβα αυτό, ο φόβος με γονάτισε. Εγκατέλειψα την προσπάθεια κι έπεσα σκυφτή στο τσιμεντένιο πάτωμα. Το κτήνος ήρθε από πάνω μου έτοιμο να με αποτελειώσει. Νιώθοντας το τέλος να πλησιάζει, αποφάσισα να προσευχηθώ. Δεν είχα τίποτα να χάσω. Μπορούσα μόνο να ελπίζω. Προσευχήθηκα λοιπόν με όλη την δύναμη της ψυχής μου σε τρεις αγίους που δεν είμαι σίγουρη ποιοι ήταν. Τα ονόματα τους ήρθαν μόνα τους στο στόμα μου. Το πρώτο ήταν Αντώνιος, το δεύτερο Ιπποκράτης και το τρίτο κάτι άλλο πιο δύσκολο, ξένο, μάλλον ινδικό ή ασιατικό δεν θυμάμαι.  Θα μου πεις, ο Ιπποκράτης δεν είναι άγιος κι όμως αυτός ο άνθρωπος κτήνος το δικό του όνομα επανέλαβε, έκανε το σταυρό του κι εξαφανίστηκε. Έπεσε από το ίδιο άνοιγμα από όπου μπήκε, αλλά αυτή τη φορά μάλλον σκοτώθηκε γιατί όταν έσκυψα να τον δω δεν ήταν πουθενά. Το δάπεδο άρχισε να χαμηλώνει, ώσπου ο όροφος έγινε ισόγειο. Τρία μαύρα αγόρια, λίγο πριν την εφηβεία, με μαύρα φτερά στις πλάτες τους ήρθαν τρέχοντας από το δρόμο προς τα μένα. Μου είπαν ότι είχαν έρθει για να με βοηθήσουν. Τους εξήγησα ότι δεν χρειαζόμουν βοήθεια πια. Το κακό είχε χαθεί. Χάρηκαν, έβγαλαν τα φτερά από την πλάτη, τα πέταξαν στα πόδια μου και σαν φυσιολογικά παιδιά έφυγαν γελώντας και παίζοντας μπάλα στο δρόμο. 
Μ»
«Δεν νομίζω ότι έχει σχέση με την έρευνα μας αυτό» είπε ο Πήτερ απογοητευμένος. «Σε τι διαφέρει δηλαδή από τα άλλα; Το ίδιο τρελό και ακατανόητο είναι. Άσε που αναφέρει και τον Ιπποκράτη. Μια φορά υπάρχει αναφορά σε γιατρό κι εσύ συμπεραίνεις πως δεν έχει καμία σχέση με μας;»  
«Με σένα μπορεί να έχει, με την έρευνα όχι. Άλλωστε, δεν είναι δυνατόν ένας Ινδιάνος να κάνει το σταυρό του και να αυτοκτονεί ακούγοντας το όνομα ενός αρχαίου επιστήμονα. Δεν είναι λογικό.» Είναι απίστευτο πόσο ιδιόρρυθμο μπορεί να είναι το μυαλό ενός ανθρώπου και κάτι που την μία μέρα για εκείνον είναι λογικό την επόμενη να ακούγεται παράλογο. Απογοητεύτηκα και φάνηκε. «Αυτό δεν σημαίνει ότι δεν μπορούμε να προσπαθήσουμε να το ερμηνεύσουμε… απλά θα χάσουμε χρόνο από την έρευνα».
«Δεν το ξέρεις! Μπορεί να βγει κάτι…» του απάντησα « Άλλωστε χρειάζεσαι ένα διάλειμμα. Μήπως να πηγαίναμε για κανένα ποτό;»
«Που; Δεν επιτρέπεται πουθενά το αλκοόλ εδώ που είμαστε».
«Όχι, πουθενά» του απάντησα. Στο δωμάτιο του ξενοδοχείου είχα ακόμα το κλειστό μπουκάλι ουίσκι που μου είχε χαρίσει εκείνη η υπάλληλος της Shell που είχα γνωρίσει στο εστιατόριο του ξενοδοχείου. 
Ο Πήτερ ενθουσιάστηκε με την πρόσκληση μου. Σκέφτηκα την μοναξιά που πρέπει να ένιωθε. Δεν ήταν και το πιο φυσιολογικό πλάσμα στον κόσμο, οι περισσότεροι συμφοιτητές του τον αποφεύγουν. Αν και η αλήθεια είναι ότι το τελευταίο καιρό δεν παρατηρώ την εκκεντρική συμπεριφορά που είχε στις αρχές. Ή είχε ηρεμήσει ή τον συνήθισα. 
Όταν μπήκε στο δωμάτιο μου έμεινε με το στόμα ανοιχτό.
«Αυτό δεν είναι δωμάτιο. Είναι διαμέρισμα. Τέσσερις φορές μεγαλύτερο από το δικό μου!» είπε με παράπονο και απλώθηκε στον μεγάλο καναπέ, αφήνοντας την μικρότερη πολυθρόνα για μένα. 
«Όταν γίνεις καθηγητής, θα έχεις το ίδιο και καλύτερο». Πρέπει να του άρεσε αυτό που άκουσε γιατί η σκληρή και αλλοπρόσαλλη φυσιογνωμία του μαλάκωσε αισθητά. «Θα έχεις κάνει και την μεγάλη σου ανακάλυψη, θα έχεις σώσει την ανθρωπότητα από την μάστιγα του αιώνα!» 
«Τελικά, είσαι καλός άνθρωπος» είπε «Μου έλεγαν να σε προσέχω κι ότι θα μ’ εκμεταλλευτείς. Θα στύψεις το μυαλό μου και μετά θα κλέψεις τη δουλειά μου και θα την παρουσιάσεις για δική σου…»
«Ποιος σου τα έλεγε αυτά;» 
«Ακούγεται γενικά ότι είσαι εγωκεντρικός και θες να γίνεις πάση θυσία πρύτανης. Εγώ όμως σε καταλαβαίνω. Θα σου άξιζε να γίνεις. Και γενικά, σ’ ευχαριστώ».
«Για τι πράγμα;» 
«Γιατί μου δίνεις την ευκαιρία να κυνηγήσω κάτι που δεν αντιλαμβάνεσαι πλήρως. Αν τα καταφέρουμε, πάρε όλη την δόξα εσύ. Αρκεί να τα καταφέρουμε, και κανένα παιδί να μην χρειαστεί να μεγαλώσει με γονείς που δεν το θυμούνται. Αλήθεια, εσένα που είναι οι γονείς σου; Ζουν;»
«Ο πατέρας μου πέθανε το 2006 σε ένα σεισμό. Ήταν στο ορυχείο. Η μητέρα μου ζει.»
«Ποιο ορυχείο; Που;»
«Στην Χιλή» 
«Λυπάμαι. Κι η μητέρα σου, ζει τώρα μόνη εκεί;»
«Μόνη όχι. Αφού έφυγα οριστικά από την Χιλή, το 1986 νομίζω υιοθέτησαν δυο δίδυμα κοριτσάκια. Μόνο σε φωτογραφία τις έχω δει».
«Δεν είχες πάει πιο πριν; Ούτε στην κηδεία του πατέρα σου δεν πήγες; Γιατί;» Δίσταζα να του πω. Φοβόμουν ότι δεν θα ενέκρινε τη στάση μου, δεν θα με καταλάβαινε. Τον τελευταίο καιρό είχα αρχίσει κι εγώ ο ίδιος να έχω αμφιβολίες για την βαρύτητα των γεγονότων και αν έπρεπε να είχα διαγράψει τα πάντα με αυτόν τον τρόπο. Τον τελευταίο καιρό όλο και πιο συχνά θυμόμουν την μητέρα μου στην κουζίνα να μαγειρεύει, τον πατέρα μου να μου χαϊδεύει το κεφάλι ενώ διαβάζω. Ακόμα και τον καπετάνιο θυμήθηκα τις προάλλες. Έτσι, στιγμιαία κοιτάζοντας τον εαυτό μου στον καθρέφτη ήρθαν τα μάτια του στο μυαλό μου. 
«Μην νομίζεις, δεν είσαι ο μόνος που μεγάλωσε μόνος του. Κι εγώ στα 15 μου αναγκάστηκα να μεγαλώσω απότομα» του είπα περνώντας του το ουίσκι. 
«Αρρώστια;» 
«Σχεδόν. Ψέμα. Ανακάλυψα ότι οι γονείς μου έλεγαν ψέματα όλη μου τη ζωή.» 
«Καλά, τι ψέμα σου είπαν που μπορεί να ήταν τόσο τρομερό; Ήσουν υιοθετημένος και δεν το ήξερες; Σε είχε κάνει η μητέρα σου με κάποιον άλλο;» 
«Ακριβώς! Πως το κατάλαβες;» 
«Ε καλά δεν θέλει και πολύ φαντασία. Όταν μου είπες ότι ήσουν από γονείς ιθαγενείς, κρατήθηκα να μην γελάσω. Έχεις δει πολλούς γαλανομάτηδες ινδιάνους;» του ξέφυγε ένα άτσαλο δυνατό γέλιο.
«Τα παιδιά βλέπουν μόνο αυτά που θέλουν. Μου έλεγαν ότι τα μάτια μου ήταν θαύμα, ότι ήταν δώρο Θεού… Κι εγώ το πίστευα. Ξέρεις, παλιά πίστευα.» Γέλασα κι εγώ με τον εαυτό μου. Ήθελα να ξεχάσει ότι είμαι το αφεντικό του. Είχα ανάγκη να μιλήσω και να μου μιλήσουν ειλικρινά. Του είπα την ιστορία όπως την θυμόμουν. Πρέπει να είχε πάει σε πολλούς τρελογιατρούς στην ζωή του, γιατί ήξερε ακριβώς πώς να ακούει. Όταν είπα ότι είχα να πω, τον κοίταξα διερευνητικά. 
«Νομίζω ότι η μητέρα σου είχε δίκιο. Τα παιδιά δεν μπορούν να διαχειριστούν την αλήθεια. Απλά ίσως έπρεπε να περιμένουν να μεγαλώσεις λίγο ακόμα προτού σου εμφανίσουν τον πατέρα σου. Έπρεπε να είσαι μεγαλύτερος, να έχεις προλάβει να κάνεις τα δικά σου λάθη. Ίσως τότε να μην ήσουν τόσο αυστηρός μαζί τους.»
Δεν μπορούσα να διαφωνήσω. Άλλωστε στη ζωή μου είχα φροντίσει να κάνω ότι είχε κάνει ο Καπετάνιος. Να αφήσω έγκυο μια γυναίκα, να απατήσω, να χωρίσω, να πάω με μικρότερες… Από την άλλη, ίσως υποσυνείδητα να τον αντέγραφα. Άλλωστε στο μυαλό μου είχε χαραχθεί ως ο άνθρωπος που τα είχε όλα αλλά ήθελε περισσότερα. Γέμισα τα ποτήρια μας ξανά και κατέβασα κι άλλο την θερμοκρασία του κλιματιστικού. 
«Το δικό μου δεν δουλεύει καν. Το είπα στην ρεσεψιόν και μου έφεραν ανεμιστήρα! Δεν πληρώνετε το δωμάτιο;» 
«Φυσικά το πληρώνουμε. Θύμισε μου φεύγοντας να τους το πω.» Κοίταξα το ρολόι μου. Κόντευε μεσάνυχτα κι η μικρή δεν είχε εμφανιστεί από το πρωί. Σηκώθηκα με δυσκολία από την πολυθρόνα. Είχα καιρό να πιω και με δυο ποτήρια ήμουν ήδη τύφλα.
«Που είναι τώρα; Η φίλη σου, είναι ακόμα Αθήνα;» 
«Ναι. Δεν ξέρω τι κάνει. Θα ζωγραφίζει μάλλον, τότε μόνο ξεχνάει να με πάρει. Θα το θυμηθεί κατά τις τρεις το πρωί που θα ξυπνήσει από κάποιο όνειρο.» Όταν κατάφερα να ισορροπήσω τον εαυτό μου αναζήτησα το laptop. 
«Εκεί είναι. Κάτσε, στο φέρνω» Ξαναστρώθηκα στην πολυθρόνα κι ο Πήτερ αφού το άνοιξε, τοποθέτησε τον υπολογιστή προσεκτικά στα πόδια μου. Μπήκα στο Facebook να δω αν είχε ανεβάσει κάποιο νέο πίνακα. Τίποτα. Μετακινήθηκα στον καναπέ δίπλα του κι άρχισα να του δείχνω τα έργα της.
«Να δούμε αν θα καταλάβεις τίποτα…» Του έδειξα τον πίνακα με το δέντρο και το φίδι που μου χάρισε. Του έδειξα όλους τους πίνακες έναν έναν και όπου θυμόμουν και την εξήγηση του την έδινα. 
«Είναι λίγο τρελή…» μου είπε.  Ήθελα να του πω εσύ θα ξέρεις αλλά περιορίστηκα στο «λίγο». 
«Δεν σ’ αρέσουν; Την θεωρούν καλή. Εγώ δεν τους καταλαβαίνω αλλά είμαι άσχετος από τέχνη».
«Μ’ αρέσουν. Απλά ανησυχώ. Για σένα» .
«Γιατί; Μην με σκοτώσει με αλυσοπρίονο;» 
«Όχι. Δεν θα σου πω. Είσαι μικρός ακόμα και δεν μπορείς να διαχειριστείς την αλήθεια» είπε μεταξύ αστείου και σοβαρού. «Αυτός εδώ είναι πολύ ωραίος!» Μου έδειξε τον πίνακα με το χέρι που ζωγραφίζει έναν μουσικό στο φως του φεγγαριού. Να, αυτόν»
«Τι σημαίνει; Αυτός εδώ; Είναι άντρας ή γυναίκα;» 
«Δεν ξέρω. Είναι παλιός. Υποψιάζομαι ότι θα είχε ενθουσιαστεί με κάποιον μουσικό, και τον έκανε».
«Το βιβλιαράκι τι είναι;»
«Δεν ξέρω, κάποιο ημερολόγιο ίσως».
«Κι αυτά είναι μάτια με τα χρώματα γύρω από το δέντρο;»
«Δεν ξέρω, τι να σου πω. Εδώ έχει δέντρο μέσα στη θάλασσα! Μην το ψάχνεις». 
«Καπνίζει;»
«Όχι»
«Θα κάπνιζε αυτός φαίνεται. Πολύ ρομαντικό, ε; Πολύ θα μ’ άρεσε να έφτιαχνε και για μένα μια κοπέλα πίνακα» είπε αλλά εγώ άκουσα κι αυτό που δεν τόλμησε να πει… για σένα δεν έχει κάνει πίνακα. Τα ποτήρια ξαναγέμισαν κι ο τελευταίος πάγος έπεσε στο πάτωμα. Τα χέρια μου δεν ήταν σταθερά κι ένας περίεργος θυμός με συνεπήρε. «Ίσως να έχει κάνει και για σένα και να μην στον δείχνει. Έτσι που την αποπαίρνεις κάθε φορά…» 
«Δεν την αποπαίρνω πια. Την ακούω… που είναι τώρα; Θα έχει βγει. Θα έχει βρει κανένα πιτσιρικά και θα σαλιαρίζει.»
«Δεν νομίζω. Πιστεύω πως είναι εντελώς τρελή. Για σένα εννοώ. Και τα όνειρα της τον τελευταίο καιρό είναι όλα για σένα. Και το χθεσινό με τον ινδιάνο. Πρέπει να το αναλύσουμε. Αυτό ήρθαμε να κάνουμε και έχουμε πιει όλο το μπουκάλι χωρίς να έχουμε πει κουβέντα γι’ αυτό.» 
«Εσύ είσαι αυτός που μεταφράζει εγώ δεν καταλαβαίνω ποτέ τίποτα». Με το χέρι μου το έκανα νόημα να ξεκινήσει.
«Λοιπόν, ας αρχίσουμε από τις παραδοχές. Στο όνειρο της είσαι εσύ. Αυτή είναι η βασική παραδοχή μας. Εντάξει;»
«Εντάξει» συμφώνησα για να προχωράμε. Τα μάτια μου είχαν αρχίσει να κλείνουν.
«Τρακάρισμα, σεισμός… κάτι συμβαίνει που σε βρίσκει απροετοίμαστο. Δάπεδο που σηκώνεται, ωκεανοί στην γειτονιά σου, όλα αυτά είναι ορίζοντες που ανοίγουν αλλά δεν σε προκαλούν να τους κυνηγήσεις. Σου προκαλούν ανασφάλεια. Αν ήταν πιο ευχάριστο το όνειρο θα έλεγα ότι σε ανυψώνουν αλλά επειδή το συναίσθημα είναι ανησυχητικό και δυσάρεστο μάλλον σε κάνουν να χάσεις την γη κάτω από τα πόδια σου. Οικοδομή, Ημιτελές κτήριο… κάτι που δεν έχει ολοκληρωθεί. Το εγώ σου, ενδεχομένως;»
«Εμένα ρωτάς; Που να ξέρω;» 
«Το εγώ σου, λοιπόν. Το εγώ μας μπορεί να εμφανιστεί με διάφορους τρόπους στα όνειρα μας. Ανάλογα τι ρόλο παίζει για εμάς. Εσένα άνετα θα μπορούσε να εμφανίζεται σαν κάτι που σε στεγάζει…» είπε με βεβαιότητα.
«Να με στεγάζει; Δηλαδή αν δεν ήμουν εγωιστής και εγωκεντρικός όπως όλοι πιστεύετε, πως θα εμφανιζόταν ο εγωισμός μου;»
«Φαντάζομαι σαν κάτι που μπορείς να ορίσεις ή να περιορίσεις. Ένα παιδί ή ένα κατοικίδιο ή αν ήταν αρκετά δυνατός αλλά όχι μεγαλύτερος από εσένα, θα μπορούσε να εμφανίζεται ως ο σωσίας σου. Ο δίδυμος αδελφός σου.»
«Έχω απορία. Που τα έμαθες όλα αυτά; Δεν νομίζω να τα διδάσκουμε εδώ!»
«Ο πατέρας μου λάτρευε το θέατρο και τα έργα με σημειολογία» 
«Ας πιούμε στον πατέρα σου λοιπόν!» Τσουγκρίσαμε σαν μεθυσμένοι Ρώσοι. «Πάμε παρακάτω τώρα» είπα προστακτικά. «Ο τεράστιος ινδιάνος από την κόλαση, που με έχει σπάσει στο ξύλο χωρίς να μ’ ακουμπήσει, ποιος είναι αυτός;»
«Δεν ξέρω. Μήπως κάποιος πρόγονός σου… έχει θυμώσει γιατί δεν μιλάς στην μάνα σου;» 
«Πλάκα μου κάνεις;»
«Και ναι και όχι. Ειλικρινά δεν ξέρω γιατί είδε ινδιάνο. Δώσε μου το laptop.» 
«Τι το θες;» τον ρώτησα.
«Να μπω σε ένα ονειροκρίτη» Για μια στιγμή δίστασα. Δεν θα ήταν ο απόλυτος εξευτελισμός να ψάξουμε  εξηγήσεις ονείρων στις δύο το πρωί; Από την άλλη ήμασταν μεθυσμένοι και ήταν δύο το πρωί. Του το έδωσα χωρίς τύψεις. Πληκτρολόγησε μερικές φορές λάθος μέχρι να γράψει αυτό που ήθελε. «Εδώ λέει… θα στο διαβάσω όπως το γράφει:
Αν ονειρευτείτε Ινδιάνο, σημαίνει ότι πρέπει να αντιμετωπίσετε την ενστικτώδη πλευρά του εαυτού σας. Εξαιτίας των πρωτόγονων συναισθημάτων σας έχετε χάσει τον έλεγχο της ίδιας της ζωής σας και ενδεχομένως την επαφή με το περιβάλλον σας. Πρέπει να καλλιεργήσετε το πνεύμα σας και να το αφήσετε να κυριαρχήσει. 
Άρα ο Ινδιάνος είναι η πρωτόγονη πλευρά σου» αποφάσισε.
«Θα μου πεις και τα χαρτιά;» τον ρώτησα πειραχτικά.
«Τι εννοείς;»
«Έχεις πάρει ύφος γριάς χαρτορίχτρας, σαν αυτές που βγαίνουν στις μεταμεσονύκτιες διαφημίσεις λίγο μετά το τέλος της ταινίας κι αμέσως πριν την τσόντα ή την διαφήμιση της ροζ γραμμής…» 
«Ε ναι λοιπόν αυτή είμαι. Η Μαντάμ Βλέπω και αν θες να ξέρεις έχω πολύ περισσότερους πελάτες από την χοντρή κυρία που κρύβεται πίσω από την φωνή που θέλει να σου πει τι έκανε χθες με τον υδραυλικό!» Έψαξα το τηλεχειριστήριο για να ανοίξω την τηλεόραση μήπως έπαιζε κάτι σχετικό να απογειώσουμε τη στιγμή τελείως αλλά όταν θυμήθηκα που βρισκόμουν εγκατέλειψα την ιδέα. 
«Μας τέλειωσε και το ουίσκι» διαπίστωσα με απογοήτευση και πέταξα το μπουκάλι κάτω. Ο κόσμος γύρω μου γύριζε αλλά ήθελα κι άλλο. «Τι ώρα είναι, γιατί δεν έχει φανεί;»
«Θα φοβάται να σε ξυπνήσει, έτσι που την αποπαίρνεις!»
«Δεν την αποπαίρνω, σου είπα! Ποιος σου είπε ότι την αποπαίρνω, γιατί επιμένεις να το λες αυτό; Τώρα όμως θα την πάρω να την βρίσω».  Έπιασα το κινητό μου έτοιμος για φασαρία.
«Θα το μετανιώσεις» Αυτό ήταν αρκετό για να πετάξω κάτω και το κινητό. Ο μικρός ανακεφαλαίωσε τα όσα είχαμε πει μέχρι τώρα και πρόσθεσε και μερικές δικές του πινελιές αναφορικά με τα νοητά χτυπήματα. Όταν φτάσαμε στους αγίους της Μ όμως κόλλησε. Αντώνιος και Ιπποκράτης. Πως εμπλέκονταν στο όνειρο; Τι κοινό είχαν; Δεν είχαμε ιδέα. Έπρεπε να ψάξουμε. Από το σημείο εκείνο και πέρα, δεν θυμάμαι τίποτα. Με πήρε ο ύπνος στον καναπέ.
Το πρωί με ξύπνησε το κινητό που χτυπούσε αδιάκοπα. Άνοιξα τα μάτια μου κι ένιωσα τα άκρα μου αγκυλωμένα. Δεν μπορούσα να κουνηθώ. Ο Πήτερ, πριν φύγει, με είχε κουλουριάσει με μια κουβέρτα, σαν να είμαι σπασμένο πόδι σε γύψο. Όταν κατάφερα να ελευθερώσω το ένα μου χέρι, τεντώθηκα και έπιασα το τηλέφωνο από το πάτωμα.
«Που είσαι; Ανησύχησα!» άρχισε να μου φωνάζει με μια αβάσταχτη τσιρίδα. 
«Εσύ που είσαι χαμένη; Από χθες έχεις να πάρεις τηλέφωνο. Τι έγινε, δεν είδες όνειρο σήμερα;» 
«Όχι, πώς να δω; Αφού δεν κοιμήθηκα.»
«Τι έκανες; Άσε δεν θέλω να ξέρω…» 
«Θέλεις. Μπες στο Facebook να δεις» είπε και το ‘κλεισε. Κλείνοντας διαπίστωσα ότι το γυαλί της οθόνης του κινητού είχε σπάσει.  Έφτιαξα ένα καφέ, πήρα το laptop από την πολυθρόνα και κάθισα στο γραφείο μου. Με δυσκολία κρατούσα το κεφάλι μου στην θέση του, αλλά ήμουν περίεργος να δω τι ήταν αυτό που πίστευε πως ήθελα να ξέρω. Μπήκα στο προφίλ της αλλά δεν είδα τίποτα. Στο δικό μου όμως άρχισαν να έρχονται οι ειδοποιήσεις βροχή. Στον τάδε αρέσει η φωτογραφία σας. Στην τάδε αρέσει η φωτογραφία σας. Ο τάδε σχολίασε τη φωτογραφία σας. Ποια φωτογραφία μου; Μία έχω, τη ίδια από τότε που μπήκα σε αυτό το ηλίθιο κοινωνικό δίκτυο. Έτσι νόμιζα.
Η Μ είχε ζωγραφίσει το πορτρέτο μου και το είχε αναρτήσει στον τοίχο μου. Έπαθα σοκ. Ήταν από τα ωραιότερα πράγματα, αν όχι το ωραιότερο πράγμα που έχει κάνει κάποιος για μένα, ήταν πολύ πετυχημένο, αλλά είχε εκτεθεί στα μάτια όλων των φίλων, συναδέλφων και φοιτητών μου. Θα έβλεπαν το πορτραίτο, θα πήγαιναν να δουν ποιος το έκανε και θα έβλεπαν την Μ με το καπέλο και  το μαγιό να ποζάρει στο φακό σαν τεξανή πορνοστάρ. Της είχα πει να την αλλάξει την τσοντοφωτογραφία, να βάλει κάτι πιο σεμνό και είχαμε τσακωθεί. Την πρόσβαλλα και την καταπίεζα. Δεν καταλάβαινα την καλλιτεχνική πλευρά. Τώρα τι να έκανα; Έπρεπε να προλάβω την Αμερική πριν ξυπνήσει. Διέγραψα την φωτογραφία, πριν γίνω θέμα στο Πανεπιστήμιο. 
Θα πρέπει να απολογούμαι για πολλές ώρες γι’ αυτό, αλλά δεν θα είναι η πρώτη φορά. Χάρηκα όμως που με ζωγράφισε. Έφυγε ένα βάρος από πάνω μου. Αυτός ο μουσικός στο λαιμό μου καθόταν. 
 

28/8/2008 19.53
Ο Πήτερ είναι εξαφανισμένος. Η Μ είναι εξαφανισμένη. Εγώ ψάχνω να βρω στο διαδίκτυο τι μπορεί να είπαν ο Αντώνιος κι ο Ιπποκράτης που να μας βοηθήσει. Επειδή ο Ιπποκράτης είναι πιο πολύ του γούστου μου τον άφησα για το τέλος και ξεκίνησα από τον άγιο. Νομίζω ότι ξέρω από πού της ήρθε το όνομα του. Το καλοκαίρι, είχαμε πάει στο χωριό της κι είχαμε γνωρίσει ένα παπά, ο οποίος τον είχε επικαλεστεί όταν του είπα ότι είμαι άθεος.  
«Ο Άγιος Αντώνιος, δόξα να ‘χει, λέει πως όπως το σώμα χωρίς την ψυχή είναι νεκρό, έτσι κι η ψυχή χωρίς την νόηση είναι αργή και δεν μπορεί να κληρονομήσει το Θεό». 
Πολλά είχε πει αυτός ο παπάς, και μάλιστα σε άπταιστα αγγλικά. Όχι πως ξαφνιάστηκα ιδιαίτερα, σε αυτή την χώρα όλοι μιλάνε κάποια αγγλικά. Ακόμα και οι χωριάτες. Σε μοναστήρι πήγαμε, κοντά στο χωριό της, κι εκεί ακόμα συνεννοηθήκαμε.
Θα μου πεις, εσύ σε μοναστήρι; Κι όμως για την Μ πήγα, κι όχι μόνο πήγα αλλά ένα μέρος της διαδρομής το έκανα και με τα πόδια. Χάλασα μια μέρα των διακοπών μου, για να τρέχω μαζί της για προσκύνημα. Έχουν περάσει πάνω από τρεις βδομάδες κι ακόμα πονάνε τα πόδια μου από την ταλαιπωρία. Ήθελε να προσκυνήσει μια παλιά εικόνα που την έχουν για θαυματουργή. Δεν έφερα αντίρρηση, ήμουν πολύ ευτυχισμένος μετά από πολλά χρόνια και δεν ήθελα να της χαλάσω χατίρι. Την επόμενη μέρα το πρωί ξεκινήσαμε μια εντυπωσιακή αλλά όχι απαραίτητα ευχάριστη διαδρομή προς το ορεινό μέρος του νησιού. Ύστερα από καμιά ώρα τρομαχτικής οδήγησης σε στενούς, γεμάτους στροφές δρόμους, ξεπρόβαλε μπροστά μας ένα μικρό εκκλησάκι. 
«Αυτό είναι;» 
«Όχι, εδώ παρκάρουμε».  Η Μ σταμάτησε σε ένα πλάτωμα, όπου διασταυρώνονταν τρεις δρόμοι. Όπου και να κοιτούσες η θέα ήταν καταπληκτική. Ακόμα κι εγώ που δεν έχω καμιά καλλιτεχνική διάθεση, ήθελα να φωτογραφίσω αυτή την συνάντηση βουνού και θάλασσας.
«Είναι κοντά;» 
«Λίγο πιο κάτω. Θα περπατήσουμε» 
«Είσαι τρελή; Με αυτή τη ζέστη; Πήγαινε εσύ κι εγώ θα σε περιμένω εδώ» της είπα και βγήκα από το αυτοκίνητο να απολαύσω τη θέα. Βρήκα μια σκιά και κάθισα. Δεν ήταν παγκάκι, ούτε πεζούλι, μάλλον τράφος ήταν που χώριζε το δρόμο απ’ το γκρεμό. Μου φαινόταν στέρεος. Αυθόρμητα ακούμπησα την τσέπη μου για να πιάσω τσιγάρο. Κρίμα που το έχω κόψει, κάτι τέτοιες στιγμές την θες την μυρωδιά του καπνού. Ένα δροσερό αεράκι μου έφερε το άρωμα του θυμαριού. Καλό ήταν κι αυτό. 
«Τι κάθεσαι, πάμε!» μου φώναξε η Μ και βρόντηξε την πόρτα του αυτοκινήτου.  
«Θα σε περιμένω εδώ» της είπα ξανά χωρίς να την κοιτάξω. Ένιωσα τα χέρια της να μ’ αγκαλιάζουν. 
«Έλα μωρό μου. Δεν είναι εδώ, θα περπατήσουμε λίγο. Να, βάλε αυτά» είπε και μου έδωσε τα αθλητικά μου παπούτσια.
«Που βρέθηκαν αυτά εδώ;» Ήταν σχεδόν μεσημέρι, δεν πίστευα ότι μπορεί να το εννοεί, εκείνη όμως με κοίταξε με το γνωστό επίμονο βλέμμα του δεν το διαπραγματεύομαι.  
«Φυσάει, δεν θα ζεσταθούμε». Γκρίνιαξα αλλά τα φόρεσα και ξεκινήσαμε να περπατάμε στην ανηφορική άσφαλτο. Άλλωστε, πόσο μακριά μπορούσε να ‘ναι; Μετά από ένα μόλις χιλιόμετρο, είχα αρχίσει να ψήνομαι.
«Δεν καταλαβαίνω γιατί περπατάμε όλη αυτή την ανηφόρα, αφού μπορούσαμε να πάρουμε το αμάξι…» 
«Τάμα» 
«Τι είναι το τάμα;».
«Υπόσχεση. Μία υπόσχεση που είχα δώσει, ότι θα περπατούσα αυτό τον δρόμο ως το μοναστήρι αν γινόταν αυτό που Της ζήτησα».
«Ποιας;»
«Της Παναγίας. Το έκανε το θαύμα της» 
«Μα καλά είναι δυνατόν, καλλιεργημένη κοπέλα, καλλιτέχνης, να πιστεύεις ακόμα σε θαύματα;» 
«Πως λες κάτι που δεν μπορείς να εξηγήσεις;»
«Ανεξήγητο» γέλασα «πράγματι δεν ξέρουμε τα πάντα. Όταν θα τα μάθουμε όμως όλα αυτά, θαύματα και τάματα, θα μας φαίνονται αστεία».
«Είναι αστείο ένας άνθρωπος να νιώθει ευγνωμοσύνη; Εγώ αυτή τη στιγμή είμαι ευγνώμων. Όχι μόνο για το θαύμα που βίωσα κάποια άλλη στιγμή, αλλά για αυτήν εδώ την στιγμή. Τώρα, που περπατάμε μαζί. Δεν νομίζω να νιώσω ποτέ πιο ευτυχισμένη. Όσα χιλιόμετρα κι αν περπατήσω δεν αρκούν για να ξεπληρώσω αυτό που νιώθω». 
Έβγαλα την μπλούζα μου και σκούπισα τον ιδρώτα στο κεφάλι μου. Ύστερα την έκανα σαρίκι. 
«Ναι, αλλά εγώ διψάω» 
«Έχει πηγή λίγο πιο κάτω» μου απάντησε χαμογελώντας . Μου πέταξε ένα φιλί στο μάγουλο σαν «ευχαριστώ» με έπιασε από το χέρι και συνεχίσαμε το περπάτημα. Στο δρόμο μας συναντήσαμε ένα κοπάδι με κατσίκια που διέσχιζαν το δρόμο. Ένας βοσκός με το σκύλο του τ’ ακολουθούσε από πίσω. Τον παρατήρησα λίγο. Είχε μάτια σαν τα δικά μου, μπλε με έντονο περίγραμμα. Τα μαλλιά του ήταν σκούρα, μακριά και σγουρά. Τα γένια του γκρίζα. Έμοιαζε με αρχαίος έλληνας. 
Μας χαιρέτησε σαν να μας ήξερε. Τον χαιρετήσαμε κι εμείς. Ανταλλάξανε δυο κουβέντες με την Μ σε μια γλώσσα που δεν μου ακούστηκε γνώριμη. Ο βοσκός άνοιξε την υφασμάτινη τσάντα που κρεμόταν διαγώνια από τον ώμο του κι έβγαλε τέσσερα μικρά αχλάδια και μας τα πρόσφερε.  Είχε καταλάβει ότι είμαι ξένος και ενώ μιλούσε στην Μ κοίταζε εμένα κάνοντας νοήματα με τα χέρια του. Όταν έφυγε, ρώτησα την Μ τι γλώσσα μιλούσαν. Μου εξήγησε ότι αυτός μιλούσε μια τοπική διάλεκτο που η ρίζες της εντοπίζονταν στην Κρήτη.  
«Η πατρίδα του Καπετάνιου» της είπα.  «Είδες τα μάτια του; Έμοιαζαν με τα δικά μου» . 
«Οι Κρητικοί δεν έχουν μπλε μάτια» γέλασε. «Είναι μελαχρινοί με σκούρα αμυγδαλωτά μάτια σαν τα δικά μας εδώ. Μάλλον για σύμπτωση πρόκειται».
«Σύμπτωση; Γιατί όχι θαύμα;» 
Έπιασε την ειρωνεία μου και σούφρωσε τα χείλια της για να μην μιλήσει. Λίγο πιο κάτω βρήκαμε την βρύση. Ήταν γεμάτη σφίγγες αλλά διψούσα τόσο που παραμέρισα τις φοβίες μου και ήπια. Το νερό ήταν παγωμένο και σωτήριο. Έσκυψα κι έβαλα ολόκληρο το κεφάλι μου κάτω από την βρύση, ενώ η Μ με τραβούσε φωτογραφίες με το κινητό της. Μετά πλύναμε τα αχλαδάκια και κάτσαμε σε ένα παγκάκι στην άκρη του δρόμου να τα φάμε. Όσο κατσιασμένα και στραβά έδειχναν, άλλο τόσο γλυκά ήταν. Κάποια στιγμή είδαμε δύο γυναίκες να πλησιάζουν. 
«Κάνουν το ίδιο που κάνουμε εμείς» μου εξήγησε.
«Μόνο που αυτές είναι γριές και υπέρβαρες!»
«Δεν είναι γριές. Ταλαιπωρημένες είναι». Η μία θα μπορούσε πράγματι να είναι συνομήλικη μου, αλλά το δέρμα της φαινόταν αφυδατωμένο, σαν άπλυτο ροδάκινο. Ντυμένες με σκούρα μακριά φουστάνια και κρατώντας από μία μεγάλη σακούλα η κάθε μία, πέρασαν από μπροστά μας ιδρωμένες χωρίς να σταματήσουν στην βρύση για νερό. Έντρομος διαπίστωσα ότι ήταν ξυπόλυτες.
«Δεν είναι δυνατόν!» ξεφώνισα. «Η άσφαλτος καίει αυτή την ώρα! Γιατί το κάνουν αυτό;»
«Τάμα» 
«Άντε πάλι. Αυτό εμείς το λέμε μαζοχισμό! Γιατί να κάνεις κάτι τέτοιο; Θα πάθουν εγκαύματα! Δεν θα μπορούν να περπατήσουν, ούτε καν να βάλουν παπούτσι μετά από αυτό» 
«Όχι μωρό μου, εσύ θα πάθαινες έγκαυμα. Αυτές δεν θα πάθουν τίποτα» 
«Γιατί; Είναι πιο σκληραγωγημένες; Αυτό θες να πεις;» Σκέφτηκα ότι αν το κάνουν συχνά μπορεί να έχουν βγάλει κάλλους οι πατούσες τους και να μην νιώθουν τίποτα. 
«Όχι, απλά πιστεύουν. Πάμε κι εμείς;» 
Ευτυχώς δεν είχε μείνει πολύς δρόμος. Μια ανηφόρα και μια κατηφόρα.
«Αυτό ήταν όλο… κοίτα. Δεν άξιζε;»
Για την θέα και μόνο άξιζε. Νιώθεις πράγματι ένα δέος όταν ανοίγουν τα βουνά μπροστά σου και στα πόδια σου απλώνεται η θάλασσα. Δεν χρειάζεται να είσαι ούτε καλλιτέχνης ούτε ποιητής για να βιώσεις το παράδοξο, πως όταν βρίσκεσαι ψηλά και όλα σου φαίνονται μικρά, ο ίδιος νιώθεις ακόμα μικρότερος. Έτσι ένιωσα όταν φτάσαμε στο μοναστήρι. Αν και δεν ήταν μοναστήρι πια. Τα κελιά του μοναστηριού είχαν μετατραπεί σε κοιτώνες ναυτικής βάσης, κι αντί για μία εκκλησία που περίμενα να δω, είδα τρεις. Μία πολύ μεγάλη που ήταν υπό κατασκευή, μία μικρότερη που αρχιτεκτονικά έμοιαζε προτεσταντική και ένα πολύ μικρό εκκλησάκι χωμένο στο βουνό. Πήγαμε προς την δεύτερη. 
Ήταν ένα μακρόστενο κτήριο με μεγάλη αυλή και πεζούλι γύρω γύρω. Οι γυναίκες που είδαμε στο δρόμο είχαν φτάσει, είχαν προσκυνήσει και τώρα ξεκουράζονταν στον ίσκιο έξω από την κεντρική είσοδο της εκκλησίας. Μας χαιρέτησαν με χαρά. Η Μ μπήκε μέσα κάνοντας το σταυρό της. Εγώ έμεινα έξω. Κάθισα δίπλα από τις γυναίκες και  παρατήρησα τα πόδια τους. Φόραγαν παπούτσια.
«Δεν πονάνε;» τις ρώτησα βέβαιος ότι δεν θα καταλάβαιναν τι τους έλεγα. 
«Όχι» μου απάντησε η μεγαλύτερη σε ηλικία κι έκανε το σταυρό της. «Μπες μέσα κι εσύ. Να σε φυλάει».
Δεν ήξερα τι να της πω, δεν ήμουν και σίγουρος αν θα καταλάβαινε. Τελικά μουρμούρισα κάτι, ότι μου βγήκε και γύρισα το βλέμμα μου. Η γυναίκα με σκούντηξε κάπως πειραχτικά στο μπράτσο.
«Είσαι Εβραίος;» με ρώτησε.
«Όχι» απάντησα γελώντας.
«Είσαι μουσουλμάνος;» με ξαναρώτησε.
«Όχι» επανέλαβα. Κοίταξε την φίλη της και της είπε κάτι στα ελληνικά. Ψιθύρισαν κάτι μεταξύ τους και φάνηκαν να συμφωνούν.
«Είσαι βουδιστής λοιπόν!» αποφάσισε με ενθουσιασμό.
«Όχι, δεν είμαι τίποτα από αυτά…»
«Ε τότε, τι είσαι; Μήπως είσαι κουμουνιστής;»
«Επιστήμονας» της απάντησα.  Για άλλη μια φορά ψιθύρισαν κάτι μεταξύ τους. 
«Όχι, δεν είσαι» είπε δεικτικά. «Οι επιστήμονες είναι περίεργοι. Εσύ δεν μπήκες καν μέσα να δεις πως είναι. Τόσο δρόμο έκανες. Δεν είσαι περίεργος να δεις την εικόνα;»  
«Είμαι περίεργος να μάθω που μάθατε να μιλάτε τόσο καλά αγγλικά;» 
«Ο συγχωρεμένος ο άντρας μου είχε φαγάδικο στην Αστόρια. Τριάντα χρόνια έζησα στην Αμερική. Άντε πήγαινε να δεις τι κάνει το κορίτσι σου. Δεν ανησυχείς;»  Είχε δίκιο. Πήρα μια ανάσα και κατέβηκα τα τρία σκαλάκια της εισόδου.  Δεν ήταν κάποιος εντυπωσιακός ναός. Χωριάτικοι ασπρισμένοι τοίχοι, εικόνες που κρέμονται, ξύλινες καρέκλες, κεριά, κι ένα απλό ξύλινο ιερό με τέσσερις εικόνες προστατευμένες με γυαλί. Πλησίασα για να τις παρατηρήσω. Στην βάση της εικόνας που απεικόνιζε την Παναγία με τον Χριστό μωρό κρέμονταν εκατοντάδες χρυσά και ασημένια καρτελάκια, με διάφορα σχέδια επάνω.  Μάτια, πόδια, χέρια, ανθρώπινες φιγούρες ολόκληρες. Ένιωσα το χέρι της Μ στην πλάτη μου.
«Που ήσουν, δεν σε είδα» της είπα, αλλά δεν μου απάντησε. Τίναξε με τα χέρια της τα καλάμια της που ήταν σκονισμένα. «Πως λερώθηκες;» Τα μάτια της ήταν κόκκινα και έδειχνε στεναχωρημένη. «Όλα καλά;» τη ρώτησα.
«Ναι, μια χαρά. Πάμε; Θέλω να προλάβω τον παπά στο χωριό να κάνω ένα τρισάγιο στην γιαγιά και στο παππού μου.» 
Όταν βγήκαμε, ένα αγροτικό φορτηγάκι μας περίμενε με αναμμένη την μηχανή. Οι γυναίκες που είχα γνωρίσει καθόντουσαν στην καρότσα. Οι άντρες τους είχαν έρθει να τις πάρουν.
«Έλα» μου φώναξε η νέα μου φίλη «Θα σας πάμε στο αυτοκίνητο σας». Ανεβήκαμε στην καρότσα κι η γυναίκα με ρώτησε αν προσευχήθηκα τελικά.
«Ναι» της είπα πονηρά.
«Τι ζήτησες;»
«Να μην χρειαστεί να περπατήσουμε όλο το δρόμο πίσω!» Η γυναίκα γέλασε με ικανοποίηση και έπιασε κουβέντα στα ελληνικά με την Μ. Όταν φτάσαμε στο σταυροδρόμι που είχαμε αφήσει το αυτοκίνητο, και οι δυο γυναίκες έβγαλαν τα παπούτσια τους.
«Κοίτα» μου είπαν και μου έδειξαν της πατούσες τους. «Πρώτη φορά το κάναμε αυτό και δεν κοκκίνισαν καν». Μπήκα στον πειρασμό να τις ακουμπήσω για να δω αν ήταν σκληρό το δέρμα από κάτω αλλά σιχάθηκα.
«Γιατί όμως να κάνετε κάτι τέτοιο; Κάτι τόσο βασανιστικό;» τις ρώτησα.
«Ένα τίμημα που έχεις επιλέξει δεν μπορεί ποτέ να είναι τόσο βαρύ όσο ένα που σου επιβλήθηκε» μου απάντησε η φίλη μου. «Για να σου δώσω να καταλάβεις, είναι σαν τους πόνους της γέννας. Όλες είμαστε διατεθειμένες να τους υποστούμε, κι αν ακόμα υποφέρουμε, είναι τόσο μεγάλο το θαύμα της ζωής, που τους ξεχνάμε αμέσως. Καταλαβαίνεις;» Θυμήθηκα μια εκπομπή της Όπρα που είχα δει μια φορά τυχαία και αφορούσε την ψυχική ανάταση που νοιώθουν οι νέες μητέρες, και πως η ορμόνη της μητρότητας, η οξυτικίνη, βοηθάει στην επούλωση των πληγών της γέννας. Η χημική διεργασία της ψυχικής ανάτασης μπορούσε να αποτελέσει ένα δυνατό επιχείρημα υπέρ της θεωρίας της θρησκόληπτης φίλης μου.
«Νομίζω πως ναι» της απάντησα. Χάρηκε τόσο πολύ, που με άρπαξε από τα αυτιά και με φίλησε. Όλοι γέλασαν. Όταν κατεβήκαμε είπα στην Μ ότι στο νησί της ήταν όλοι περίεργοι. Με διαβεβαίωσε ότι δεν είχα δει τίποτα ακόμα, και είχε δίκιο.
Το χωριό δεν ήταν πολύ μακριά από το μοναστήρι, αλλά ήμουν κουρασμένος κι οι στροφές μου είχαν φέρει ναυτία. Η Μ άφησε το αμάξι πάνω στο δρόμο, μπροστά από την είσοδο ενός εγκαταλελειμμένου σπιτιού. Μου έκανε νόημα να την ακολουθήσω.
Όχι άλλη ανηφόρα, σκέφτηκα αγανακτισμένος νιώθοντας την ζέστη να με γονατίζει. Συνέχισα όμως. Απλά βάζεις το ένα πόδι μπροστά από το άλλο, μου είχε πει κάποτε ένας φίλος μου μαραθωνοδρόμος, κι είπα να κάνω το ίδιο. Η ανηφόρα έβγαζε σε ένα πλάτωμα. Η θέα δύο παρκαρισμένων αυτοκινήτων με έβγαλε εκτός εαυτού.
«Γιατί με βασανίζεις; Αφού μπορούσαμε να ανέβουμε με το αυτοκίνητο, γιατί ήρθαμε με τα πόδια;» φώναξα με απόγνωση.
«Έχω χρόνια να έρθω, δεν το θυμόμουν.» Είμαι σίγουρος ότι το θυμόταν απλά να με βλέπει να αγκομαχώ. Ενδόμυχα το ευχαριστιόταν. Μια άγρια αντρική φωνή από το υπερπέραν μας διέκοψε. 
«Ο Ιάκωβος» είπε η Μ. «Ο πιο νέος κάτοικος του χωριού» μου εξήγησε και μου έδειξε τον άντρα που μας πλησίαζε.  Μέτριο ανάστημα, μακριά γκρίζα μαλλιά, γένια και ηλιοκαμένο δέρμα, το μικρότερο παιδί του χωριού ήταν ένας γερασμένος χίπης. Ύστερα από μερικά λεπτά συζήτηση με τη Μ, έβγαλε τα κοκάλινα Ray Ban και την κοίταξε στο πρόσωπο με καχυποψία. Μόλις βεβαιώθηκε ότι ήταν αυτή που του έλεγε χαιρετήθηκαν ξανά, αυτή τη φορά με αγκαλιές και φιλιά.
«Καλωσορίσατε» μου είπε με βαριά ελληνική προφορά και μου έδωσε το χέρι. «Πάμε να φωνάξουμε τον παπά».
«Μιλάει κι αυτός αγγλικά;» ρώτησα εντυπωσιασμένος.
«Αυτός μιλάει πέντε γλώσσες! Και γαλλικά…» μου απάντησε και έκλεισε πονηρά το κουκουλωτό του μάτι.  Μπήκαμε στην αυλή της εκκλησίας κι ο Ιάκωβος άρχισε να φωνάζει δυνατά. Ο παπάς που μάλλον κοιμόταν μέσα στην εκκλησία, βγήκε έξω τρομαγμένος. Φαινόταν πιο νέος από τον Ιάκωβο αλλά μάλλον ήταν πιο καλοζωισμένος. Ο Ιάκωβος του εξήγησε προφανώς το λόγο για τον οποίο είχαμε πάει.
«Οκ. Κατεβείτε και έρχομαι». Το νεκροταφείο του χωριού ήταν δίπλα από την πλατεία της εκκλησίας. Άνοιγες ένα πορτάκι, κατέβαινες μερικά σκαλιά και πάταγες στις μαρμαροποδιές των πρώτων τάφων. Ο ένας πάνω στον άλλο, στριμωγμένοι όλοι οι παλιοί χωριάτες στο μικρότερο νεκροταφείο που είχα δει ποτέ, συμμετείχαν σε όλες τις γιορτές και τις εκδηλώσεις του χωριού. Περπατήσαμε ανάμεσα στους τάφους μέχρι να φτάσουμε στην άλλη άκρη του κοιμητηρίου. Η Μ μου έδειξε τον τάφο του παππού και της γιαγιάς της. 
Η φωτογραφία της γιαγιάς της με άφησε με το στόμα ανοιχτό. Αν και ήταν γύρω στα 80,  το ύφος της ήταν ίδιο με της Μ.  Ο Ιάκωβος διάβασε την σκέψη μου.
«Ίδιες είναι» είπε. Έφτασε κι ο παπάς με το ράσο του και το βιβλιαράκι του. Εγώ κι η Μ σταθήκαμε από την μια πλευρά του τάφου κι ο παπάς με τον Ιάκωβο από την άλλη. 
«Πρόσεχε, πατάς τον δίπλα!» με επέπληξε ψιθυριστά και με τράβηξε κοντά της. 
«Δεν νομίζω να τον ενοχλεί» της απάντησα πειραχτικά αλλά εκείνη δεν συμμερίστηκε το χιούμορ μου.  Ο παπάς άρχισε να ψέλνει το τρισάγιο. Ξαφνιάστηκα από την άγρια φωνή, ή μάλλον από την άγρια παραφωνία αλλά πρέπει να ήμουν ο μόνος που την άκουγα. Οι άλλοι παρακολουθούσαν με ευλάβεια. Δεν πιστεύω ότι η Μ καταλάβαινε λέξη από αυτά που άκουγε, πάντως έδειχνε συγκινημένη. Ίσως γιατί ήταν κοντά στην γιαγιά της και τον παππού της. Εκείνη την ώρα συνειδητοποίησα ότι εδώ και τρεις δεκαετίες περίπου δεν έχω επιδιώξει να έρθω κοντά με κανένα από το πατρικό μου, ζωντανό ή πεθαμένο. Μου φάνηκε ότι κρατούσε πολύ ώρα. Κοίταξα το ρολόι μου και ξεφύσησα.
«Πόσο θα κρατήσει το σόλο;» ρώτησα την Μ.
«Φαντάζομαι όχι πολύ ακόμα. Κάνε λίγο υπομονή.» Ο παπάς διέκοψε μερικά δευτερόλεπτα για να μας επιπλήξει με την ματιά του. Έτσι όπως με κοίταξε εκνευρισμένος, θυμήθηκα ότι δεν ήταν η πρώτη φορά που τον έβλεπα. Όταν πηγαίναμε στο νησί συνταξιδεύαμε και μου είχε κάνει εντύπωση γιατί είχε τσακωθεί άσχημα με έναν υπάλληλο του πλοίου. Φανταζόμουν ότι οι ιερωμένοι πρέπει να είναι σε θέση να διατηρούν την ψυχραιμία τους. Ο Ιάκωβος τον σκούντηξε να συνεχίσει και του είπε κάτι που έμοιαζε με «τέλειωνε». 
Όταν το τρισάγιο ολοκληρώθηκε ο παπάς άπλωσε το χέρι στην Μ. Εκείνη το φίλησε και έβαλε μέσα ένα χαρτονόμισμα, μάλλον μεγάλο. Ο παπάς το τσέπωσε διακριτικά και μετά άπλωσε το χέρι του σε μένα. Εγώ του έδωσα την πιο δυνατή μου χειραψία. 
«Νομίζω ταξιδεύαμε μαζί» του είπα «είχατε μια διαφωνία με τον καμαρότο». Ο παπάς κοκκίνισε και τα αραιά, σαν μαδημένα, γένια του σάλεψαν νευρικά. Έκανε πως δεν θυμάται. «Από όσο μπορούσα να καταλάβω, δεν σας άφηνε να μπείτε στην πρώτη θέση, σωστά;»
«Α, για τότε μιλάτε! Βλέπετε, εγώ ήθελα να πιω ένα καφέ. Πήγα στο μπαρ της δικής μου θέσης και η ουρά ήταν τεράστια. Σκέφτηκα λοιπόν να πάω να στο μπαρ της πρώτης θέσης που όπως και να έχει θα έχει λιγότερο κόσμο. Και πριν μπω, εμφανίζεται αυτός και μου λέει δεν μπορείς να μπεις γιατί λέει το εισιτήριο σου είναι για την οικονομική θέση». 
«Του εξήγησα ότι δεν σκόπευα να κάτσω. Θα έμπαινα, θα έπαιρνα τον καφέ και θα έβγαινα. Αλλά αυτός μου λέει, επειδή είσαι παπάς πρέπει να κάνω εξαίρεση; Κι όσο μάλωνε μαζί μου, έμπαιναν οι άλλοι επιβάτες στην πρώτη θέση ανενόχλητοι. Τον παρακάλεσα αλλά αυτός εκεί. Επιμονή! Συγκρατήθηκα όσο μπορούσα, αλλά στο τέλος δεν άντεξα. Του είπα, εγώ κάθε χρόνο κάνω αγιασμό στα βαπόρια αυτά, όταν  ο πλοιοκτήτης με καλέσει, θα του πω για του λόγου σου. Να δεις για πότε μου άνοιξε την πόρτα… Μια βδομάδα αργότερα χτυπάει το κινητό μου, το σηκώνω κι ήταν ο δεσπότης. Πριν προλάβω να ρωτήσω τι με θέλεις δέσποτα, άρχισε να μου λέει για τον ανιψιό του τον Σπύρο που είναι πολύ καλό παιδί και που δουλεύει στο επιβατικό του τάδε, να τον συγχωρήσω και να μην είμαι η αφορμή να χάσει τη δουλειά του! Μα αλίμονο που θα κράταγα κακία!»
Όση ώρα μας μιλούσε κορδωνόταν και χάιδευε το λαμπερό του ράσο. 
«Χωρίς να γνωρίζω τίποτα για το πρωτόκολλο της εκκλησίας σας, υποθέτω ότι τα ιερά άμφια ενός ιερωμένου επιβάλλουν την ψυχραιμία και την ανοχή. Έτσι δεν είναι;» τον ρώτησα, το παραδέχομαι ελαφρώς εριστικά. Ο παπάς όμως με κοίταξε με απορία. Ίσως δεν με κατάλαβε, σκέφτηκα, αλλά ο παπάς το επεξεργαζόταν.
«Ναι, το ράσο.. όμως ο δαίμονας!» τόνισε τη λέξη αυτή ιδιαίτερα. «Ο δαίμονας!» επανέλαβε, «κι οι παπάδες άνθρωποι είμαστε, όχι άγιοι. Την άλλη φορά, ήμουν στο αυτοκίνητο μου στο γκαράζ του πλοίου και περίμενα να ανοίξει η μπουκαπόρτα. Ξαφνικά… Μπαμ!  Έρχεται ένας και με τρακάρει από πίσω. Τραντάχτηκα τόσο που νόμιζα πως  τράκαρε το πλοίο! Όταν κατάλαβα τι είχε γίνει, είπα στον εαυτό μου Αμβρόσιε συγκρατήσου. Βγαίνω έξω να δω αν έχει γίνει ζημιά και  πριν προλάβω να πω μια λέξη, αρχίζει ο κλέφτης να φωνάζει να φοβηθεί ο νοικοκύρης που λέμε κι εμείς οι Έλληνες.  Η ανοχή έχει τα όρια της.  Και τι μου λέει; Δε ντρέπεσαι, λέει, να θυμώνεις κι είσαι και παπάς! Μα και τι; Επειδή είμαι παπάς δηλαδή, πρέπει να κατεβάσω και τα παντελόνια μου να μου κάνεις ότι άλλο θέλεις; Έχω άδικο;»
Ήθελα να του απαντήσω, αλλά είδα την Μ που είχε σκάσει στα γέλια και κρατήθηκα. Ο Ιάκωβος διέκοψε την συζήτηση. 
«Ξέρεις τι λένε; Αν θες να χάσεις την πίστη σου κάνε παρέα με ένα παπά! Ελάτε τώρα, αφού είμαστε εδώ θα κάνουμε την κηδεία μου» είπε και τράβηξε την Μ από το χέρι να περπατήσει μαζί του. Ο παπάς δυσανασχέτησε, αλλά ο Ιάκωβος έβγαλε ένα χαρτονόμισμα από τη τσέπη και του το πρόσφερε. Ο παπάς ήταν ανένδοτος. Έβγαλε άλλο ένα χαρτονόμισμα από την τσέπη, το τέντωσε, του το έδειξε, το έβαλε μαζί με το άλλο και του ξανάκανε προσφορά. Ο παπάς  κοίταξε από την άλλη. Ο Ιάκωβος τότε θύμωσε και του φώναξε κάτι μάλλον στην τοπική διάλεκτο. Ο παπάς πήρε τα λεφτά και μου έκανε νόημα να τους ακολουθήσουμε.
Προχωρήσαμε προς την είσοδο του κοιμητηρίου και σταματήσαμε στον προτελευταίο τάφο. «Αυτοί είναι οι δικοί μου οι γονείς» μας είπε και ξάπλωσε πάνω στο μάρμαρο. 
«Τι κάνουμε;» ρώτησα την Μ, η οποία δεν μπορούσε να σταματήσει να γελάει. 
«Την κηδεία μου» απάντησε  ο Ιάκωβος. «Είναι καλή ευκαιρία τώρα που είστε κι εσείς. Γιατί όταν πεθάνω θα έχουν ψοφήσει όλοι οι γέροι κι οι γριές του χωριού και δεν θα έχω κανένα.» Βολεύτηκε, σταύρωσε τα χέρια στο στήθος κι έκλεισε τα μάτια. Έτσι θα γελάς όταν πεθάνω;» φώναξε στην Μ. 
«Όχι βέβαια» του απάντησε.
«Ε τότε σκάσε κι άσε με να ακούσω τον παπά. Ποιος ξέρει αν θα έχω ποτέ την ευκαιρία;»
«Τρελέ!» αναφώνησε ο Αμβρόσιος κι άνοιξε το βιβλιαράκι του. 
Όση ώρα διάβαζε ο παπάς τον Ιάκωβο, εγώ παρατηρούσα. Σε αυτό το χωριό η φύση μιλούσε για ζωή κι οι άνθρωποι για το θάνατο. Τα κλαδιά των δέντρων ήταν έτοιμα να σπάσουν από το πλήθος και το βάρος των καρπών τους, τα αμπέλια ακόμα και τα πιο παραμελημένα ήταν γεμάτα σταφύλια, τα τζιτζίκια σε προσκαλούσαν να κάτσεις στην σκιά του τεράστιου πλάτανου και τα νερά που έτρεχαν άφθονα από το βουνό στη ρεματιά σε ξεδιψούσαν μόνο με τον ήχο τους.  Έχοντας μεγαλώσει στην πιο στεγνή έρημο του κόσμου, απόρησα με την εγκατάλειψη του χωριού αλλά και των ανθρώπων των ίδιων. Αν μπορούσα θα έστηνα το εργαστήριο μου σε αυτήν την βουνοπλαγιά. 
Όταν περπατούσαμε μέσα στο χωριό μοιράστηκα αυτή τη σκέψη μαζί τους. Μου είπαν ότι κάποτε τα ορεινά χωριά έσφυζαν από ζωή. Θεωρούνταν τόσο πλούσια, ώστε τα πρωτότοκα παιδιά έπαιρναν τα κτήματα στα γύρω βουνά, ενώ στα μικρότερα ή στα προβληματικά παιδιά έδιναν τα κτήματα κοντά στην θάλασσα, τα οποία δεν ήταν παραγωγικά. Οι εποχές όμως άλλαξαν, η αγροτική παραγωγή παραχώρησε τη θέση της στην βιομηχανική, και έτσι τα ευνοημένα παιδιά εγκατέλειψαν τη σκληρή ζωή του χωριού και ακολούθησαν το ρεύμα της αστυφιλίας, ενώ τα αδικημένα βρέθηκαν με ανεκτίμητης αξίας  παραθαλάσσια οικόπεδα κι έγιναν ξενοδόχοι. 
«Πολλοί γύρισαν το ’80 νομίζοντας πως θα βρουν χρυσό, αλλά έφυγαν από εκεί που ήρθαν. Μόνο ο Ιάκωβος ξέμεινε….» είπε ο παπάς. Καθίσαμε να φάμε σε ένα απλό και λιλιπούτειο ταβερνείο απέναντι από το κλειστό πλέον σχολείο του χωριού. 
Με το που καθίσαμε μας έφεραν ρακί για το καλωσόρισμα. Δεν είχα πιει ποτέ κι η πρώτη εμπειρία ήταν σχεδόν τραυματική. Διψασμένος όπως ήμουν, άρπαξα βιαστικά το ποτήρι και με μια γουλιά το κατέβασα όλο. Το κεφάλι μου πήρε φωτιά. Τα μάτια μου άρχισαν να δακρύζουν, τα αυτιά μου να βουίζουν και ο οισοφάγος μου να σκίζεται ως τον πνεύμονα. Θυμήθηκα μια φορά που είχα πάει σε ένα συνέδριο στο Όσλο και η Νορβηγοί συνάδελφοι μου έδωσαν να δοκιμάσω το τοπικό τους ποτό από πατάτα, το Linie Aquavit. Δεν πίστευα ότι θα δοκίμαζα πιο δυνατό ποτό από εκείνο μέχρι που ήπια ρακί.
«Τι είναι αυτό;» ξεφώνισα όταν μπόρεσα να βρω την φωνή μου. «Σκέτο οινόπνευμα πίνετε εδώ πέρα;» Ιάκωβος και παπάς είχαν κοκκινίσει προσπαθώντας να συγκρατήσουν τα γέλια τους.
«Απόσταγμα από σταφύλια είναι. Ότι μένει μετά το πάτημα των σταφυλιών για την παραγωγή του κρασιού, το ρίχνουν στο καζάνι και…» μου εξήγησε η Μ. 
«Έχετε πολλά σταφύλια, το παρατήρησα»
«Και πολύ κρασί. Για αυτό είναι οι κοιλιές μας έτοιμες για να γεννήσουν» είπε ο παπάς και χάιδεψε με περηφάνια την κοιλιά του. 
«Να έρθετε τον Σεπτέμβριο, να δείτε πως τα τρυγούν»  πρότεινε ο Ιάκωβος κι η Μ με κοίταξε κατάματα και παρακλητικά.
«Δύσκολο» απάντησα «δουλεύουμε».
Η ιδιοκτήτρια του ταβερνείου, η Στέλλα, έφερε τα πρώτα πιάτα. Παραδοσιακή ελληνική σαλάτα, αλλά όχι με φέτα όπως την τρώμε έξω, με ένα άλλο μαλακό και λίγο ξινό τυρί και  χοντροκομμένες τηγανιτές πατάτες με πολύ αλάτι. Ίσα που πρόλαβα να βάλω μια πιρουνιά προτού αρχίσουν όλοι να τρώνε από μέσα. Το έχουν αυτό οι Έλληνες, τρώνε όλοι από το ίδιο πιάτο. Βουτάνε και ξαναβουτάνε τα λερωμένα μαχαιροπίρουνα στις σαλάτες και τα ορεκτικά χωρίς να σκέφτονται πόσα μπορεί να κολλήσει κανείς τρώγοντας από το πιάτο του άλλου. Δεν μπορώ να τους καταλάβω. Όσο πρόλαβα να φάω πάντως ήταν υπέροχο.
Μετά από λίγο έφτασε και το κυρίως.  
«Ζού Λα»  μου είπε δυνατά και συλλαβιστά η Στέλλα. Ήθελα να της πω πως δεν είμαι κουφός απλά ξένος αλλά δεν θα καταλάβαινε έτσι κι αλλιώς.
«Τι είναι Ζούλα;» ρώτησα. 
«Βραστή γίδα» απάντησε ο Ιάκωβος. Η Μ την κοίταξε απωθημένη. Κι εγώ το ίδιο, δεν μύριζε και πολύ ωραία. Η Στέλλα όμως στήθηκε απέναντί μου με τα χέρια στην φαρδιά της μέση και περίμενε να φάω την πρώτη μπουκιά. Ξεκόλλησα προσεκτικά λίγο ψαχνό από το κόκκαλο και το έβαλα στο στόμα μου. Έκαιγε αλλά αυτό δεν ήταν το μόνο του πρόβλημα. Προσπάθησα να το καταπιώ αμάσητο και να χαμογελάσω.
«Ωραίο» είπα στα ελληνικά για να μην την κακοκαρδίσω κι εκείνη έπιασε την κατσαρόλα και μου έβαλε κι άλλο κομμάτι μες το πιάτο. Η Μ από την άλλη της είπε ψέματα ότι νήστευε και έτσι περιορίστηκε στο τυρί και το ψωμί. 
Το φαγητό κράτησε αρκετή ώρα. Πιο πολύ πίναμε παρά τρώγαμε. Το κρασί τους ήταν δυνατό κι ευκολόπιοτο. Ο παπάς μου πρότεινε να βουτήξω και το ψωμί μου μέσα, κι είχε δίκιο. Όση ώρα καθόμασταν εκεί ο Ιάκωβος μας έλεγε τοπικές ιστορίες και ανέκδοτα με κύριο θέμα τις γυναίκες και τον θάνατο ή συνδυασμό και τον δύο. Μου έκανε εντύπωση η εμμονή και η μακαβριότατη περιγραφή. Αναρωτιόμουν αν ήταν η κουλτούρα του χωριού ή τα δικά του βιώματα.  Μας είπε πάντως και ένα δυο καλά ανέκδοτα που γέλασα, όπως μία ιστορία για ένα βοσκό που φοβόταν τα νεκροταφεία. Μια φορά όμως του φύγανε τα ζώα πολύ μπροστά και κατεβήκαν από την πλαγιά του νεκροταφείου. Αναγκαστικά , για να τα προλάβει, έπρεπε να περάσει κι αυτός από εκεί. Κοντοστάθηκε, πήρε δυο ανάσες για να πάρει θάρρος, αλλά δεν μπορούσε να πάει βήμα. Τα πόδια του έτρεμαν από το φόβο. Εκεί τον είδε ένας χωριάτης και τον πλησίασε. 
«Τι έχεις κι είσαι άσπρος σαν το βαμβάκι;» τον ρώτησε. 
«Φοβάμαι. Κάθε φορά που είναι να περάσω από το νεκροταφείο, με πιάνει ένα σφίξιμο μέσα μου και παραλύουν τα πόδια μου. Και τώρα μου έφυγαν τα ζώα και πρέπει να τρέξω να τα προλάβω αλλά ζαλίζομαι και δεν μπορώ να κάνω βήμα» εξήγησε με παράπονο ο βοσκός.
«Μη σε νοιάζει καημένε μου, πιάσε με να το διαβούμε μαζί» του είπε συμπονετικά ο χωριάτης και του πρόσφερε τον αγκώνα του. Πραγματικά ο βοσκός τον έπιασε και μαζί  περάσανε απέναντι. 
«Σ’ ευχαριστώ πατριώτη και συγχώρησε με που σε κούρασα, αλλά δεν το θέλω να φοβάμαι έτσι τα νεκροταφεία» του είπε καταϋποχρεωμένος ο βοσκός.
«Μα τι λες καλέ μου άνθρωπε» απάντησε ο χωριάτης «δεν κάνει τίποτα, κι εγώ όταν ήμουνα ζωντανός έτσι φοβόμουνα!» 
Όταν μας έλεγε την ιστορία είχε πια βραδιάσει. Ένα πουλί τσίριξε και όλοι άρχισαν να φτύνονται, να κουνιούνται από τις θέσεις τους και να κάνουν το σταυρό τους. Η Στέλλα μάλιστα άρπαξε και ένα μικρό εικόνισμα που είχε πάνω από τον αποροφητήρα και το φίλησε.
«Τι έγινε;» αναρωτήθηκα.
«Κουκουβάγια… κάποιος θα πεθάνει» μου εξήγησε με βεβαιότητα η Μ. Ο παπάς αναθεμάτισε τον Ιάκωβο να κόψει τις ιστορίες αυτές γιατί γρουσούζευε.
«Αυτός παρακαλάει να τα τινάζουν όλοι…» μας είπε χαμηλόφωνα ο Ιάκωβος για τον παπά κάνοντας μια περίεργη χειρονομία σαν σκούπισμα με τα δάχτυλα που δεν κατάλαβα ακριβώς τι σήμαινε. Η Στέλλα μας διέκοψε για να μας σερβίρει βύσσινο γλυκό. Είπε κάτι στην Μ κι εκείνη της απάντησε κουνώντας αρνητικά το κεφάλι. 
«Για σένα λένε» μου είπε ο Ιάκωβος «την ρωτάει αν είστε αρραβωνιασμένοι».
Η Στέλλα φάνηκε να δυσαρεστήθηκε με την απάντηση. Φούσκωσε και ξεφούσκωσε το τεράστιο στήθος της και ίσιωσε τα κατσαρά μαλλιά της. Γούρλωσε τα μάτια της και μου είπε κάτι που κανείς δεν μου εξήγησε. Η Μ προσπάθησε να την δικαιολογήσει.
«Εδώ πιστεύουν ότι σκοπός της γυναίκας είναι να παντρεύεται και να κάνει παιδιά. Δεν αντιλαμβάνονται άλλου είδους σχέσεις… είναι πιο παραδοσιακοί» 
«Ναι ξέρω. Και στη Χιλή έτσι ήταν, σαράντα χρόνια πριν. Τα πράγματα αλλάζουν, τώρα η χώρα κυβερνάται από άθεη γυναίκα μητέρα τριών παιδιών» 
«Διάολοι να είναι στα φουστάνια, θα μας κυβερνήσουν κιόλας;» ούρλιαξε ο Ιάκωβος. Ο παπάς φάνηκε αρχικά να συμφωνεί αλλά μετά κοίταξε το ράσο του που μοιάζει με φουστάνι και σοβάρεψε. Παπάς και Ιάκωβος κοιτάχτηκαν, άφησαν στην άκρη το κρασί και έβαλαν δυο σφηνάκια ρακί και τα κατέβασαν με μια συγχρονισμένη κίνηση. Η Στέλλα έφερε ένα καραφάκι ακόμα να κεράσει κι εμάς, παρόλο που ήμασταν αμαρτωλοί.
«Εσύ Ιάκωβε γιατί δεν παντρεύτηκες;» τον ρώτησα.
«Γιατί εμένα γυναίκα δεν μ’ αγάπησε καμιά. Και τους έδωσα….» έψαχνε την λέξη αλλά δεν την έβρισκε. Μου έδειξε την χρυσή καδένα που κρεμόταν από το στήθος του. «Πολλά τέτοια» μου είπε. 
«Θησαυρούς θέλει να πει» εξήγησε ο παπάς.
«Ο Θεός έπλασε τους άντρες και ο διάολος τις γυναίκες» συνέχισε ο Ιάκωβος και ο παπάς κούνησε καταφατικά το κεφάλι του. 
Είχε νυχτώσει πια και η Μ πρότεινε να κοιμηθούμε στο χωριό. Είχαμε πιει πολύ και η χώρα ήταν μιάμιση ώρα δρόμος μακριά. Ο Ιάκωβος είχε το κλειδί του πατρικού της μητέρας της και μας είπε ότι ήταν σε καλή κατάσταση γιατί είχε πάει πρόσφατα η θεία της και το είχε καθαρίσει. Η Στέλλα που έπιασε περίπου τι λέγαμε, μουρμούρισε κάτι και γέλασε σαρκαστικά. Η Μ της απάντησε απολογητικά και η Στέλλα φάνηκε να μαλακώνει. Της έδωσε ένα βάζο βύσσινο, ψωμί, βούτυρο και λίγο τυρί. Η Μ μου ζήτησε να την ευχαριστήσω, μας τα έδινε για πρωινό. Τι ρώτησα τι άλλο της είπε πριν αλλά η Μ μου είπε ότι ήταν καλύτερα να μην ξέρω.
Ο Ιάκωβος πετάχτηκε στο σπίτι του και μας έφερε το κλειδί. Τους καληνυχτίσαμε και περπατήσαμε στα σκοτεινά σοκάκια οι δυο μας. 
«Ξέρεις που πάμε;» ρώτησα την Μ.
«Λες να μην ξέρω το σπίτι της γιαγιάς μου;» γέλασε και κόλλησε επάνω μου σαν βδέλλα. Ήταν μεθυσμένη και νυσταγμένη και το χαμόγελο της έβγαζε μια ευτυχία, ένα Ζεν. Μου έδειξε τον ουρανό. Είχα να δω τόσα αστέρια από τότε που ήμουν παιδί και καθόμασταν με τον Μάικ και τα ξαδέρφια μας στην έρημο και προσπαθούσαμε να τα μετρήσουμε. «Εμάς δεν μας επέτρεπαν να τα μετράμε. Βγάζεις μυρμηγκιές.» μου είπε.
«Δεν έβγαλα ποτέ, ούτε μία, ούτε εγώ ούτε ο Μάικ» της είπα και άρχισα να τα μετράω επιδεικτικά.
«Φαίνεται δεν ισχύει στην Χιλή. Εδώ είμαστε.» Σταμάτησε μπροστά σε ένα ανισόπεδο άβαφο κτήριο που έμοιαζε έτοιμο να πέσει. «Μέσα είναι καλύτερο» είπε και έβαλε το σκουριασμένο κλειδί στην σιδερένια πόρτα. 
«Αυτό είναι; Ένα υπνοδωμάτιο; Που είναι το σαλόνι, η κουζίνα, το μπάνιο;» αναρωτήθηκα.
«Το μπάνιο είναι έξω στην αυλή, θα βγεις από στο μπαλκόνι θα κατέβεις τα σκαλιά και θα το δεις. Η κουζίνα είναι κάτω, πας από εδώ αλλά πρόσεχε γιατί όλα τα παιδιά είχαμε σπάσει τα δόντια μας μικρά.» Σήκωσε από το δάπεδο ένα ξύλινο πορτάκι σαν καταπακτή και μου έδειξε μια κάθετη ξύλινη σκάλα σαν πυροσβεστική που κατέβαινε στο κάτω δωμάτιο. 
«Το κρεβάτι τουλάχιστον φαίνεται καινούριο» είπα και το κοίταξα με ανυπομονησία.
«Ναι, το βρήκε προσφορά η μαμά μου στο Ικέα και το πήρε. Αλλά μην κάνεις όρεξη. Δεν μπορούμε να κάνουμε τίποτα. Η γιαγιά θα γίνει έξαλλη και το υποσχέθηκα και στην κυρία Στέλλα». Η αλήθεια είναι ότι ανακουφίστηκα, δεν μπορούσα να το διανοηθώ καν ότι θα κάναμε το παραμικρό αλλά ήταν πολύ καλή ευκαιρία να φανώ μια φορά εγώ ο παραπονούμενος. Μετά θυμήθηκα…
«Μα η γιαγιά σου έχει πεθάνει!» 
«Ναι, καλά. Ξέχνα το!» μου είπε αυστηρά. 
Αφού τελειώσαμε με τις εκδρομές μας στο κατά τα άλλα καλοδιατηρημένο μπάνιο, ξαπλώσαμε εξοντωμένοι στο κρεβάτι. Από το ταβάνι κρεμόταν ένα τεράστιο ξύλο σαν σχεδία.
«Τι είναι αυτό;» ρώτησα.
«Κούνια, για τα μωρά. Την κρατήσαμε αναμνηστική.» Πόσο μακριά από όλα αυτά ήμασταν. Ακόμα και στην Χιλή τα πράγματα ήταν πιο εξελιγμένα. Προς στιγμήν κι ίσως για πρώτη φορά μετά από πολλά χρόνια με έπιασε μια νοσταλγία για το πατρικό μου. Ύστερα σκέφτηκα τον γερασμένο  Ιάκωβο που επέλεξε μια ζωή σε ένα γερασμένο χωριό. Να ζει με το ποτό και τις παλιές ιστορίες. Αναρωτήθηκα τι μπορεί να του συνέβη και να είχε οδηγηθεί σε μια τέτοια επιλογή.
«Σε προβλημάτισε ο Ιάκωβος. Τον κοίταζες καλά καλά. Μην τον βλέπεις έτσι όμως. Αρχαιοκάπηλος ήταν. Από τους πρώτους που επέστρεψαν στο νησί τη δεκαετία του ’80 για να βρουν ότι είχε απομείνει. Τα περισσότερα αρχαία είχαν βρεθεί και πουληθεί από τον δεύτερο παγκόσμιο πόλεμο, αλλά υπήρχε πείνα τότε κι οι χωριάτες δεν ήξεραν και τα έδιναν για ένα κομμάτι ψωμί. Ακούγονταν όμως διάφορες ιστορίες για θησαυρούς που κάποιοι χωριάτες είχαν καταφέρει να κρύψουν στα βουνά. Λίγες μέρες πριν πεθάνει η γιαγιά μου, μου είπε για κάτι γουρουνάκια που η ίδια είχε θάψει στο βουνό της ημέρες της κατοχής, για να τα γλιτώσει από τους Ιταλούς, και για να βεβαιωθεί πως αν πέθαινε τα παιδιά της κάτι θα έβρισκαν για να επιβιώσουν. Μου είπε ότι αυτά τα λόγια ήταν η κληρονομιά που μου άφηνε. Εγώ τότε δεν την πήρα στα σοβαρά. Νόμιζα πως μιλούσε για κανονικά γουρούνια και πως λόγω ηλικίας της είχε στρίψει και έλεγε ασυναρτησίες. Χρόνια μετά, ένα καλοκαίρι χάζευα ένα μεσημεριανό ντοκιμαντέρ της κρατικής τηλεόρασης σχετικά με την πειρατεία στη Μεσόγειο. Στο ντοκιμαντέρ, ο αφηγητής μιλούσε για την ιστορία ενός μεγάλου ασιατικού θησαυρού, ο οποίος χάθηκε σε μάχη του πειρατικού πλοίου, που τον μετέφερε, με ενετική γαλέρα που προστάτευε τα βόρεια παράλια του νησιού. Ανάμεσα στα πολύτιμα δώρα, προίκα μίας από της πλουσιότερες κόρες της Ανατολής, αναφέρονταν μια σειρά από πολύτιμα χρυσά γουρουνάκια σε διαδοχικά μεγέθη, τα οποία ήταν διακοσμημένα με πολύτιμους λίθους αμύθητης αξίας. Προφανώς υπήρχαν κι άλλες τέτοιες ιστορίες  τις οποίες διηγήθηκαν οι παππούδες στα εγγόνια τους πριν πεθάνουν. Κι έτσι το 80, πολλοί γύρισαν στο νησί για να ψάξουν. Για να καταλάβεις το κύμα της παράνοιας, σ’ όποιο σπίτι του χωριού να μπεις θα βρεις και ένα ανιχνευτή μετάλλων.»
«Πως και δεν ήρθες κι εσύ να ψάξεις, ικανή σε έχω!» της είπα.
«Καταρχάς εγώ ήμουν πολύ μικρή τότε. Δεύτερον αν υπήρχε αυτός ο θησαυρός, αποκλείεται να τους ξέφυγε. Τρίτον, φοβάμαι.»
«Τι φοβάσαι, μην σε πιάσουν;»
«Όχι, τους Μόρους.»
«Το είναι πάλι αυτό;»
«Στοιχειά που προστατεύουν τ’ αρχαία.  Όλες οι ιστορίες που ακουστήκαν ή γράφτηκαν για χωριάτες που έψαχναν για αρχαίους θησαυρούς είχαν ένα κοινό τέλος. Είτε δεν γυρνούσαν ποτέ ή γυρνούσαν χτυπημένοι και τρελοί. Λένε ότι οι Μόροι μπορούν να πάρουν την μορφή ανθρώπου, να γίνουν ο καθρέφτης του ίδιου του  κυνηγού, έχουν την δύναμη είκοσι ανδρών μαζί, και με τα κόλπα τους μπορούν να οδηγήσουν τον αρχαιοκάπηλο ακόμα και στην αυτοκτονία. Γι αυτό δεν πήγαινε ποτέ ένας μόνος του, πήγαιναν δύο ή τρεις κάθε φορά, και πάλι ή δεν γυρνούσε κανείς ή  γυρνούσε ένας κι αυτός τσακισμένος και αλλόφρον» 
«Δεν τα πιστεύεις αυτά, ελπίζω. Πες μου ότι δεν τα πιστεύεις, σε παρακαλώ!» της είπα γυρνώντας πλάι ώστε να την βλέπω. Με το άσπρο νυχτικό της και τα μαλλιά της πιασμένα αλογοουρά έμοιαζε με κορίτσι στην εφηβεία. 
«Όχι, μάλλον. Αλλά ποτέ δεν ξέρεις. Όταν ακούς τόσες ιστορίες από διαφορετικούς ανθρώπους…» μου απάντησε και κατάλαβα ότι τα πίστευε. Και αυτά τα πίστευε. Ίσως να  ήμουν πολύ κουρασμένος για να εκνευριστώ με την βλακώδη λογική του «για να το λένε όλοι έτσι θα είναι» ή ίσως ήμουν ήδη πολύ ερωτευμένος. 
«Για μένα η εξήγηση είναι μία. Εάν πράγματι υπήρχαν κρυμμένα αντικείμενα μεγάλης αξίας, για το οποίο δεν αμφιβάλλω δεδομένης της ιστορίας του νησιού,  οι  Μόροι ήταν απλά ένα τέχνασμα των πονηρών για να μειώσουν τον ανταγωνισμό. Πως αλλιώς θα απέτρεπαν τον πολύ κόσμο από το να ψάξει τον πλούτο; Οι δεισιδαιμονίες κι οι προλήψεις διαδίδονται γρήγορα, τρομοκρατούν και περιορίζουν. Μπράβο τους πάντως. Πονηροί.» 
«Κι όλοι αυτοί που γυρνούσαν σακατεμένοι ή τρελοί;» 
«Αλληλοφαγώματα. Κανείς δεν ήθελε να μοιραστεί το θησαυρό με τον άλλο. Σκοτώνονταν μεταξύ τους. Όποιος επιβίωνε έκανε τον τρελό, μέχρι να βρει τρόπο να βγάλει έξω τα αρχαία. Και για να μην τον κατηγορήσουν για φόνο επιβεβαίωνε τις φήμες για τα φαντάσματα. Κατάλαβες;»
«Λογικό ακούγεται. Έτσι όπως το περιγράφεις δηλαδή... Άρα, καθόμαστε κι άλλο; Πάμε να βρούμε τα γουρουνάκια, να πλουτίσουμε και να μείνουμε στο νησί για πάντα; Εγώ κι εσύ; Για να μην μας πάρουν είδηση, εσύ θα γίνεις δάσκαλος αγγλικών και εγώ θα φτιάχνω τα σκίτσα των περαστικών στην παραλία. Μέχρι να κάνουμε παιδιά. Τότε θα δουλεύεις μόνο εσύ. Εγώ θα τα μεγαλώνω». Με κοίταξε διερευνητικά. Μπορεί να με πείραζε, μπορεί να με ψάρευε, το βλέμμα της όμως μου πήρε όλη την κούραση. Τα χείλια της είχαν κοκκινίσει από το κρασί.
«Σύμφωνοι. Αλλά δεν είναι εύκολο να κάνεις παιδιά. Θέλει τεχνική κι η τέχνη θέλει εξάσκηση…» της είπα και την τράβηξα κοντά. Έφερε λίγες αντιρρήσεις στην αρχή, άλλα με το που άρχισα να την φιλάω οι ενδοιασμοί πήγαν περίπατο. Ήταν πιο συγκρατημένη από άλλες φορές αλλά αυτή η έκφραση ενοχής και συστολής που είχε μ’ άρεσε υπερβολικά. Με απελευθέρωνε. Μέχρι σήμερα δεν έχω νιώσει όπως ένιωσα εκείνο το βράδυ μαζί της. Ήμασταν μόνοι, δεν υπήρχε τίποτα από όλα αυτά τα μεγάλα μικρά πράγματα που κατακλύζουν την καθημερινότητα μας και μας πνίγουν με άγχος και επιθυμίες. Η στιγμή ήταν απλή και ξεκάθαρη. Ίσως ήταν και η μοναδική στιγμή στην ζωή μου που βίωνα την ευχαρίστηση του «έχω». 
Όταν τελειώσαμε, η Μ έπεσε σχεδόν λιπόθυμη στο στρώμα και κοιμήθηκε μέσα σε δευτερόλεπτα. Εγώ ξάπλωσα και παρατήρησα λίγο την κούνια που κρεμόταν σαν φωτιστικό από το ταβάνι. «Ελπίζω να μην πέσει πάνω μου» σκέφτηκα. Δεν θυμάμαι αν κοιμήθηκα και ξύπνησα, πάντως ένιωσα μια ξαφνική ταχυκαρδία. Το στόμα μου στέγνωσε κι ένιωσα κρύο αέρα σε όλο μου το σώμα. Τρόμαξα, μάλλον είχα κουράσει πολύ τον εαυτό μου. «Δεν είσαι τριάντα πια» μουρμούρισα και αποφάσισα να κάνω κουράγιο και να πάω να φέρω νερό από την κουζίνα. 
Σήκωσα το πορτάκι της καταπακτής προσεκτικά ώστε να μην ξυπνήσω την Μ και με δυσκολία κατέβηκα την καταδρομική σκάλα στον τοίχο. Ευτυχώς η Μ είχε αφήσει αναμμένο ένα μικρό φωτάκι κι έτσι έβλεπα που να πατήσω. Μόλις κατέβηκα, και ενώ ήμουν ακόμα στραμμένος προς τον τοίχο, ένιωσα ότι κάποιος ήταν στο δωμάτιο. Πράγματι, μία γριά γυναίκα με σκούρο φόρεμα καθόταν στο τραπέζι της κουζίνας, Μπροστά της είχε ένα γυάλινο μπουκάλι νερό. Δεν την ρώτησα ποια είναι και τι κάνει εκεί, άλλωστε από ότι κατάλαβα είχαν πολλοί κλειδί γι’ αυτό το σπίτι.
Με δυσκολία σηκώθηκε από την καρέκλα της και με πλησίασε με το μπουκάλι στο χέρι. Στο ημίφως δεν μπορούσα να διακρίνω και πολλά, μόνο τα γκρίζα κυματιστά μαλλιά πιασμένα κότσο και το ύψος της. Ήταν κοντή. Μου πρόσφερε το νερό. Το πήρα προσεκτικά με τα δύο μου χέρια, σίγουρος ότι θα της έπεφτε. Μόλις την ευχαρίστησα μου έκανε νόημα να την πλησιάσω. Πήγα ένα βήμα πιο κοντά. Επέμενε, και με το χέρι της πιο ψηλά αυτή τη φορά με καθοδήγησε να σκύψω λίγο το κεφάλι σαν να ήθελε να μου πει κάτι στο αυτί.  
Αυθόρμητα την υπάκουσα, κι όταν το κεφάλι μου ήταν σχεδόν στο ίδιο ύψος με το δικό της... μου έσκασε ένα χαστούκι, πιο δυνατό κι από τα χαστούκια της μάνας μου.
«Γιατί;» φώναξα σοκαρισμένος.
«Γιατί είσαι παντρεμένος» μου είπε.
«Δεν είμαι, έχω χωρίσει…» προσπάθησα να της εξηγήσω. Η γιαγιά γέλασε ειρωνικά.
«Με περνάς για χαζή; Άσε την εγγονή μου ήσυχη, αλλιώς…» απείλησε δείχνοντας το εσωτερικό της παλάμης της.
Δεν θυμάμαι τίποτα άλλο, παρά μόνο την ανακούφιση που ένιωσα ξυπνώντας στο κρεβάτι δίπλα στην Μ. Εφιάλτης ήταν. Το σαγόνι μου πονούσε ακόμα, φαίνεται θα με είχε χτυπήσει κατά λάθος  τη νύχτα με τον αγκώνα της. Το πρωί φάγαμε το πρωινό στο μπαλκόνι. Η θέα στο βουνό ήταν φανταστική και ο αρωματικός αέρας σε γέμιζε ενέργεια. Η Μ είχε απλώσει τα πόδια της στο πεζούλι και έτρωγε αχόρταγα το γλυκό του κουταλιού μέσα από το βάζο. Όπως με όλα τα πράγματα που της άρεσαν πολύ, έτσι και με το γλυκό δεν είχε όριο. Ήμουν σίγουρος ότι θα σταματούσε μόνο όταν θα είχε γλείψει και το τελευταίο ίχνος σιροπιού μέσα από το βάζο. Και μετά θα ερχόταν η ώρα να φύγουμε. Κι έτσι κι έγινε.
Πριν πάμε στο αμάξι, περάσαμε πρώτα από το καφενείο για να χαιρετίσουμε και να δώσουμε και το κλειδί στον Ιάκωβο. 
«Χε λόου» φώναξε η Στέλλα. «Κο φί;»
«Νο κο φί. Ευ κα ρι στώ!» της απάντησα. Ευχαριστήθηκε πολύ που της μίλησα ελληνικά, έσκασε στα γέλια και μου έδειξε την ανοιχτή της παλάμη. Είχε αρκετό κόσμο το καφενείο, γέροι και γριές παραταγμένοι γέλασαν όλοι ευχαριστημένοι. Η Μ την ρώτησε που είναι ο Ιάκωβος κι εκείνη της απάντησε με δραματικότητα και πολλές σπαστικές κινήσεις. Η Μ έβγαλε το κλειδί από την τσέπη και της το έδωσε. Η Στέλλα μας έφερε μία σακούλα γεμάτη δαμάσκηνα και εκείνα τα πεντανόστιμα αχλαδάκια που μας είχε κεράσει ο βοσκός στο δρόμο για το μοναστήρι την προηγούμενη μέρα.
«Ωραίο» της είπα στα ελληνικά χαρούμενος. Με αγκάλιασε, αγκάλιασε και την Μ. 
«Μπά ι! Μπά ι!» μας είπε και μας έστειλε στο καλό.
«Δεν θα χαιρετήσουμε τον Ιάκωβο;» ρώτησα την Μ.
«Όχι. Πέθανε μια γειτόνισσα κι έχει πάει να βοηθήσει. Ας μην πάμε από εκεί γιατί θα μας αναγκάσουν να κάτσουμε και στην ολονυχτία και στην κηδεία. Φτάνει όμως με αυτά. Διακοπές είμαστε.» 
Απίστευτο! Χάραξε. Πόσες ώρες γράφω; Εντωμεταξύ μου έστειλε κι ο Πήτερ email και δεν το είχα δει.  Λέει ότι το μόνο που βρήκε για τον άγιο που να σχετίζεται με την έρευνα μας είναι ένα απόφθεγμα για τον ύπνο.  «Όταν αναλογίζεσαι πόσο σ’ έχει ευεργετήσει ο Θεός, πηγαίνεις ευχαριστημένος στο κρεβάτι σου κι ο ύπνος του σώματος γίνεται ξύπνημα ψυχής, το κλείσιμο των ματιών γίνεται η δράση του Θεού και η σιωπή σου αναπέμπει συνειδητά, από το βάθος της ψυχής σου, δόξα προς το Θεό». Οκ. Πάω για ύπνο λοιπόν ευχαριστημένος. Ας ελπίσουμε ότι με το που πάρει ο ύπνος το σώμα μου δεν θα ξυπνήσει η Μ. Κι όμως, χτυπάει.
 

18/5/94
Πάει καιρός και δεν έχω γράψει τίποτα κι όμως πολλά συνέβησαν. Στις 6 του  προηγούμενου μήνα ήρθε η ξαδέρφη μου από την Αφρική. Στην αρχή ήμασταν πολύ χαρούμενοι μέχρι που η μαμά μου μας αποκάλυψε το λόγο που μας την έστειλε η θεία στην Ελλάδα. Όχι για διακοπές αλλά για να την σώσει. Σε δυο τρεις μέρες αρχίζουν οι εκλογές στην Αφρική κι οι μαύροι που υποστηρίζουν τον Μαντέλα και θα είναι σίγουρα νικητές έχουν επαναστατήσει. Έβαλαν μπόμπες και ιδιαίτερα κυνηγάνε τους λευκούς. Η θεία δεν ανησυχούσε όσο δεν πλησιάζανε στην Πρετόρια, άλλωστε πίστευαν πως θα τα έβαζαν με τους Ντότσηδες (νομίζω πως αυτοί είναι οι πρώτοι λευκοί που είχαν πάει και τα έκαναν όλα χάλια στην Αφρική) αλλά μετά άρχισαν να βάζουν φωτιές κι εκεί. Μάλιστα μία μπόμπα έσκασε πολύ κοντά στο σπίτι τους. Έτσι έστειλε την ξαδέρφη μου. Στην αρχή ήταν πολύ μαζεμένη και μας κοίταζε με κάτι πολύ μεγάλα μάτια και δεν έλεγε πολλά γιατί δεν ήξερε και να μιλάει. Πολύ γρήγορα έμαθε όμως κι η μαμά μου έπαθε τρέλα μαζί της. Η μαμά όμως πάντα παθαίνει τρέλα με τις ανιψιές της.  Τέλοσπαντων. Τελικά στην Αφρική δεν έγινε τίποτα κακό. Με το που βγήκε ο Μαντέλα, ο μπαμπάς μου είπε ότι είναι πολύ καλός άνθρωπος , τους ηρέμησε όλους κι ούτε γάτα ούτε ζημιά. Έτσι σήμερα έφυγε η ξαδέρφη μου και ξαναγυρίζει στην Αφρική. Η αποχώρηση της έχει φέρει μεγάλη μελαγχολία στο σπίτι. Κλαίμε, ακόμα κι ο αδερφός μου που δεν κλαίει ποτέ, δεν κατάφερε πολύ καλά να κρύψει την λύπη του. Ο χωρισμός είναι σκληρός και απνηκτικός. Και η ξαδέρφη μου ήθελε να μείνει, έκλαιγε κι αυτή. Σήμερα σκοτείνιασε πιο γρήγορα… Μ
 

29/8/2008 Παρασκευή 21.50
Σήμερα όλη μέρα διαβάζω για τον Ιπποκράτη. Δεν νιώθω πολύ σπουδαίος όταν σκέφτομαι ότι ο άνθρωπος αυτός τον 5 πΧ αιώνα κατάφερε κάτι που δεν έχουν καταφέρει τα δύο τρίτα του σύγχρονου κόσμου. Ξεπέρασε το σκόπελο της δεισιδαιμονίας και σκέφτηκε λογικά. 
Σε μια εποχή που ιατρική ήταν ένα μείγμα μεταφυσικής και θεραπευτικών μεθόδων. Σε μια εποχή που ο ασθενής για να θεραπευτεί έπαιρνε μέρος σε θρησκευτικές τελετουργίες ώστε μέσα από τις προσευχές να αποκτήσει το χάρισμα της ενόρασης. Ύστερα πήγαινε για ύπνο σε ένα ειδικό χώρο, το «άβατο» και εκεί υποτίθεται ότι θα έβλεπε όνειρα τα οποία θα φανέρωναν την αιτία, την φύση ή ακόμα και την εξέλιξη της ασθένειας του. Την επόμενη μέρα έπρεπε να τα μοιραστεί με τους «γιατρούς» του κέντρου και αυτά θα καθόριζαν την θεραπεία του. Αυτή ήταν η ιατρική του κόσμου πριν την εμφάνιση του Ιπποκράτη.
Τίποτα από αυτά δεν είναι κάτι καινούριο για μένα. Μπορεί να τα είχα ξεχάσει, συνειδητά ή ασυνείδητα, όμως οι Μαπούτσε όπως πολλοί ιθαγενείς της Λατινικής Αμερικής έχουν παρόμοια βιώματα με αυτά των αρχαίων Ελλήνων. 
Η προγιαγιά μου, που ήταν Μάτσι, είχα ακούσει ότι έκανε τα ίδια πράγματα. Όποτε κάποιος συγγενείς μας αρρώσταινε, τον έφερναν σπίτι μας να τον γιατρέψει. Η προγιαγιά μου προσευχόταν μαζί του για ώρες, και αφού τον έστελνε σπίτι του πήγαινε κατευθείαν για ύπνο. Ανάλογα με τα όνειρα που έβλεπε, προσπαθούσε να συμπεράνει αν η ασθένεια του ήταν από επαφή με κάποιο κακό πνεύμα ή από τραύμα της ψυχής ή κάτι καθαρά σωματικό. Το επόμενο πρωί έφτιαχνε τα ανάλογα μαντζούνια. Είχε μάθει και πέντε πράγματα στην γιαγιά μου, αλλά η γιαγιά μου για να μην εξοργίσει τον παππού μου, απέφευγε να κάνει οτιδήποτε μπορεί να παρέπεμπε σε μαγεία. 
Μόνο μια φορά, όταν ήμουν γύρω στα πέντε, και ήμουν άρρωστος για βδομάδες ολόκληρες, τον αγνόησε και προσπάθησε να επιστρατεύσει ότι γνώσεις και αναμνήσεις είχε για να με βοηθήσει. Κάθε βράδυ σήκωνα πυρετό. Δεν είχα άλλο σύμπτωμα μόνο αυτό κι ο γιατρός δεν μπορούσε να βρει τι έχω. Τότε η γιαγιά μου άρχισε να «διαβάζει» τα ούρα μου. Για μια βδομάδα περίπου, κάθε βράδυ με έβαζε να πίνω ένα αηδιαστικό τσάι, διαφορετικό κάθε φορά, και το επόμενο πρωί με έβαζε να μαζεύω τα ούρα μου σε ένα γυάλινο βαζάκι. Ύστερα καθόταν και το κοιτούσε στην αυλή με τις ώρες. Το μελετούσε στο φως. Στο τέλος άνοιγε ένα παλιό τετράδιο και σημείωνε. Αυτό που η ίδια σημείωνε, το διάβαζε ξανά και ξανά για καμιά ώρα ακόμα. Δεν ήταν φαίνεται κι εκείνη σίγουρη ότι τα έκανε σωστά τα γιατροσόφια της, γιατί το βράδυ που ο πυρετός ξανανέβαινε, απογοητευόταν, άνοιγε ξανά το τετράδιο, διέγραφε μανιωδώς και ξανά σημείωνε από πάνω. 
Μετά από αρκετές αποτυχημένες προσπάθειες ήρθε μια μέρα, και αφού πήρε τα ούρα μου και τα «ανέγνωσε» καμιά ώρα μόνη της στην αυλή, μπήκε στο σπίτι ενθουσιασμένη. και μου είπε «σήμερα θα είναι η τελευταία φορά που θα αρρωστήσεις». Πήγε στην κουζίνα, έβρασε άλλο ένα τσάι και με έβαλε να το πιω επί τόπου.  Εκείνο το βράδυ, οι πόνοι στο σώμα μου ήταν αφόρητοι. Κράτησαν ώρες, σχεδόν όλη νύχτα. Το πρωί όμως ήμουν καλά, τόσο καλά που από εκείνη την ημέρα δεν αρρώστησα ούτε μια φορά στην ζωή μου. 
Χρόνια την κυνηγούσα να μου πει τι έβαλε μες το τσάι, μήπως ανακαλύψω την επόμενη ασπιρίνη, αλλά εκείνη ήταν ανένδοτη. «Το φυτό από μόνο του δεν κάνει τίποτα» μου έλεγε «η θάλασσα που έχεις στα μάτια σου έπνιξε το κακό». Μετά άρχιζε το μουρμουρητό. Μάλλον προσευχόταν γιατί οι Μαπούτσε φοβούνται την θάλασσα. Την είχα ρωτήσει μια φορά θυμάμαι, γιατί είναι καλό να έχω κάτι κακό στα μάτια μου. «Ότι φοβόμαστε δεν είναι πάντα κακό. Είναι απλά δυνατότερο. Εσύ, που δεν μας μοιάζεις στην εμφάνιση αλλά μας μοιάζεις στο αίμα, είσαι δυνατότερος από εμάς. Αλλά είσαι δυνατότερος και από αυτούς. Δεν θα σε πολεμήσουν και δεν θα σε πεινάσουν. Άλλον εχθρό δεν θα έχεις, εκτός από τον ίδιο σου τον εαυτό. Να θυμάσαι αυτό που θα σου πω. Τα μάτια μας είναι η εικόνα της ψυχής μας. Αν θες να βλέπεις τον κόσμο καθαρά, την θάλασσα στη ψυχή σου να την κρατάς ήρεμη.» 
«Και πως θα το κάνω αυτό;» την ρώτησα.
«Να αγαπάς. Η αγάπη διώχνει τα κακά πνεύματα». Παρόλο που είχε βαφτιστεί καθολική, οι πεποιθήσεις δεν είχαν αλλάξει καθόλου, ήταν σκαλισμένες επάνω της.  Η μητέρα μου πάντως δεν τις κληρονόμησε και η παράδοση στην οικογένεια μας πέθανε μαζί με την γιαγιά μου. Ίσως είναι και καλύτερα δηλαδή, είναι βαρύ φορτίο η διαφορετικότητα σε μια χώρα σαν την Χιλή.  Όλοι είναι υπερήφανοι να λέγονται απλά Χιλιανοί. Οι καταγωγές ανήκουν στα μουσεία.   
Πάλι τα ίδια κάνω όμως… θυμάμαι τα παλιά και ξεφεύγω από το θέμα. Ήθελα να πω για τα κοινά της φιλοσοφίας των Μαπούτσε με την φιλοσοφία του Ιπποκράτη κι έφτασα να μιλάω για τη γιαγιά μου. Συνεχίζω. 
Όπως λοιπόν πιστεύουν οι Μαπούτσε στην ύπαρξη πνεύματος, και ότι το σώμα πρέπει να βρίσκεται σε ισορροπία με το περιβάλλον για να είναι υγιές, έτσι και ο Ιπποκράτης δεν εντοπίζει τη νόσο στα όργανα. Θεωρεί πως ο άρρωστος αποτελεί ενιαία ψυχοσωματική οντότητα και ότι ή αρρώστια διέπεται από φυσικούς νόμους. Πιστεύει ότι το σώμα έχει μία ζωική δύναμη από την οποία  εξαρτάται η συντήρηση και η ανάπτυξη του και περιέχει τέσσερα στοιχεία, ή αλλιώς τέσσερις χυμούς, το αίμα, το φλέγμα, την κίτρινη και τη μαύρη χολή.  Σε κάθε στοιχείο αποδίδεται η ιδιότητα του ψυχρού, του ξηρού, του θερμού, του υγρού. Συνεκτική ουσία είναι το πνεύμα, το οποίο κατοικεί στην καρδιά. 
Υγεία, κατά αυτόν, σημαίνει ισορροπία της αναλογίας των χυμών, ενώ Αρρώστια η διαταραχή της. Το κορυφαίο θεραπευτικό μέσο για τον Ιπποκράτη είναι η ανάπαυση, η οποία λειτουργεί καταλυτικά στην θεραπευτική δύναμη της φύσης. Κατά την γνώμη του οι αρρώστιες δεν εμφανίζονται ξαφνικά, αλλά συσσωρεύονται σταδιακά και εκδηλώνονται απότομα. 
Αργότερα, ο κάθε χυμός συσχετίστηκε με ένα κύριο συναίσθημα. Το αίμα συσχετίστηκε με την χαρά, το φλέγμα με την ανησυχία και την παθητικότητα, η κίτρινη χολή με τον θυμό και η μαύρη χολή με την θλίψη. 
Οι συσχετισμοί είναι προφανείς ακόμα και για μένα που δεν φημίζομαι για την φαντασία μου. Αν κανείς εκφράσει τα συναισθήματα σε ορμόνες, τότε κάποιο γεγονός ή μια τραυματική εμπειρία σε κάποια χρονική στιγμή Α της ζωής ενός ανθρώπου μπορεί να προκαλέσει διαταραχή των ορμονών του κι η ανισορροπία αυτή εκδηλωθεί την χρονική στιγμή Β ως νόσος. Είναι γνωστό ότι η αυξημένη παραγωγή της κορτιζόλης είναι επιβλαβής για τα νεύρα του εγκεφάλου αλλά πως συνδέεται με την παραγωγή της πρωτεΐνης ΑΡΡ και τις πλάκες του αμυλοειδούς ή και με τα νευροϊνιδιακά τολύπια, που παρουσιάζει ένας εγκέφαλος που πάσχει από την ΝΑ; 
Από την άλλη, ο ίδιος ο Ιπποκράτης είναι ο πρώτος άνθρωπος στη γη που αναγνωρίζει την έννοια του γόνου, και την συμβολή της κληρονομικότητας στην εκδήλωση μιας ασθένειας. Μέχρι τώρα όμως δεν έχουμε καταφέρει να αποδείξουμε την κληρονομικότητα στην ΝΑ. 
Μόλις με πήρε τηλέφωνο ο Πήτερ. Τις ίδιες ακριβώς σκέψεις έκανε κι αυτός.  Αναρωτιέται, λέει, αν θα μπορούσε να η εμφάνιση της ασθένειας να οφείλεται σε επιγενετικές αλλαγές στα γονίδια. Θα μπορούσε, αν η διαταραχή που προκαλείται στον οργανισμό γινόταν με κάποιο τρόπο μόνιμη. Πως αλλιώς θα μπορούσε να έχει τόσο καταστροφικά αποτελέσματα μακροπρόθεσμα; Κι αν είναι έτσι, γιατί δεν γίνεται αντιληπτή; Με ποιο τρόπο μπορεί να δρα απαρατήρητη; Αύριο το πρωί φεύγει για Βοστόνη. Θα το σκεφτούμε και οι δύο στο ενδιάμεσο και θα το πιάσουμε από την αρχή όταν γυρίσω κι εγώ. 
 

21/11/94
Αγαπημένο μου ημερολόγιο, σήμερα έχω τη γιορτή μου μόνο που δεν ήταν γιορτή αφού πήρα 11 στην Βιολογία και το Σάββατο είναι το πάρτι του σχολείου μου και δεν πρόκειται να πάω. Δεν τολμώ καν να το αναφέρω στους γονείς μου. Δεν ξέρω τι να κάνω όμως, δεν μπορώ να συγκεντρωθώ. Αυτές τις μέρες περνάω μία κρίση κατάθλιψης και ανησυχίας. Δεν νιώθω και πολύ καλά, λαχανιάζω γρήγορα και δεν μπορώ ούτε γυμναστική να κάνω ούτε να παίξω τίποτα με τα άλλα παιδιά. Ίσως πιο πολύ να φοβάμαι παρά να συμβαίνει κάτι. Άλλωστε οι τελευταίες εξετάσεις μου βγήκαν καλές κι η μαμά μου είπε ότι είχε γίνει θαύμα. Εγώ όμως ξέρω τι φταίει και βγήκαν καλύτερες. Δεν είναι θαύμα. Είναι ένα άλλο συναίσθημα. Δεν είναι ερωτικό, δεν είναι κάτι σαν τα συνηθισμένα. Φαίνεται να αναπτύσσεται μια φιλία ανάμεσα σε εμένα και το Γιώργο. Εγώ προσωπικά τον συμπαθώ πολύ, κι αυτός μου λέει το ίδιο. Και μου είπε πως θα μπορούσαμε να γίνουμε κολλητοί.  Κι είναι ωραία γιατί μου λέει πράγματα και του λέω κι εγώ και δεν νιώθω πια ότι μόνο εσένα μπορώ να στα λέω. Και για τον Πέτρο μου λέει να μην στεναχωριέμαι, κι ότι τώρα είμαστε στην εφηβεία και τα αγόρια δεν ξέρουν να εκτιμήσουν ούτε την ομορφιά ούτε την αξία, αλλά αν κάνω υπομονή θα αλλάξουν αυτά μια μέρα. Τα ίδια μου λέει κι ο αδερφός μου. Αλλά ο αδερφός μου με αγαπάει. Άρα κι ο Γιώργος πρέπει να με αγαπάει. Είναι αργά όμως και πρέπει να πάω για ύπνο. Ξέρω πως πρέπει να σου γράφω συχνότερα, αλλά είναι τόσο έντονα αυτά που νιώθω που μου τρώνε όλο το χρόνο να τα σκέφτομαι και μετά πάει αργά για να τα ξαναλέω. Καληνύχτα! Μ
 

30/8/2008 Σάββατο 11.30
Η Μ με πήρε πάλι ταραγμένη. 
«Να προσέχεις, σήμερα είδα ένα πολύ περίεργο όνειρο» μου είπε στο τηλέφωνο αναστατωμένη, λες και τα υπόλοιπα όνειρα που βλέπει είναι φυσιολογικά.
«Τι είδες πάλι;»
«Είδα ότι είχα ζωγραφίσει δυο τεράστιους πίνακες, πανύψηλους, και τους είχα ακουμπήσει όρθιους στον τοίχο του υπνοδωματίου σου, γιατί στο σπίτι που μέναμε το δωμάτιο σου ήταν αυτό με τους ψηλότερους τοίχους.»
«Και; Τι είχες ζωγραφίσει;»
«Μόνο τον ένα έβλεπα. Τους είχα βάλει τον έναν πίσω από τον άλλο κι έτσι ο πίσω δεν φαινόταν, μόνο τα πλαϊνά του καμβά διέκρινα που είχαν σκούρο χρώμα. Αυτός που ήταν μπροστά ήταν ένα τεράστιο πρόσωπο, με μακριά μαλλιά. Δεν ήταν ξεκάθαρο αν ήταν γυναίκα ή άνδρας. Γύρω από το πρόσωπο, είχα ζωγραφίσει κάτι γραμμές σαν ηλιαχτίδες. Δεν ήταν όμως ευθείες γραμμές, έμοιαζαν περισσότερο με μακρόστενα φύλλα. Για το μέγεθος του ήταν πολύ απλός, και ασπρόμαυρος. Σίγουρα δεν ήταν ένα έργο που άξιζε ένα τόσο μεγάλο καμβά. Τέλος πάντων, τους έβαλα εκεί αλλά μετά με έπιασε ένα άγχος μην πέσουν πάνω σου όταν κοιμάσαι και σε πλακώσουν.»
«Υπερβολική… Για καμβάδες μιλάς, πόσο βάρος θα είχαν;»
«Και βάρος μεγάλο να μην είχαν, όταν κάτι σε ξαφνιάζει δεν μπορείς να το διαχειριστείς. Ξάπλωσα, λοιπόν στο κρεβάτι σου, και τους προκάλεσα με κάποιο τρόπο να πέσουν πάνω μου. Το βάρος ήταν αρκετό αλλά όχι ανυπόφορο ή επικίνδυνο. Αν όμως έπεφταν πάνω σου την ώρα που κοιμόσουν θα σε έπιανε πανικός. Για να είμαι ήσυχη, αποφάσισα να τους βγάλω από εκεί. Όταν τους σήκωσα για να τους μεταφέρω παρατήρησα ότι το πρόσωπο είχε αλλάξει έκφραση. Τα μάτια είχαν μεγαλώσει κι είχαν αγριέψει. Είχαν γίνει διαφορετικά από ότι ήταν πριν αλλά διέφεραν και μεταξύ τους. Ξύπνησα με την σκέψη ότι αυτό τον πίνακα αποκλείεται να τον είχα ζωγραφίσει εγώ. Εγώ δεν θα έδινα ποτέ τόση διάσταση σε κάτι τόσο ανούσιο, και πόσο μάλλον να ζωγραφίσω το ένα μάτι διαφορετικό από το άλλο; Ποτέ.»
«Μάλιστα, καλά δεν ανησυχώ. Όπως κατάλαβες κι η ίδια, μάλλον είναι ανούσιο. Δεν λέμε για κάτι πιο ενδιαφέρον;» 
«Σαν τι;» 
«Θυμάσαι εκείνο το όνειρο που είδες τις προάλλες, με τον Ινδιάνο δαίμονα που αυτοκτόνησε  όταν άκουσε το όνομα του Ιπποκράτη;» 
«Ναι, πώς να το ξεχάσω;»
«Ήξερες ότι ήταν ο πρώτος που συνέλαβε την ιδέα του γονιδίου;».
«Όχι, μόνο για τον όρκο του είχα ακούσει. Όχι πως τον είχα διαβάσει ποτέ αλλά…. Βέβαια με αφορμή το όνειρο μπήκα στο ιντερνέτ να διαβάσω γι’ αυτόν.  Μήπως βρω κανένα συμβολισμό που να σχετίζεται, αλλά δεν βρήκα κάτι.»
«Πως έγινε αυτό; Πάντα βρίσκεις κάτι!» 
«Εντάξει, κάτι μου έχει μείνει στο μυαλό από όλα όσα είπε αλλά αφορούσε την φαρμακευτική αγωγή» 
«Τι είπε γι’ αυτό, δεν θυμάμαι»
«Ότι πρέπει να ωφελεί ή να μην βλάπτει.  Σκέφτηκα ότι αν ξεχάσουμε ότι αναφερόταν σε φάρμακα, και το γενίκευε, θα μπορούσε να είναι η πιο χρήσιμη εντολή να δώσει κανείς, θεός ή άνθρωπος στο παιδί του. Ίσως όχι τόσο συγκινητική όσο το αγαπάτε αλλήλους, αλλά σίγουρα πιο εύκολη. Αν όλοι οι άνθρωποι είχαμε την κρίση να καταλαβαίνουμε πότε βλάπτουμε και πότε όχι, δεν θα χρειάζονταν νόμοι, δεν θα υπήρχαν θρησκείες… Αλλά δεν βλέπουμε ποιοι πραγματικά είμαστε, και γι’ αυτό χρειαζόμαστε κάποιον να μας κρίνει. Κάποιον που να φοβόμαστε.».
«Πολύ μεγάλη κουβέντα αυτή. Πέρα από το κοινωνικό πάντως, κι επιστημονικά ο Ιπποκράτης είχε δίκιο. Διάβασα κάπου για ένα είδος τυφλοπόντικα που δεν παθαίνει ποτέ καρκίνο. Τα κύτταρα του αντιλαμβάνονται πότε πολλαπλασιάζονται επικίνδυνα και παράγουν μια ουσία, την ιντερφερόνη, που τα σκοτώνει. Αυτοκτονούν δηλαδή για να προλάβουν την δημιουργία όγκων. Την ζήλεψα αυτή την ανακάλυψη, θα ήθελα πάρα πολύ να την είχα κάνει εγώ. Ακόμα πιο πολύ θα ήθελα να φτιάξω ένα τόσο έξυπνο φάρμακο, αλλά να μου πεις αυτό ψάχνουμε. Αν ήταν τόσο εύκολο …» 
«Μόνο ο Θεός μπορεί να φτιάξει τέτοια κύτταρα και να δώσει στον οργανισμό ενός ταπεινού τυφλοπόντικα ανώτερη κρίση από την κρίση του εξυπνότερου ανθρώπου».
«Δεν είναι κρίση, ούτε αντίληψη δεν το λες. Μηχανισμός είναι. Ακόμα κι έτσι να ήταν όμως, πως φαντάζεσαι ότι έπρεπε να λειτουργούμε οι άνθρωποι; Όλοι εμείς, οι ανώφελοι ή κακοί άνθρωποι θα έπρεπε να αυτοκτονούμε;»
«Όχι βέβαια, άλλωστε ποιος είναι ικανός να κρίνει ποιος είναι ο καλός και ο ποιος ο κακός; Όλοι έχουμε τα πάντα μέσα μας.».  
«Μου προέκυψες και φιλόσοφος μικρή μου;» 
Εκείνη την στιγμή μου ήρθε μια τρελή ιδέα αλλά δεν έβρισκα στυλό να την γράψω. Υπήρχε περίπτωση η παραγωγή της αμυλοειδούς πρωτεΐνης να είναι αποτυχημένη προσπάθεια του οργανισμού να ωφελήσει τα νεύρα του εγκεφάλου και όχι να τα βλάψει; Είναι δυνατόν να παράγει περισσότερη από όση μπορεί να μεταφέρει ή να απορροφήσει και γι’ αυτό να δημιουργούνται οι αμυλοειδείς πλάκες; 
«Μπα, αποφεύγω να φιλοσοφώ! Οι ερωτήσεις με μπερδεύουν και με αποπροσανατολίζουν.  Με κάνουν να μοιάζω μ’ αυτό το ανθρωπάκι με την υπαρξιακή κρίση στην Κραυγή  του Μουνκ.»  
«Μα πάντα έχεις ένα σωρό απαντήσεις έτοιμες, δεν μπορεί να σου έρχονται στιγμιαία. Κάποια ερωτήματα θα έχεις κι εσύ…ακόμα κι εσύ που πιστεύεις τα πάντα».
«Δεν πιστεύω στα πάντα. Σε ένα πράγμα πιστεύω μόνο…»
«Στο Θεό;»
«Στην αγάπη. Όταν πιστεύεις στο Θεό, δέχεσαι να αγαπάς κάτι άφαντο, μαθαίνεις να αγαπάς χωρίς προφανές αντίκρισμα. Να στο πω αλλιώς. Πιστεύω σε ότι διευκολύνει την προσπάθεια μου να αγαπώ, γιατί όταν αγαπώ νιώθω παντοδύναμη, έχω έμπνευση, έχω διαίσθηση, έχω αντίληψη, έχω θάρρος αλλά πάνω από όλα έχω ελπίδα. Αυτό το συναίσθημα μου δίνει μια απίστευτη ενέργεια, σχεδόν μεταφυσική. Με κάνει να νιώθω ότι πράγματι έχω πνεύμα το οποίο έχει άλλους νόμους από το σώμα. Δεν φοβάμαι ούτε το θάνατο ούτε την μοναξιά. Καταλαβαίνεις;»
«Καταλαβαίνω. Γι’ αυτό ακριβώς η πίστη θεωρείται ναρκωτικό αγάπη μου».
 

12-2-95
Αγαπημένο μου ημερολόγιο, έχω να σου εμπιστευτώ κάτι που σημάδεψε την εφηβική μου ηλικία. Χθες στο πάρτι της δασκάλας μου της Ντόρας, ο αδερφός της ο Αργύρης μου ζήτησε να τα φτιάξουμε. Του υποσχέθηκα να του απαντήσω την Δευτέρα (αύριο). Ο φίλος του ο Νίκος κι αυτός με κοίταζε με τα μεγάλα του μάτια. Ένιωθα σαν θεά εκείνο το βράδυ. Είμαι αποφασισμένη να του αρνηθώ, αν και τον λυπάμαι, γιατί είναι ωραίο παιδάκι , αλλά δεν θα μπορούσα να τα φτιάξω μαζί του όσο κι αν ήθελα γιατί είναι ο αδερφός της δασκάλας μου. Έτσι κι αλλιώς εγώ κάθε μέρα είμαι ερωτευμένη και δεν μπορώ να ξέρω αν αυτός που θα τα φτιάξω θα μου μείνει για πάντα. Κι αν ήταν να το πάρω το ρίσκο, θα το έπαιρνα με τον Πέτρο. Αλλά αυτός δεν θέλει ακόμα. Ο Γιώργος τον άκουσε να λέει σε κάποιον που είπε ότι είμαι όμορφη, ότι είμαι άρρωστη και θα πεθάνω. Αλλά ο Γιώργος τον έπιασε μετά και του είπε ότι αυτό δεν ισχύει και θεραπεύομαι. Κι ο Πέτρος είπε πως όταν γίνω καλά τα ξαναλέμε. Άρα υπάρχει ελπίδα, και η πρόταση του Αργύρη είναι η καλύτερη απόδειξη.  Ο Γιώργος μου είπε πως από εδώ και μπρος θα έχω πολλές τέτοιες προτάσεις. Νομίζω πως το ξέρω! Το βλέπω στα μάτια τους όταν με κοιτάνε… Καληνύχτα! Μ
 

30/8/2008 Σάββατο 22.05
Μόλις μπήκα σπίτι με μια περίεργη ενόχληση στα μάτια μου. Είχα πάει για φαγητό σε ένα λιβανέζικο και ξαφνικά μ’ έπιασε μπούκωμα και φωτοφοβία. Είχε μια λάμπα πάνω από το τραπέζι μου και δεν μπορούσα να ανεχτώ το φως της. Δεν μπορούσα να σηκώσω τα μάτια μου. Το μπούκωμα μπορεί να είναι κρύωμα αλλά τα μάτια μου γιατί να με ενοχλούν; Μήπως κράτησα τους φακούς παραπάνω από όσο έπρεπε; Ιδιαίτερα το δεξί μάτι νομίζω ότι με κόβει πάρα πολύ. Και τι να κάνω τέτοια ώρα στην Ντόχα; Κι είμαι μόνος μου. Ο Πήτερ έφυγε. Να πάρω την Μ αλλά τι να κάνει κι αυτή από εκεί που είναι; 
Και σαν να μην μου έφταναν όλα αυτά με πήρε και η Α. Ήθελε να μάθει πότε γυρίζω. Είχε όρεξη για κουβέντα, ήθελε να μιλήσουμε για τη σχέση μας. Εγώ τυφλώνομαι και αυτή θέλει να μιλήσουμε για τη σχέση μας. Και που της είπα ότι έχω αυτό το πρόβλημα, ούτε που ασχολήθηκε. Μου είπε να κάνω πλύσεις με φυσιολογικό ορό. Που να τον βρω τέτοια ώρα; Η Μ μου είχε δώσει χαμομήλι να πάρω μαζί μου, ίσως να βράσω λίγο.
 

16-3-95
Αγαπημένο μου ημερολόγιο, έχω καιρό να σου γράψω, γιατί το τελευταίο καιρό τα πράγματα δεν πάνε πολύ καλά. Πριν από ένα μήνα περίπου, τον πατέρα μου τον πονούσε υπερβολικά το στομάχι του και έβγαλε αξονικές. Του είπαν πως πιθανόν είχε καρκίνο και ότι για να το μάθαιναν έπρεπε να εγχειριστεί. Η πιθανότητα να ζήσει στην εγχείριση ήταν 50 τα εκατό. Μία μέρα πριν την εγχείρηση, με το πείσμα της μητέρας μου έβγαλε ξανά αξονικές και τελικά δεν είχε τίποτα! Αυτό ήταν σπουδαίο, γιατί μέχρι τότε κι η μαμά μου κι ο αδερφός μου έκλαιγαν ασταμάτητα και τον έταζαν στην Παναγία να γίνει καλά, αλλά ο μπαμπάς μου δεν πίστευε στο Θεό κι έτσι κουραστήκαμε πάρα πολύ με όλη αυτή την απόγνωση. Βέβαια τώρα πίστεψε. Κι ο γιατρός που θα τον έσφαζε, κι αυτός μας ρώτησε που είναι αυτό το μοναστήρι που τον τάξαμε να πάει. Κι είναι σπουδαίος γιατρός και σαν τον μπαμπά μου, κι αυτός ήταν άθεος. Το Πάσχα θα πάμε όλοι μαζί στο νησί και θα κάνουμε το τάμα, θα πάμε με τα πόδια δηλαδή στην εκκλησία για να ευχαριστήσουμε την Παναγία που έκανε το θαύμα.  Θα κουραστούμε αλλά η κούραση αυτή δεν θα συγκρίνεται με την κούραση που περάσαμε. Ιδιαίτερα η μητέρα μου που έπρεπε να προσέχει και την γιαγιά μου στο νοσοκομείο, αλλά ευτυχώς όλα τέλειωσαν καλά και για τον μπαμπά και για την γιαγιά. Εγώ όμως αντιμετωπίζω μια άσχημη ψυχική κατάσταση, η οποία με φέρνει στα πρόθυρα της απόλυτης δυστυχίας και μου έρχεται να κλαίω συνέχεια με οποιαδήποτε αφορμή. Πέρασα τα χειρότερα γενέθλια της ζωής μου, παρόλο που πήρα πιο πολλά δώρα από ποτέ. Πιστεύω πως αυτό οφείλεται στο ότι οι γονείς μου τώρα που παίρνω καλούς βαθμούς μου δείχνουν όλη τους την αγάπη κι αναρωτιέμαι αν αγαπούν εμένα ή τους βαθμούς μου. Αν μ’ αγαπούσαν δεν θα προτιμούσαν να παίρνω λίγο χειρότερους βαθμούς και να ασχολούμαι λίγο παραπάνω με την ζωγραφική μου; Αναγκάζομαι να ζωγραφίζω κρυφά, στα πρόχειρα χαρτιά που μου δίνει ο αδερφός μου για να λύνω ασκήσεις. Αυτό με καταπιέζει. Θέλω να τους τα δείξω, να δουν τι φανταστικά είναι, αλλά αναγκάζομαι να τα κρύβω. Όπως και να έχει, εύχομαι να γυρνούσα πίσω στα γενέθλια μου και να επανόρθωνα τη συμπεριφορά μου. Καληνύχτα. Μ
 

31/8/2008 Κυριακή 12.23
Τα μάτια μου χειροτερεύουν. Έχουν γίνει κατακόκκινα και δεν μπορώ να τα ανοίξω. Το φως της ημέρας είναι ανυπόφορο. Και μέσα στο δωμάτιο με γυαλιά ηλίου είμαι. Αναγκαστικά κοιμάμαι όλη την ώρα. Ο Ιπποκράτης έλεγε ότι ο ύπνος είναι η καλύτερη θεραπεία. Το περίεργο είναι που βλέπω και όνειρα. Ποτέ  δεν βλέπω όνειρα. 
 

13/10/95
Αγαπημένο μου ημερολόγιο, τελικά κατάφερα και τελείωσα με 18 την Τρίτη Γυμνασίου. Τώρα βέβαια στο λύκειο τα πράγματα δυσκολεύουν κι ίσως χρειαστούν παραπάνω θυσίες. Αλλά δεν ξέρω τι παραπάνω να θυσιάσω πια! Έχω θυμό μέσα μου. Βλέπω συνέχεια όνειρα. Με κυριεύουν. Δεν είναι πάντα άσχημα, άλλα είναι περίεργα και κάποιες φορές μοιάζουν προφητικά. Βλέπω πράγματα και την επόμενη μέρα γίνονται. Λες και όλα είναι προκαθορισμένα κι εγώ δεν μπορώ να κάνω τίποτα παραπάνω απ’ το να παρακολουθώ. Όχι. Από εδώ και πέρα θα πρέπει να γράφω πιο συχνά, γιατί από εδώ και πέρα αρχίζει η ιστορία με το καινούριο εγώ μου και τα όνειρα μου που θα γίνονται πραγματικότητα γιατί εγώ το θέλω κι όχι οι άλλοι. Θα γράφω για τις δικές μου κατακτήσεις και δεν θα είμαι εγώ η κατακτημένη. Βέβαια, θα με βοηθούσε να έπαιρνα τέσσερις πόντους ακόμα γιατί είμαι μόνο 1,66.  Πάντως για το ύψος του Πέτρου είμαι υπεραρκετή. Θα ήθελα πολύ να τα φτιάξουμε, δεν ξέρω όμως αν του αρέσω. Θέλω να τον πλησιάσω , έστω και σαν φίλη, αλλά τελικά έχω πλησιάσει όλους τους άλλους εκτός από αυτόν. Δεν ξέρω τι να κάνω, καμιά φορά είμαι άνετη, άλλη είμαι σνομπ, άλλη γλυκιά, άλλη συμπονετική, έχω ξεχάσει πως ήμουνα. Ο Γιώργος λέει, ότι δεν είναι εντελώς αδιάφορος και πως πέρσι που τα θρανία μας ήταν δίπλα δίπλα, τον είχε πιάσει να μου ρίχνει κλεφτές ματιές. Φέτος καθόμαστε στα δύο άκρα και δεν τον βλέπω και δεν με βλέπει. Ο Γιώργος λέει να πλησιάσουμε την άλλη παρέα που είναι πιο κοντά του, αλλά εγώ δεν θέλω να γίνω φίλη με κανέναν άλλο. Θέλω μόνο αυτόν. Κι αυτός δεν καταλαβαίνει τίποτα. Ελπίζω όταν βγάλω τα σιδεράκια μου όπου να του αρέσω, αλλιώς δεν έχω καμία άλλη ελπίδα. Το Σάββατο έχει πάρτι  η Φαίη. Μακάρι να με αφήσουν να πάω και να χορέψω με κάποιον. Μακάρι να έρθει κι ο Πέτρος στο πάρτι και να του αρέσω και να χορέψουμε. Μακάρι να μου ζητήσει να τα φτιάξουμε και να το εννοεί. Μακάρι να είμαστε ευτυχισμένοι και αγαπημένοι και μακάρι να είμαι κι εγώ καλά και να ζήσουμε για πάντα μαζί. Είναι λίγο νωρίς για καληνύχτα, αλλά επειδή είναι παράδοση πια… Καληνύχτα! Μ
 

2/9/2008 Τρίτη 04:48
Να το πάλι το ίδιο καρδιοχτύπι. Υποφέρω, δεν ξέρω τι να κάνω. Δεν κοιμάμαι κι όμως με το που κλείνω τα μάτια μου έρχονται εικόνες από το παρελθόν σαν όνειρο. Τι ήθελα να της πω για την Σόφι. Τι την θυμήθηκα Θέε μου, γιατί να την θυμηθώ; Την πήρα τηλέφωνο να την ανακρίνω για τον μουσικό κι αν τον σκέφτεται ακόμα και βρέθηκα να με ανακρίνει για τις παλιές μου γκόμενες. Δεν κατάλαβα πως φτάσαμε στους παιδικούς έρωτες.
Πως την ξεπέρασες; Πως την ξεπέρασα; Θυμάμαι την τελευταία φορά που την κοίταξα και την τελευταία φορά που με κοίταξε.  Απέχθεια. Ντροπή. Είχαμε γίνει συμμέτοχοι σε ένα έγκλημα που βιαστήκαμε όλοι να διαγράψουμε ξεχάσουμε.  
Θυμάμαι την καημενούλα την Ε.  Όταν την είχα πρωτοδεί μου είχε φανεί ομορφούλα,  απλά ήταν λίγο πιο αργή από τους υπόλοιπους, λίγο πιο αδύναμη. Τουλάχιστον στην αρχή, δεν ξεχώριζε ιδιαίτερα. Αλλά και το λίγο είναι αρκετό στην κοινωνία των παιδιών. Όχι πως ήμασταν μικροί, εφηβεία. Όλα έγιναν μετά από το περιστατικό με τον Καπετάνιο. Η Σόφι είχε εντυπωσιαστεί με το αμάξι του κι άρχισε να με κοιτάει διαφορετικά. Το περίμενα χρόνια αυτό. Να πέσει το βλέμμα της πάνω μου, το ονειρευόμουν από την πρώτη δημοτικού. Πίστευα ότι από την μεγάλη καψούρα που είχα γι’ αυτήν δεν ψήλωνα. Η αδιαφορία της με πάταγε στο κεφάλι και με συρρίκνωνε μέρα με την μέρα. Τα χρόνια περνούσαν, εκείνη μεγάλωνε και ομόρφαινε, κι εγώ… Εγώ παρέμενα σχεδόν ίδιος. Ζουμπάς. Μόνο η μυωπία μου μεγάλωνε. Όλα άλλαξαν όμως εκείνη την μέρα. Ξαφνικά της άρεσα. Δεν μ’ ένοιαζε ο λόγος, τον έβλεπα απλά σαν αφορμή. Αν τα πλούτη του Καπετάνιου ήταν η ευκαιρία να γνωρίσει τον πραγματικό Ματίας, δεν θα την άφηνα να  πάει χαμένη. 
Έτσι μια  μέρα, νομίζω Πέμπτη ήταν γιατί είχαμε μάθημα μουσικής, άργησα την πρώτη ώρα. Η δασκάλα μου με άφησε να μπω, άλλωστε δεν την είχα συνηθίσει σε παραπτώματα. Για να μην αναστατώσω την τάξη μου έκανε νόημα να κάτσω στο πρώτο θρανίο που ήταν πάντα άδειο. Δεν πέρασαν πέντε λεπτά και ένιωσα ένα χέρι να με σπρώχνει απαλά στον ώμο. «Κάνε άκρη», μου είπε κι έκατσε δίπλα μου. «Δεν άκουγα από εκεί πίσω» ψιθύρισε στ’ αυτί μου. Την κοίταξα έντρομος. Ήταν πιο όμορφη από ποτέ. Είχε τα μαλλιά της πάνω σε μια ψηλή αλογοουρά και τα μάτια της φαινόντουσαν τεράστια. Δεν είχαμε έρθει ποτέ τόσο κοντά, είχα την αίσθηση ότι αν ανέπνεα λίγο πιο βαθιά από την μύτη θα ένιωθα την γεύση που αφήνει το σαπούνι στο δέρμα της. Προσπαθούσα να ηρεμήσω, να προσέξω το μάθημα, να μην σκέφτομαι πως ήταν δίπλα μου. Ήταν αδύνατο. Είχε σκύψει πάνω στο θρανίο και με κοίταζε από το πλάι. Το μόνο που ήθελα να κάνω ήταν να απλώσω το χέρι μου και να χαϊδέψω τις φύτρες από τα μαλλιά της στο μέτωπο και το λεπτό σβερκάκι της.  Η ζωή είναι πολύ μικρή, θα το κάνω!
Το κουδούνι του διαλείμματος χτύπησε πιο δυνατά από ποτέ. Όλοι πετάχτηκαν έξω εμείς μείναμε ακίνητοι.  Μείναμε να κοιταζόμαστε. Ήξερα ότι έπρεπε να την φιλήσω αλλά δεν ήξερα πότε έπρεπε να το κάνω. Τα χέρια μου έτρεμαν και δεν ήθελα να το δει. Λίγο πριν κάνω την μεγάλη μου κίνηση, έριξα μια τελευταία ματιά στην αίθουσα να βεβαιωθώ πως δεν ήταν κανείς εκεί. 
Η Ε καθόταν στο τελευταίο θρανίο μόνη της και περίμενε να τελειώσει το διάλειμμα. Είχα ξεχάσει ότι ποτέ δεν έβγαινε έξω. Φοβόταν κι αυτή το Μάρκο και την παρέα του. Ο Μάικ της έφερνε που και που φαί. Ο Μάικ ήταν ο προστάτης των αδύναμων.  Ήταν ο μόνος που τολμούσε να συναναστραφεί μαζί της, γιατί πολύ απλά κανείς δεν τολμούσε να τα βάλει μαζί του. Αυτή  τη φορά όμως ο Μάικ δεν ήταν πουθενά. Ο Μάρκος κι η «συμμορία» του εισέβαλλαν στην τάξη. Η Σόφι πετάχτηκε ξαφνικά πάνω κι απομακρύνθηκε από μένα, σαν να μην έπρεπε να την δουν μαζί μου. Η καρδιά μου άρχισε να τρέμει. Δεν ήθελα να με ντροπιάσει μπροστά της. Αυτός όμως δεν ασχολήθηκε μαζί μου. Την έπεσε στην Ε.
Την περικύκλωσαν κι άρχισαν να την ακουμπάνε σε διάφορα σημεία του σώματος της. Η κακομοίρα πήγε να φύγει. Την άρπαξαν και την κόλλησαν στον τοίχο. Άρχισαν να ουρλιάζουν στο αυτί της.  Δεν θυμάμαι τι έλεγαν. Δεν καταλάβαινα καν. Μάλλον να την τρομοκρατήσουν ήθελαν. Το κουδούνι χτύπησε και τα παιδιά μαζεύτηκαν στην αίθουσα. Οι συμμορίτες αντί να σταματήσουν συνέχισαν, τώρα και με κλωτσιές. Την έσπρωχναν ο ένας στον άλλο και την κλωτσούσαν. Παντού, κυρίως όμως ανάμεσα στα πόδια. Τα άλλα παιδιά συσπειρωθήκαν γύρω τους κι άρχισαν να γελάνε και να φωνάζουν «κι άλλο». Κάποιος μας έσπρωξε κι εμάς μέσα στα κτήνη. Κι άλλο, κι άλλο, κι άλλο… φωνάξαμε κι εμείς. Δεν ξέρω αυτή τη σκεφτόταν, εγώ το μόνο που σκεφτόμουν ήταν ότι αν δεν το έκανα μπορεί και να βρισκόμουν στη θέση της. Δεν θυμάμαι να σκέφτηκα καν να την βοηθήσω. Κανένας δεν με πίεσε, κανένας δεν με εξανάγκασε να συμμετέχω στην κτηνωδία, το έκανα από μόνος. Από φόβο, από κόμπλεξ, δεν ξέρω γιατί. Δεν μ’ άρεσε όμως. Όταν έβγαλαν τα σπρέι και τους αφρούς κι άρχισαν να την βρωμίζουν στα στήθη και τα γεννητικά της όργανα ήθελα να πεθάνω.  
Δεν την έσωσε ούτε η δασκάλα, η οποία μπήκε και βγήκε από την αίθουσα στο λεπτό. Ποιος ξέρει, μάλλον φοβήθηκε κι αυτή. Και πάνω που αναρωτήθηκα που  να είναι ο Μάικ, ο καλόψυχος ήρωας μου μπήκε δέκα φορές πιο μεγαλόσωμος μέσα στην αίθουσα και με ένα του «ε» όλοι διαλύθηκαν. Μόνο ο Μάρκος και το πρωτοπαλίκαρο του έμειναν εκεί με τα σπρέι στα χέρια. 
«Τι έγινε σου πειράξαμε το κορίτσι σου;» του είπαν κοροϊδευτικά. Τους έβλεπες όμως ότι δεν γελούσαν. Τους είχε λούσει κρύος ιδρώτας. Χωρίς να πάρουν απάντηση απομακρύνθηκαν. Το καημένο το κορίτσι έτρεμε. Δεν έκλαιγε, είχε ένα τσαμπουκά στο πρόσωπο της. Αλλά έτρεμε. Χωρίς να την ακουμπήσει την οδήγησε στο θρανίο της και κάθισε δίπλα της. Η δασκάλα μπήκε στην αίθουσα και το μάθημα ξεκίνησε σε απόλυτη ησυχία. Με την Σόφι κοιταχτήκαμε μια τελευταία φορά. Δεν ήθελα να την ξαναδώ. Λες κι έφταιγε αυτή που φέρθηκα έτσι. Κανείς δεν ξαναμίλησε ποτέ γι’ αυτό. Μόνο ο Μάικ, μετά από μέρες που δεν μου μιλούσε, ήρθε σπίτι και μου είπε «σ’ αγαπάω και σε συγχωρώ, αλλά δεν θα σε βοηθήσω ξανά ποτέ. Δεν σου αξίζει. Έκανες αυτό που δεν θα ήθελες να σου κάνουν.»
Ευτυχώς δεν χρειάστηκε. Είχα ανέβει στα μάτια του Μάρκου πια. Μέχρι την αποφοίτηση μας ήμουν ήσυχος. Την Ε δεν την άφησαν ήσυχη. Δεν ρώτησα ποτέ, δεν ήθελα να μάθω τι ακολούθησε. Όσο δεν γνωρίζεις είσαι ασφαλής. Η κατάστασή της όμως χειροτέρευε. Δεν μιλούσε σε κανένα πια, δεν μπορούσε να παρακολουθήσει τα μαθήματα, πάχαινε συνεχώς, δεν μπορούσε καν να κάνει γυμναστική. Θυμάμαι την μέρα που έφυγε για πάντα από το σχολείο. Ήρθε η μάνα της και την πήρε, κι αφού την έβαλε στ αμάξι, μας κοίταξε κι έφτυσε στην είσοδο του σχολείου. Βρομόπαιδα, εγκληματίες. 
Ήμασταν. Δεν ήξερα ότι αυτό το πράγμα με βαραίνει τόσα χρόνια. Τι πρέπει να κάνω τώρα; Πώς να το σβήσω αυτό από την μνήμη μου και την συνείδηση μου. Καλά την έγραψα την ομολογία μου, με ποιον να την μοιραστώ; Ποιος θα καθορίσει την ποινή μου. Θέλω να κοιμηθώ… να το πω στην Μ; Θα με σιχαθεί. Ίσως κι όχι… άλλωστε καμιά φορά νιώθω ότι μπορώ να της πω τα πάντα. 
 

10/2/96
Αγαπημένο μου ημερολόγιο, να σε ενημερώσω πως όλο αυτό το διάστημα που δεν γράφω τα πράγματα πηγαίνουν σχετικά καλά. Στο πάρτι της Φαίης δεν έγινε τίποτα, ο Πέτρος δεν μου έδινε καθόλου σημασία και έφυγα νωρίς. Ζωγράφιζα μέχρι το πρωί, αλλά ότι κι αν έκανα έδειχνε μοναχικό. Αναρωτιόμουν αν θα άλλαζε κάτι ποτέ. Φαίνεται ότι κάτι αρχίζει να αλλάζει. Πριν δυο βδομάδες περίπου, κυκλοφόρησε ένα χαρτί που με είχε στις τρεις πιο όμορφες της τάξης. Η αλήθεια είναι ότι τελευταία όλα τα αγόρια που μου έκαναν τη ζωή μου δύσκολη να με φωνάζουν σπασικλάκι και αρρωστιάρα, τώρα έχουν αλλάξει τροπάριο. Βέβαια τώρα πια ξεκίνησα και γυμναστική και συμμετέχω πιο πολύ στις παρέες τους. Εγώ νομίζω όμως πως είμαι και όμορφη. Εγώ το βλέπω, αυτοί πρέπει να το δουν πιο καθαρά. Σιγά σιγά. Προχθές είδα στον ύπνο μου ένα παιδί από την τρίτη λυκείου, τον Ζακ, ότι ήρθε εκεί που κοιμόμουν και με φίλησε και με ξύπνησε. Κι εγώ άνοιξα τα μάτια μου και τον είδα και ξαφνιάστηκα γιατί δεν είχα προσέξει ποτέ πόσο όμορφος είναι. Κι αυτός μου είπε ότι θέλει να τα φτιάξουμε. Στον ονειροκρίτη λέει ότι αν δω να φιλάω κάποιον θα συνδεθώ με αυτό με βαθύ αίσθημα. Δεν μπορώ να πω ότι τρελαίνομαι να γίνει κάτι τέτοιο, γιατί παρόλο που τον θεωρούν ωραίο δεν λέει και πολλά. Σήμερα ήμουν επιμελήτρια με τον Πέτρο, κι ενώ κανονικά θα έπρεπε να χαίρομαι, τα νεύρα μου έγιναν τσαντάλια.  Μ’ έβαζε να τρέχω συνέχεια, μία για το σφουγγάρι, μία για τις κιμωλίες, μία για το πόμολο… Ήθελα να του πω να πάει στο διάολο, αλλά φοβόμουν μην θυμώσει και δεν μου ξαναμιλήσει, και τι θα γινόταν η ζωή μου χωρίς την ελπίδα ότι κάποτε θα είμαστε μαζί;  Έτσι κατάπια τον εγωισμό μου και έκανα ότι μου έλεγε. Τι να κάνεις όμως, αυτά έχει η ζωή, ευτυχώς η εβδομάδα τελείωσε και ησύχασα. Καληνύχτα! Μ
 

3/9/2008 Τετάρτη 21.35
Σήμερα πήγα στο νοσοκομείο στην Ντόχα και με είδε οφθαλμίατρος. Δεν πήγαινε άλλο, ήταν κατακόκκινα και το δεξί με έτσουζε απίστευτα. Ο γιατρός δεν μιλούσε καλά αγγλικά αλλά μιλούσε αρκετά. Μου είπε ότι έχω εκτεταμένη φλεγμονή και στο δεξί μου μάτι έχω μια πληγή σαν έλκος. Μου είπε ότι η ζημιά μπορεί να οφείλεται στους φακούς επαφής αλλά μπορεί να φταίει και κάτι άλλο. Με ρώτησε πως νιώθω γενικά τελευταία και του είπα ότι σε γενικές γραμμές καλά μόνο που με ταλαιπωρεί ένα μόνιμο μπούκωμα στην μύτη. Μου έδωσε αντιβίωση για ιγμορίτιδα, κολλύρια για τα μάτια και πριν φύγω μου είπε ότι δεν θα μπορέσω να ξαναβάλω ποτέ στη ζωή μου φακούς. Όταν το άκουσα αυτό κόντεψα να λιποθυμήσω. Δηλαδή; Τι θα κάνω; Θα ξαναβάλω αυτά τα τεράστια ματομπούκαλα που φορούσα μικρός; Πως θα γυμνάζομαι; Πως θα κολυμπάω; Κι αν η ζημιά είναι τόσο μεγάλη, τα γυαλιά θα αρκούν; Κι αν είναι όπως λέει αυτός κάποιος άλλος ο λόγος της μόλυνσης; Κι αν δεν είναι ιγμορίτιδα; Κι αν είναι κάτι άλλο; Στο Πανεπιστήμιο είχα γνωρίσει έναν αξιωματικό του Ναυτικού που έκανε το μεταπτυχιακό του και μου είχε πει ότι είχε κολλήσει έρπη στο χείλος από την κοπέλα του, κι αργότερα αυτός ο ιός εκδηλώθηκε στο μάτι. Και ήταν τόσο μεγάλη η ζημιά που δεν μπορούσε πια να εξασκήσει τα καθήκοντα του σαν αξιωματικός. Κι αν τρέχει κάτι τέτοιο; Κι εδώ που να πάω να κάνω εξετάσεις; Άσε που θα θέλουν μέρες να βγουν κι αύριο πετάω για Βοστόνη. Θα πάω μέσω Αθήνας για να γυρίσω με την Μ. Δεν αισθάνομαι και πολύ άνετα να ταξιδεύω μόνος μου. 
Της μίλησα κάποια στιγμή για το άλλο θέμα. Δεν με έκρινε. Μου είπε μόνο ότι τα παιδιά είναι σκληρά και αυτά τα περιστατικά είναι πολύ συνηθισμένα. Και μετά μου είπε ότι είμαι καλός άνθρωπος γι’ αυτό αφήνω να με στοιχειώνουν τέτοια μικροπράγματα. Καλός άνθρωπος… δεν το ακούω συχνά αυτό. Μόνο αυτή κι ο Πήτερ μου το έχουν πει. 
 

4/9/2008 Πέμπτη 11:30
Επιτέλους έφτασα. Πολύ δύσκολο ταξίδι. Αλλά όποτε αφήνεις γυναίκες να κανονίσουν αυτά γίνονται. Αντί να κλείσει απευθείας πτήση, έκλεισε με ενδιάμεσο Φρανκφούρτη,  είχαμε καθυστέρηση στην Αθήνα, χάσαμε την σύνδεση και περάσαμε μια ολόκληρη νύχτα να περιφερόμαστε στο αεροδρόμιο της Φρανκφούρτης.  Το χειρότερο από όλα ήταν ότι τα περισσότερα μαγαζιά ήταν κλειστά και έτσι δεν μπορούσα να την ξεφορτωθώ ούτε λεπτό. Όλη νύχτα μου έσπασε τα νεύρα, με βασάνισε. Νύσταζα πολύ, πάρα πολύ. Τα μάτια μου ήταν κουρασμένα, με πονούσαν, είχα ανάγκη να τα κλείσω και να κοιμηθώ έστω για καμιά ώρα. Το μόνο που χρειαζόμουν ήταν ένα αναπαυτικό κάθισμα να αράξω, όπως κάνουν όλοι οι φυσιολογικοί άνθρωποι που έχουν ξεμείνει στο τέρμιναλ. Αλλά όχι. Εμείς αν κοιμόμασταν θα χάναμε το αεροπλάνο. Όποτε έβλεπε  το κεφάλι μου να πέφτει, αντί να με χαϊδέψει απαλά, έβαζε τα χέρια της στα μάγουλα μου, μου έστυβε το πρόσωπο, και μιλούσε ασταμάτητα στ’ αυτί μου. Έλα αγάπη μου, δεν πρέπει να μας πάρει ο ύπνος θα χάσουμε το αεροπλάνο, έλα καρδιά μου μην κοιμάσαι, όχι ψυχή μου μην κάθεσαι, με τρέλανε. Μου έσπασε τα νεύρα. Δεν έβλεπα την ώρα και τη στιγμή να μπούμε στο αεροπλάνο να ησυχάσει. 
Αλλά κι εκεί γκρίνια. Το φαί δεν ήταν αυτό που ήθελε, την έπνιγε το κάθισμα, την ενοχλούσε η μυρωδιά της τουαλέτας. Της έλεγα να κοιμηθεί αλλά τίποτα.  Φοβόταν λέει να μην ανοίξει το στόμα της και τρέξει σάλιο και γίνει ρεζίλη. Και άντε να της κάνω παρέα, να δούμε ταινία, να μιλήσουμε, να, να, να… Τέλος πάντων, με το που βγήκαμε από το αεροδρόμιο την έβαλα σε ένα ταξί και την έστειλα σπίτι της κι εγώ ήρθα με άλλο ταξί κατευθείαν εδώ. Μου είχε λείψει η γιάφκα της ανεξαρτησίας μου.  Η μυρωδιά του σπιτιού μου. Εδώ που τα λέμε δεν μυρίζει και πολύ ωραία, να θυμηθώ να φωνάξω την γυναίκα να καθαρίσει. Και πρέπει να πάω σε γιατρό άμεσα. Τα μάτια μου είναι ακόμα χάλια.
 

1.4.96
Αγαπημένο μου ημερολόγιο, πριν τρεις βδομάδες περίπου, ένα μεσημέρι ο γείτονας μου ο Μάνος, που τον παίρνουμε μαζί με το αυτοκίνητο, έφερε μαζί και τον Ζακ.  Ταράχτηκα τότε λίγο, γιατί δεν είχαμε μιλήσει ποτέ και τον είχα δει και στον ύπνο μου. Ήταν πολύ ευγενικός και γλυκός. Δεν μοιάζει με τους άλλους συμμαθητές μου. Ίσως γιατί είναι πιο μεγάλος. Πάντως είναι πολύ ψηλός, με μακριά καστανόξανθα μαλλιά και φαβορίτες. Κυκλοφορεί συνέχεια με την κιθάρα του. Θα τραγουδούσε στην σχολική γιορτή και μου είπε αν ήθελα να πάω στις πρόβες να τον ακούσω.  Εγώ χάρηκα πολύ, η μαμά μου όμως που οδηγούσε και άκουγε δεν χάρηκε και πολύ. Τις επόμενες μέρες, εγώ στα διαλείμματα πήγαινα στο αμφιθέατρο και τον έβλεπα να παίζει και να τραγουδάει. Όσο έπαιζε με κοίταζε και χαμογελούσε που και που. Τα άλλα παιδιά άρχισαν να το συζητάνε. Ο Γιώργος άκουσε να συζητάνε ότι αναπτύσσεται ειδύλλιο ανάμεσα στη ζωγράφο και τον μουσικάντη. Προχθές ο μπαμπάς μου άργησε να έρθει να μας πάρει κι ο Μάνος άργησε να βγει κι αυτός έξω, κι έτσι μείναμε οι δυο μας στο παγκάκι στο δρόμο και τον περιμέναμε. Με πείραξε κανά δυο φορές, μετά με κοίταζε χωρίς να μιλάει αλλά γέλαγε ή χαμογέλαγε. Έκανε διάφορα τρελά. Κι όση ώρα καθόμασταν εκεί όλοι περνούσαν και μας χαιρετούσαν. Θέλανε να καταλάβουν τι γίνεται. Μακάρι να του αρέσω όπως δείχνει. Δεν μιλάμε πολύ αλλά νιώθω ότι επικοινωνούμε και χωρίς να μιλάμε. Λες και είμαστε σύμμαχοι σε ένα κόσμο που δεν μας θέλει ακριβώς όπως είμαστε. Μ
 

8/9/2008 Δευτέρα 23:30
Σήμερα ήταν η πρώτη μέρα των μαθημάτων. Ξεκίνησε ωραία. Κάθε χρόνο τέτοιες μέρες ευγνωμονώ τον εαυτό μου που έγινα ακαδημαϊκός. Φρέσκα πρόσωπα, ξεκούραστα, γεμάτα όνειρα και προσδοκίες. Μ’ αρέσει να μπαίνω σε μια αίθουσα γεμάτη τέτοια πρόσωπα. Στην πορεία του χρόνου βέβαια αλλάζουν δραματικά. Η πίεση και το ξενύχτι τους αλλοιώνει, η όρεξη χάνεται και πέφτουν στην ζώνη της επιβίωσης. Τρελαίνομαι όταν κάποιος κοιμάται στο πρώτο θρανίο αδιαφορώντας αν τον βλέπω ή όχι.  Εγώ δεν το είχα κάνει ποτέ. Πάντα σεβόμουν τους καθηγητές μου.  
Στο εργαστήριο τα πράγματα είναι λίγο διαφορετικά από την αίθουσα διδασκαλίας.  Εδώ δεν βρίσκεις μαθητές, βρίσκεις εργάτες. Μπορεί να ξεκουράστηκαν λίγο στην άδεια τους αλλά σίγουρα δεν ήταν αρκετό.  Όταν μπήκα μέσα οι περισσότεροι ήταν στις θέσεις τους. Τα κεφάλια μέσα στην οθόνη, κλεφτές ματιές στην οθόνη του άλλου, ακουστικά στα αυτιά, μπουφάν για να αντέξουν το κρύο του κλιματιστικού.  
Έδειξαν να χάρηκαν που με είδαν. Μου φάνηκε ότι με χαιρέτησαν εγκάρδια αλλά ίσως ήταν απλά ευγενικοί. Κάποιοι σχολίασαν ότι φορούσα γυαλιά. Η Έλσα απλά μου χαμογέλασε από την θέση της. 
«Μήπως έχει έρθει ο Πήτερ;» την ρώτησα. 
«Μέσα είναι, είχε χαλάσει μια μηχανή και προσπαθεί να την φτιάξει»
Άνοιξα την πόρτα του διπλανού δωματίου που βρίσκονται όλοι οι επεξεργαστές.  Ο Πήτερ είχε ανέβει σε μια καρέκλα και πείραζε ένα από τα κουτιά. Παραμιλούσε. Δεν με κατάλαβε καν ότι μπήκα μέσα.
«Πήτερ; Γύρισα» 
«Ω! Επιτέλους μου έλειψες πολύ!» ξεφώνισε. Πήδηξε από την καρέκλα και με αγκάλιασε σαν παιδί που υποδέχεται τον μπαμπά του που γύρισε από ταξίδι. Ένιωσα την Έλσα να μας κοιτάει μέσα από το τζάμι κι αισθάνθηκα πολύ άβολα. Τραβήχτηκα διακριτικά χτυπώντας την πλάτη του φιλικά. 
«Καλά, λίγες μέρες έχεις να με δεις μόνο» του είπα. «Πως πάει; Τι έχουμε;»
«Τίποτα καινούριο, μόνο στον κώδικα ροής…»
«Κώδικας ροής; Ποιος κώδικας;»
«Της Έλσας, της…»
«Να μην «της» τίποτα, η Έλσα τα καταφέρνει μόνη της»  τον μάλωσα εκτείνοντας τον δείκτη των δακτύλων μου παραδειγματικά «εσύ τι κάνεις; Σκέφτηκες τίποτα;» Ο Πήτερ δεν μου απάντησε. Μάλλον δεν του άρεσε το ύφος μου και δεν μου άρεσε το ύφος που πήρε κι αυτός. Ανέκφραστο και παγωμένο. Που και που ξεχνάω ότι δεν είναι απόλυτα φυσιολογικός. «Καλά, μην αγχωνόμαστε από την πρώτη μέρα…» είπα και άφησα το αυστηρό μου ύφος να χαθεί. «Έχουμε καιρό, ε;»
«Έχουμε, έχουμε! Πολύ χαίρομαι που είμαστε εδώ!» 
«Κι εγώ. Όχι άλλη έρημος. Λοιπόν, φεύγω τώρα. Θα είμαστε σε επαφή.»Τον χτύπησα άλλη μια φορά στην πλάτη και έφυγα. Βγαίνοντας στο διάδρομο πέτυχα τον Τονγκ. Με χαιρέτησε με δύο και τρεις υποκλίσεις.
«Τι κάνεις Τόνγκ; Πως πέρασες;» τον ρώτησα αργά και δυνατά σαν την Στέλλα για να με καταλάβει.
«Άι! Άι!» είπε χαρούμενος κουνώντας το κεφάλι του καταφατικά. Πρόσεξα τα μαλλιά του που ήταν καρφιά αλλού πιο κοντά κι αλλού πιο μακριά.
«Ενδιαφέρον κούρεμα» του είπα αλλά δεν κατάλαβε. «Τα μαλλιά σου…» 
«Άι! Γυναίκα κόψει!» 
«Ωραία είναι!» Είπα ψέματα για να τον ευχαριστήσω αλλά δεν φάνηκε να με κατάλαβε. «Μάθημα αγγλικών;»
«Άι. Εμ, ένα βδομάδα. Άλλο, άλλο, αλχή» 
«Την άλλη βδομάδα ξεκινάς; Μπράβο!» 
Τον χαιρέτησα κι αυτόν και πήγα στο γραφείο μου. Ποτέ δεν κατάλαβα πως οι Κινέζοι ξεγελούσαν το GRE. Πως γίνεται να παίρνουν όλοι τόσο καλό βαθμό στο λεκτικό κι όταν έρχονται εδώ να μην λένε λέξη.  Έξω από την πόρτα μου με περίμενε ο Γιου Ντικ. Ο αιώνιος ανταγωνιστής μου ήταν Ντικ όνομα και πράγμα. Πέρυσι, που βάλαμε κι οι δύο υποψηφιότητα για τη θέση του Πρύτανη είχε κάνει τεράστια καμπάνια αμφισβήτησης των τελευταίων μου δημοσιεύσεων. Τρεις μαθητές του δούλευαν πάνω σε ανταγωνιστικές θεωρίες και προσπαθούσαν με κάθε τρόπο να κλέψουν πόρους από το εργαστήριο μου. Σε όλα τα συνέδρια έστηνε ψιλοκουβέντα με τους εκπροσώπους των φαρμακευτικών για να υποθάλψει τα αποτελέσματα των ερευνών μου. Όταν εξελέγη η Σούζαν πρύτανης και δεν τον απειλούσα πια άλλαξε τροπάριο. Μέχρι και να συνεργαστούμε μου πρότεινε. Φυσικά τον απέρριψα όσο πιο στεγνά μπορούσα. Δεν αντέχω όλους αυτούς τους ευφάνταστους τύπους που νομίζουν ότι είναι πιο έξυπνοι από τους άλλους και βασίζουν την επιτυχία τους στην πολιτική και τις δημόσιες σχέσεις κι όχι στα ουσιαστικά επιτεύγματα. Αλλά τι σημασία έχει τι πιστεύω εγώ, ο Ντικ είναι μικρότερος από μένα και μάλλον στις επόμενες εκλογές θα βγει πρύτανης. 
Και τώρα ήθελε να μου μιλήσει. Γιατί; Γιατί αυτή η σκύλα, η Έλσα του ζήτησε να πάει στην ομάδα του αλλά να συνεχίσει να τρέχει τον κώδικα μου. Και φυσικά αυτός δέχτηκε, εφόσον βέβαια του έδινα κι εγώ το «τυπικό» ΟΚ. Το τυπικό… Αν δεν ήθελα να την ξεφορτωθώ, θα είχα κάνει μεγάλο θέμα. Τώρα το βούλωσα. Δεν μπορώ να δω πως σχετίζεται η έρευνα της με τα δικά του κονδύλια, ποιος ξέρει πως τον έπεισε να την πάρει. Μάλλον… φαντάζομαι. Αηδιάζω όταν σκέφτομαι ότι ρίσκαρα την καριέρα μου πηγαίνοντας μαζί της. Βρωμοκοράκια κι οι δύο μου χάλασαν την διάθεση και δεν έχω διάθεση ούτε την Μ να δω.  Θα μου πεις, αυτή τι φταίει; Δεν ξέρω. Έχω μπλοκάρει. Θέλω να μείνω λίγο μόνος.  Ακόμα δεν έχω αδειάσει τις βαλίτσες μου, δεν έχω βάλει τα πλυντήρια μου, θέλω να μιλήσω και στον γιο μου. Να δω τον ξάδερφό μου. Η αλήθεια είναι πως σκέφτομαι λίγο την Α.  Δεν προλάβαμε να τα πούμε στην Ντόχα. Της έφερα και χουρμάδες που της αρέσουν. Βασικά, δεν την σκέφτομαι λίγο,  την σκέφτομαι πολύ. Θέλω να κάτσω στον καναπέ μας δίπλα της και να ακουμπήσω το κεφάλι μου στο στήθος της. Μου έχει λείψει το σπίτι μου. Η ασφάλεια του σπιτιού μου. Θέλω να φάω ένα φαί, θέλω να βρω μια σιδερωμένη πιτζάμα και ένα στρωμένο κρεβάτι. Η Έλσα φταίει για όλα, αυτή μου τα πήρε όλα. Κι η Μ απλά σφράγισε ταφόπλακα στην οικογενειακή μου ευτυχία. Σε λίγο και στην επαγγελματική μου. Έτσι είναι αυτές. Όλες αυτές, αυτή η γενιά, σε παρασύρουν με τον ενθουσιασμό τους και την φιλοδοξία τους και ξεχνάς ποιος είσαι και από πού ξεκίνησες. Ξεχνάς τα πάντα. Η Έλσα πήγε με τον Ντικ. Να δω η Μ με ποιον θα πάει. Σιγά μην μείνει με τον θείο Ματίας… Κι ύστερα, δεν θα έχω τίποτα. 
 

16.4.96
Την προηγούμενη Πέμπτη μας κάλεσε ο Γιώργος σπίτι του και είπε και στον Μάνο και στο Ζακ. Ήταν κι ο Πέτρος εκεί, ο οποίος έχει αρχίσει να με κοιτάει και να μου μιλάει, αλλά ξέρω ότι του έχει κακοφανεί που δεν μ’ αρέσει πια. Όλο το βράδυ καθόμασταν με τον Ζακ και μιλούσαμε. Μιλήσαμε για την Ελλάδα, για τους συμμάχους της και τους εχθρούς της, για διάφορα συγκροτήματα και τα cd τους και θάψαμε τους φίλους μας και τους συμμαθητές μας, που οι μισοί το παίζουν αναρχικοί και οι άλλοι μισοί χρυσαυγίτες. Ο Ζακ είναι μισός γάλλος κι έτσι η μαμά του τον έχει κάνει πιο φιλελεύθερο και καλλιτεχνικό και μου έλεγε πως εγώ που ζωγραφίζω δεν πρέπει να ανήκω σε καμιά παράταξη αλλιώς δεν θα είμαι πια δημιουργική. Και πως από όλους μπορείς να κλέψεις κάτι, αρκεί να ακούς και να παρατηρείς από κάποια απόσταση.  Χωρίς να το καταλάβουμε , όλοι είχαν φύγει από γύρω μας και μας είχαν αφήσει μόνους. Και όπως καθόμασταν στο τραπέζι, κι αυτός ήταν απέναντι μου, σταμάτησε να μιλάει και μου έριξε μια ματιά, σαν να με κοιτάει πίσω από τα μάτια, και χωρίς να πούμε τίποτα, σκύψαμε κι οι δύο ταυτόχρονα μπροστά στο τραπέζι και τα βλέμματα μας πέσανε το ένα μέσα στο άλλο, σε μια στιγμή που η καρδιά μου σταμάτησε και ζούσα μόνο γι’ αυτόν, και τότε τα χείλια του έπεσαν βίαια στα δικά μου, και όλος ο κόσμος γέμισε μουσική, την μουσική του. Δεν είπαμε τίποτα άλλο. Δεν τα φτιάξαμε δηλαδή, δεν το είπε κανείς. Θεώρησα ότι δεν είχε σημασία. Μόλις είχα δώσει το πρώτο μου φιλί. Χθες όμως άλλαξαν τα πράγματα, γιατί έφυγε για τριήμερη στην Μύκονο. Το σχολείο είναι άδειο χωρίς αυτόν. Έχω αρρωστήσει. Δεν μπορώ να τον βγάλω από το μυαλό μου. Όλοι μου λένε, τώρα ξέχνα τον, θα ξεσαλώνει. Πως θα αντέξω, μέχρι να ξανάρθει; Είπα του αδερφού μου, ότι πιάστηκε η καρδιά μου και ανησύχησε μήπως δεν είμαι καλά. Όταν του εξήγησα, έβαλε τα γέλια και με κορόιδευε πως ερωτεύτηκα μια σκουλικαντέρα. Εγώ τον βλέπω κούκλο και πιστεύω πως μια μέρα θα γίνει μεγάλος σταρ. Καληνύχτα! Μ
 

10/9/2008 Τετάρτη 21:06
Σήμερα η μέρα μου ήταν χάλια. Το πρωί πήγα με την Μ στην οφθαλμίατρο να με δει. Τα μάτια μου ήταν και πάλι κόκκινα και το δεξί δάκρυζε συνέχεια. Η γιατρός τα είδε προσεκτικά και μου είπε ότι το πιο πιθανό είναι να ευθύνονται οι φακοί επαφής, μου έδωσε και αυτή σταγόνες με στεροειδή. Ύστερα έκοψε ένα χαρτάκι από το μπλοκάκι της κι έγραψε κάτι βιαστικά. 
«Κάντε κι αυτές τις εξετάσεις» μας είπε.
«Τι εξετάσεις είναι;» ρώτησα. 
«Για Έρπη. Καμιά φορά ο ιός αντί να εκδηλωθεί στα χείλη, χτυπάει στο μάτι»
«Να το! Το ήξερα ότι κάτι άλλο υπήρχε, το ήξερα. Σαν αυτό τον γνωστό μου από την αεροπορία!» φώναξα πανικόβλητος. Το μυαλό μου πήγε αμέσως στην Μ. «Πες μου ότι δεν με κόλλησες εσύ;»
«Όχι βέβαια, τι είναι αυτά που λες βλέπεις να έχω τίποτα;» 
«Ποιος σου είπε ότι φαίνεται πάντα;» Μπορεί ο ιός να είναι ενεργός αλλά να μην φαίνεται. Όλα μου πέρασαν από το μυαλό. Άρχισα να φωνάζω, δεν μπορούσα να σταματήσω. Κι η ηλίθια γιατρός δεν έκανε κάτι να με καθησυχάσει. Μόνο καθόταν εκεί σαν στήλη άλατος. Εδώ που τα λέμε μπορεί να φοβήθηκε η γυναίκα, κι εγώ δεν ξέρω τι έπαθα.  Καημένη Μ της είπα πολλά. Και της έκανα. 
Την πήγα κατευθείαν στο ιατρικό κέντρο του Πανεπιστημίου και την έβαλα να κάνει τις εξετάσεις που έγραψε η γιατρός για μένα και επιπλέον όλες τις εξετάσεις που υπάρχουν για αφροδίσια νοσήματα. Δεν διαμαρτυρήθηκε αλλά μου έκανε συμφωνία αν είναι καθαρές να τις πληρώσω εγώ, αν δεν είναι να πληρώσει εκείνη, μαζί και τις δικές μου. Δέχτηκα. Με την διαφορά ότι εγώ δεν ήθελα να τις κάνω εκεί, αν είχα κάτι δεν ήθελα να υπάρχει στο αρχείο του Πανεπιστημίου. Πήγα μετά μόνος μου στο Mass General. 
Όταν ηρέμησα λίγο κατάλαβα ότι είχα αντιδράσει υπερβολικά. Πριν την αφήσω σπίτι της διαπίστωσα ότι τα μάτια της ήταν πρησμένα και κατακόκκινα. Μάλλον κρατιόταν μα μη βάλει τα κλάματα. Της έστειλα μήνυμα συγνώμη πιο αργά αλλά δεν μου απάντησε. Έχει περάσει ένα τρίωρο και παραπάνω και ακόμα δεν έχει απαντήσει. Ίσως το παράκανα. 
 

11/9/2008 Πέμπτη 11:10
Πριν λίγο μου έστειλε αυτό:
«Είδα ότι ήμουν ξαπλωμένη στο κρεβάτι μου και προσπαθούσα να κοιμηθώ. Πάνω που έκλειναν τα μάτια μου η πόρτα του δωματίου άνοιξε.  Άκουσα βήματα αλλά το φως που έμπαινε από το διάδρομο δεν έφτανε για να δω ποιος ήταν. Τέντωσα τα βλέφαρα. Η σκιά ενός άντρα φάνηκε μπροστά από την ποδιά του κρεβατιού μου. Δεν ξέρω αν συνήθισα το σκοτάδι ή ήρθε πιο κοντά αλλά η σκιά έγινε εικόνα. Στην αρχή ήταν θολή, αλλά μετά ξεκαθάρισε και μπόρεσα να δω το πρόσωπο του. Ήταν νέος, τριαντάρης, ούτε όμορφος ούτε άσχημος. Είχε μια αδιάφορη φυσιογνωμία. Δεν νομίζω να τον είχα ξαναδεί, αλλά έτσι κι αλλιώς δεν ήταν ο τύπος που θα θυμόμουν. Του είπα να φύγει και να με αφήσει να κοιμηθώ. Αντί να φύγει ήρθε πιο κοντά. Του ξανάπα να φύγει αλλά όσο τον έδιωχνα τόσο πιο κοντά ερχόταν, μέχρι που ξάπλωσε στο πλάι μου. Θύμωσα με το θράσος του. «Εξαφανίσου» του φώναξα.
«Δεν φεύγω χωρίς εσένα» μου απάντησε.
«Δεν σε ξέρω και δεν πρόκειται να πάω πουθενά μαζί σου» Με κοίταξε προσβεβλημένος. Κοκκίνισε από το θυμό του και εξαφανίστηκε. Το κρεβάτι μου άρχισε να κινείται σαν να γίνεται σεισμός. Δυνατός αέρας άρχισε να μαίνεται μες το δωμάτιο φέρνοντας ένα σωρό πράγματα από την ανοιχτή πόρτα. Μέχρι και σιδερώστρα πέταξε μέσα στο δωμάτιο, προσκρούοντας δυνατά στον τοίχο. Η τηλεόραση και το ράδιο άρχισαν να παίζουν στο διαπασών. Φοβήθηκα. Όταν ο σεισμός τελείωσε και ο αέρας σταμάτησε, ο άνδρας εμφανίστηκε ξανά δίπλα μου. 
«Ή θα έρθεις εσύ μαζί μου ή θα μείνω εγώ εδώ» μου είπε τρυφερά. Απελπίστηκα. Τι ήταν; Δαίμονας; Παλιός φίλος; Πως ξεφορτώνεσαι κάποιον που πιστεύει ότι ανήκετε μαζί κι έχει την δύναμη να σε αιχμαλωτίσει; Μου ερχόταν να βάλω τα κλάματα, αλλά δεν ήθελα να του δείξω αδυναμία.
«Δεν μπορείς να μείνεις άλλο εδώ. Σε καλεί» άκουσα μια φωνή να του λέει. Ένας άλλος άνδρας, με ρούχα καθολικού παπά,  είχε εμφανιστεί στο δωμάτιο κι είχε ακριβώς την ίδια μορφή με τον άνδρα που καθόταν στο κρεβάτι δίπλα μου.
«Δεν φεύγω χωρίς αυτήν!» επέμεινε και με κοίταξε μες τα μάτια σαν να με ήξερε μια ζωή.  Ο παπάς τον κοίταξε με κάποια γλυκύτητα.
«Αφού δεν θέλει να σε ακολουθήσει, δεν μπορείς να κάνεις τίποτα άλλο. Πρέπει να φύγεις και να την αφήσεις. Και μην χάνεις χρόνο γιατί σε περιμένει!» Ο άνδρας δίπλα μου αφήνιασε.
«Και ποιος νομίζει ότι είναι, να με προστάζει; Να με καλεί και να τρέχω;» φώναξε με παράπονο. «Είμαι καλύτερος από αυτόν!» Κατάλαβα ότι Αυτός πρέπει να ήταν κάποιος πολύ σημαντικός. 
«Καλύτερα να μην λες τέτοια πράγματα» του είπα «καλύτερα να πας». Δεν τον έδιωχνα για να τον ξεφορτωθώ πια. Τον έδιωχνα γιατί διαισθανόμουν ότι το πείσμα και η αλαζονεία του θα τον βάλουν σε μπελάδες. Με κοίταξε σκεπτικός. Τα μάτια του διείσδυσαν στα δικά μου, μπήκαν τόσο βαθιά που οι εικόνες του έγιναν αποσπασματικά δικές μου. Είχε δίκιο. Τον ήξερα κάποτε. Ήταν κάποιος πολύ δικός μου άνθρωπος που για κάποιο λόγο είχα σβήσει από την μνήμη μου. Μην με ρωτάς πότε, που  και γιατί. «Φύγε» του είπα τελευταία φορά «για το καλό μας».
Ο άνδρας εξαφανίστηκε αφήνοντας πίσω του ένα τελευταίο σεισμό. Ο παπάς συνέχισε να στέκει ατάραχος στην μέση του δωματίου. Τον κοίταξα με απορία. Χωρίς να του μιλήσω τον ρώτησα γιατί δεν μπορώ να κοιμηθώ απλά, σαν όλους τους άλλους ανθρώπους. Γιατί να μαζεύεται τόση παράνοια στα όνειρα μου; Μου χαμογέλασε.
«Για να αναγκαστείς να ξυπνήσεις. Ξύπνα, πριν ξυπνήσουν οι άλλοι.»
Μ
Νομίζω πως αυτό το όνειρο μας λέει πως γίνεται η επιγενετική αλλαγή. Πρέπει να το στείλω του Πήτερ αμέσως. Και πρέπει να ξεσκονίσω λίγο τις γνώσεις μου στα θέματα ύπνου. Το όνειρο το λέει ξεκάθαρα. Για να αναγκαστείς να ξυπνήσεις… Ο Ιπποκράτης για τον ύπνο μιλούσε. Ο Αντώνιος για τον ύπνο μιλούσε. Το νιώθω ότι είμαστε κοντά. Κάτι συμβαίνει στον εγκέφαλο την ώρα που κοιμούνται. 
Της απάντησα αμέσως. Της υποσχέθηκα να την πάρω αύριο το βράδυ για φαγητό στο αγαπημένο της εστιατόριο. Της είπα να φέρει και όποιον φίλο ή φίλη της θέλει. Δεν είναι το καλύτερο μου αυτό, αλλά ξέρω ότι έχει αγχωθεί πάρα πολύ με τις εξετάσεις και θα της κάνει καλό να είναι με κόσμο. Κι εγώ έχω αγχωθεί. Περίεργο πράγμα, ενώ ξέρω τον εαυτό μου κι ότι πάντα πρόσεχα κι ότι η πιθανότητα να έχω κάτι είναι πάρα πολύ μικρή έως μηδαμινή, αυτή η αναμονή των αποτελεσμάτων με τρελαίνει. 
Ο Μάικ με δουλεύει. Μου λέει ότι έχω κάνει μία απλή μόλυνση από φακούς επαφής θανάσιμο σύμπτωμα αφροδίσιου νοσήματος. Βασανίζω την κοπέλα χωρίς λόγο. Μακάρι να είναι έτσι. 
Ανάμεσα σε όλα αυτά με πήρε κι η Α δυο φορές τηλέφωνο. Σα να ‘ξερε ότι την σκεφτόμουν. Δεν το σήκωσα. Άλλωστε ξέρω τι θέλει. Ή που θα υπογράψω τα χαρτιά του διαζυγίου ή που θα τα σκίσω. Αν με ρωτήσεις όμως τι θέλω αυτή τη στιγμή δεν ξέρω τι να σου απαντήσω. Θέλω να νιώθω ότι είναι εκεί η Α. Ότι μπορώ να γυρίσω. Δεν μπορώ να το πάρω απόφαση να κλείσω την πόρτα πίσω μου οριστικά. Έχουμε περάσει τόσα μαζί. Μια ζωή μαζί. Έχουμε ένα γιο μαζί, και αυτό ίσως είναι το σημαντικότερο. Δεν ξέρω πως θα άλλαζε η σχέση μου με την Μ αν κάναμε ένα μωρό. Καμιά φορά πιάνω τον εαυτό μου να το φαντασιώνεται. Τα χρόνια που είχα τον Άντονι μικρό ήταν τα καλύτερα της ζωής μου. Θα μ’ άρεσε να είχα κι ένα κοριτσάκι. Ή δύο. Όταν είδα σε φωτογραφία τα δίδυμα που υιοθέτησαν οι γονείς μου αφού έφυγα, ζήλεψα πολύ. Πάντα ήθελα αδέρφια, δεν ήθελα κι ο γιος μου να είναι μοναχοπαίδι. Και πάντα ήθελα παιδιά. Πολλά παιδιά. Ίσως δεν είναι αργά. Ελπίζω να βγούνε καθαρές οι εξετάσεις. Αν βγούνε καθαρές μπορεί να αρχίσω να της το βάζω στο μυαλό. Μόλις έφαγα και τους χουρμάδες της Α. Καλύτερα. 
 

20.5.96
Αγαπημένο μου ημερολόγιο,  ο μόνος λόγος που σου γράφω είναι γιατί νιώθω απέραντη μοναξιά. Ατελείωτη. Νιώθω ότι βυθίζομαι, ότι με έριξαν σε μια άβυσσο και δεν μπορώ ούτε να πεθάνω ούτε και να ζήσω. Ο Ζακ στην τριήμερη στη Μύκονο δεν έκανε τίποτα, μόνο με σκεφτόταν και περίμενε πως και πώς να γυρίσει και να με δει. Στην αρχή δεν το πίστεψα, αλλά μου το είπαν κι άλλοι. Για λίγες μέρες ήμουν πολύ ευτυχισμένη. Στα διαλείμματα, πηγαίναμε πίσω από το σχολείο και καθόμασταν και μιλούσαμε, εκείνος έκανε το τσιγάρο του, μου έλεγε αν θέλω αλλά δεν ήθελα γιατί το έχω σιχαθεί από τους γονείς μου που όλο καπνίζουν, αλλά δεν με πείραζε που έκανε αυτός, μου αρκούσε που τον έβλεπα να μιλάει και να με κοιτάει. Μετά το σχολείο περιμέναμε τους γονείς μου να έρθουν να μας πάρουν. Μαζί με το Μάνο πάντα. Καθόμασταν στο πίσω κάθισμα και μου ακουμπούσε διακριτικά το χέρι. Η καρδιά μου πήγαινε να σπάσει. Πόσο ωραία ήταν. Κι ύστερα πήγαμε σε αυτό το καταραμένο πάρτι, που να μην πηγαίναμε, στο πάρτι της Αγγελικής. Πάντα ήταν ξινή και ανταγωνιστική η χοντροκώλα, απορώ πραγματικά  γιατί αρέσει τόσο στα αγόρια (ο Γιώργος λέει γιατί είναι εύκολη κι έχει μεγάλα βυζιά), αλλά με κάλεσε και εμένα και τον Ζακ. Έχει πολύ ωραίο σπίτι, έτσι το πάρτι της ήταν το γεγονός του σχολείου. Ο Ζακ ήθελε να πάει και τι να κάνω κι εγώ πήγα. Δεν πήγαμε μαζί, εγώ πήγα με τη Δήμητρα κι αυτός με το Μάνο. Στην αρχή ήταν καλά. Ήμασταν κολλημένοι, ο ένας δίπλα στον άλλο συνέχεια, κι εγώ περίμενα πως και πώς να χορέψουμε slow. Κάποια στιγμή η Δήμητρα μου είπε να πάω μαζί της που ήθελε να πάει τουαλέτα αλλά ντρεπόταν. Πήγα, αλλά κάναμε εκατό ώρες γιατί κάποιοι είχαν μπει μέσα και ποιος ξέρει τι έκαναν. Όταν γυρίσαμε ο Ζακ χόρευε αγκαλιά με την Αγγελική. Η καρδιά μου πήγε να σπάσει. Τα μάτια μου βούρκωσαν και ένας κόμπος στο λαιμό μου ήρθε και μ’ έπνιξε. Γιατί; Δεν ήθελα να δείξω ότι με πείραξε αλλά άρχισα να ζαλίζομαι. Η Αγγελική με είδε και παρόλο που με είδε του έδωσε επιδεικτικά ένα φιλί στο λαιμό. Σήκωσα με τρόπο τα βλέφαρα μου προς τα πάνω για να μην ανοιγοκλείσω τα μάτια μου και τρέξουν τα δάκρυα αλλά αυτό το έκανε χειρότερο. Άκουσα κάποιον να σχολιάζει ότι κλαίω. Ύστερα κάποιος φώναξε κόφτε το, μην πεθάνει!  Έφυγα όσο πιο γρήγορα μπορούσα, αλλά ο Ζακ με ακολούθησε. Μου φώναζε να μην τρέχω και πως δεν έχω λόγο να στεναχωριέμαι γιατί δεν έγινε κάτι. Εγώ δεν μπορούσα να μιλήσω και αυτός νόμιζε πως είχα κάτι παραπάνω από στεναχώρια. Μου είπε πως αυτός θα ήθελε να είμαστε μαζί αλλά φοβάται γιατί είμαι πολύ ευαίσθητη και γι’ αυτό δεν μου είπε ποτέ ότι τα έχουμε. Δεν ήθελε να έχει την ευθύνη μου. Όσο μπορούσα, όσο με άφηναν τα αναφιλητά, του εξήγησα ότι δεν έχω τίποτα πια, αλλά αυτός δεν με πίστευε. Μου είπε πως από όσο ξέρει δεν περνάει αυτό, εγώ όμως του είπα πως παρόλο που ξέρει πολλά δεν τα ξέρει όλα και ότι σε μένα πέρασε. Δεν είχα τίποτα πια. Μου είπε πως δεν γίνονται θαύματα, και να πάω σπίτι μου. Έφυγα, χωρίς να πάρω καν το μπουφάν μου, και αυτός γύρισε στο πάρτι. Θεέ μου, γιατί να μην πέθαινα; Γιατί; Αφού όλοι νομίζουν πως θα πεθάνω, γιατί να μην πεθάνω και να τελειώνουμε; Γιατί με αφήνεις να ζω με μια μεγάλη καρδιά, αφού για όλο τον υπόλοιπο κόσμο είναι άχρηστη; Τι να την κάνω αν δεν μπορώ να την μοιραστώ; Γιατί να πονάω τόσο; Πονάω μέσα μου. Έχω γίνει καλά, αλλά κανείς δεν με πιστεύει. Κανείς δεν με θέλει. Μ
 

12/9/2009 Παρασκευή 22:43
Τι μέρα ήταν αυτή… Καφές, φαγητό, ποτάμι. Της αρέσει πολύ ο περίπατος στο ποτάμι. Ακόμα και στη βροχή. Τα γυαλιά μου είχαν γίνει χάλια είχα εκνευριστεί, όμως  τι όμορφη που ήταν βρεγμένη. Ήθελα να πεθάνω. Και από έρωτα και από ζήλια. Από την ψύχρα και την υγρασία είχαν τσιτώσει οι ρώγες της αλλά αυτή δεν έλεγε να ρίξει κάτι πάνω της. Την αγκάλιαζα μήπως και καταφέρω να την κρύψω χωρίς να το καταλάβει. Αλλά αυτή ήταν στον κόσμο της. Ήθελε να με φιλάει όλη την ώρα. Τα φιλιά στη βροχή λέει ότι τα νιώθεις πιο πολύ. Ευτυχώς φτάσαμε σπίτι προτού ξεπαγιάσουμε. Η μικρή πέταξε τα ρούχα της κι έτρεξε στο δωμάτιο. Μέχρι να κάνω το ίδιο είχε ήδη βάλει τη μουσική στο διαπασών. Ποτέ δεν ξέρω τα τραγούδια που της αρέσουν αλλά με μαθαίνει να μ αρέσουν. Και πώς να μην μ’ αρέσουν όταν την βλέπω να χορεύει γυμνή στο κατά τα άλλα καταθλιπτικό μου δωμάτιο. Τι ενέργεια μου δίνει κάτι τέτοιες ώρες. Νιώθω ευγνώμων. Αν πίστευα στο Θεό θα τον ευχαριστούσα. Τώρα απλά χορεύω κι εγώ. Και να σκεφτείς ότι  μέχρι να την γνωρίσω είχα χορέψει μόνο μια φορά στην ζωή μου. 
Ήταν τα 5α γενέθλια του γιου μου. Ο κόσμος είχε φύγει αλλά αυτός δεν έλεγε να ησυχάσει. Ήθελε να παίξει κι άλλο, να χορέψει κι άλλο, να φωνάξει κι άλλο. Με τραβούσε από το παντελόνι να χορέψουμε παρέα. Του εξήγησα ότι οι άνδρες δεν χορεύουν μεταξύ τους αλλά ο μικρός δεν πτοήθηκε.
«Να έτσι θα χορέψουμε!» μου είπε κι έδειξε στην τηλεόραση. Δεν μπορώ να θυμηθώ τι έπαιζε, αλλά ο μικρός άρχισε να χοροπηδάει εκστασιασμένος και να μου φωνάζει «έλα μπαμπά χόρεψε, έλα χόρεψε!». Ήταν τόσο όμορφος και τόσο χαρούμενος που δεν μπόρεσα να του χαλάσω το χατίρι. Κοίταξα την Α με κάποια ντροπή και της έκανα νόημα να φύγει. Η Α μάζεψε τα τελευταία σκόρπια πιάτα και πήγε στην κουζίνα. 
«Κλείσε και τη πόρτα!» της φώναξα κι αυτή την βρόντηξε για να την ακούσω. Έπιασα το TV control και δυνάμωσα την μουσική.  
«Τώρα οι δυο μας» Ο μικρός ξεφώνισε από χαρά και κούνησε τα χέρια του στον αέρα σαν ράπερ. Έκανα το ίδιο. Ύστερα, με περίσσια φόρα έκανε μια στροφή γύρω από τον εαυτό του κι ένα βαθύ κάθισμα. Έκανα το ίδιο. Ο Άντονι  ξεκαρδίστηκε στα γέλια. 
«Έλα κάνε κάτι κι εσύ! Όλα εγώ θα στα δείχνω;» παραπονέθηκε. Πήρα ανάσα κι έκανα κάτι που πάντα ήθελα να κάνω. Φιγούρα Mc Hammer. Λύγισα τα γόνατα μου, κρέμασα τα χέρια μου χιαστί μπροστά τους και άρχισα να τα εναλλάσσω με ρυθμό, κάνοντας παράλληλα πλάγια βήματα. Ο Άντονι γούρλωσε τα ματάκια του και με κοίταξε με ένα ακατανόητο βλέμμα. 
«Τι κοιτάς; Καν’ το κι εσύ!» Πήγα κοντά του και τον τράβηξα αλλά αυτός αντί να χορέψει ξέσπασε σε αναφιλητά. «Τι έπαθες αγάπη μου; » τον ρώτησα. Με κοίταξε κατάματα ενώ από τα μάτια του έτρεχαν ασταμάτητα τα δάκρυα. «Γιατί κλαις;» Ρούφηξε  τις μύξες του κι έβαλε τα χεράκια του στα μάγουλα μου. 
«Από την αγάπη μου για σένα» μου είπε.  Ακόμα και τώρα που το σκέφτομαι, μου είναι δύσκολο να μείνω ψύχραιμος. Και τι δεν θα έδινα για να γυρίσω το χρόνο πίσω. Να τον σφίξω στην αγκαλιά μου. Να τον φιλήσω. Να τον σηκώσω στον αέρα.  Ήμουν πολύ ευτυχισμένος πατέρας. 
Όχι πως τώρα δεν είμαι, αλλά να, ώρες ώρες νιώθω πιο κοντά με το τρελοπίτμπουλ παρά με τον Άντονι. Ίσως φταίει που δεν με θαυμάζει πια, δεν θέλει να μου μοιάσει. Είναι σκληρό για ένα γονιό αυτό. Μικρός δεν το καταλάβαινα. Πόσο πονάει η αμφισβήτηση. Έκανα ότι μπορούσα για να μην είμαι σαν τους γονείς μου, να μην μείνω ακαλλιέργητος, να πετύχω… Προσπάθησα πολύ να πετύχω από φόβο μην ο γιος μου με βλέπει όπως έβλεπα εγώ τον δικό μου τον πατέρα. Κατώτερο. Κι όμως. Ο μικρός δεν φαίνεται να το εκτιμάει. Εκτιμάει πιο πολύ τον Μάικ. Δεν λέω μπορεί να είναι πιο εκδηλωτικός και πιο τρυφερός, έχει όμως και πολύ περισσότερο χρόνο. Ο Πήτερ δεν έχει δει τίποτα από τους γονείς του, μόνος του τα έχει καταφέρει με υποτροφίες, με μία μάνα άρρωστη, με ένα πατέρα που δεν ασχολείται με τίποτε άλλο εκτός από την γυναίκα του. Κι όμως, να δεις πως τους λατρεύει. Με τι θαυμασμό μιλάει για αυτούς και τον πατέρα του. Καμιά φορά πιάνω τον εαυτό μου να ζηλεύει λίγο. 
Την Δευτέρα θα πάμε μαζί σε μία κλινική να δούμε φακέλους ασθενών για την έρευνα μας. Χρειαζόμαστε στοιχεία που να υποστηρίζουν τη θεωρία μας. Βέβαια είναι δύσκολο να βρεις πραγματικούς ασθενείς σε αυτές τις κλινικές. Οι περισσότεροι εγκαταλείπουν τους γονείς τους σε κλινικές λέγοντας ότι έχουν NA ενώ στην πραγματικότητα έχουν γεροντική άνοια. Δεν μας βοηθάει. Εμείς πρέπει να βρούμε ασθενείς σχετικά νέους ή τουλάχιστον ασθενείς που η εμφάνιση της ασθένειας να έγινε πριν τα εξήντα. Κι ύστερα θα πρέπει να βρούμε ασθενείς με το αντίστοιχο ιστορικό που δεν είναι σε ίδρυμα αλλά τους φροντίζουν οι οικογένειες τους και να συγκρίνουμε την εξέλιξη της νόσου για τις δύο ομάδες. 
Το καλό είναι ότι με τον Πήτερ έχουμε πλέον ταυτιστεί. Σκεφτόμαστε περίπου τα ίδια πράγματα και έτσι ψάχνουμε με τον ίδιο τρόπο. Πάνε εκείνες οι διαφωνίες που είχαμε κατά καιρούς.  Είχαμε μείνει στην υπόθεση ότι η εμφάνιση της ασθένειας οφείλεται σε επιγενετική αλλαγή στα γονίδια, η οποία προκαλείται από τις μακροπρόθεσμες συνέπειες κάποιου σοκ ή τραυματικού γεγονότος. Το ερώτημα ήταν ένα: ποιος είναι ο μηχανισμός που μπορεί να συντηρεί την διαταραχή μακροπρόθεσμα έτσι ώστε να επιφέρει τέτοια μετάλλαξη, χωρίς να γίνεται αντιληπτή; Μετά το τελευταίο όνειρο της Μ καταλήξαμε ότι κάτι το οποίο δεν γίνεται αντιληπτό ενδεχομένως να δρα στο υποσυνείδητο. Και πότε παίρνει το υποσυνείδητό μας φωτιά και μας φωνάζει να ξυπνήσουμε; Πότε αποκαλύπτονται όλες οι πληροφορίες που έχουμε λάβει και μεταφέρονται στην από την προσωρινή μνήμη στην μακροπρόθεσμη; Την ώρα του ύπνου. «Για να αναγκαστείς να ξυπνήσεις» της είπε. Την αναγκάζει να δει κάτι που είχε ξεχάσει, κάτι που γνωρίζει ότι είναι εκεί, είναι δικό της αλλά το αρνείται. Κι όσο αρνείται να το δει αυτό πασχίζει να βγει στην επιφάνεια, μάχεται, πολεμάει τον ίδιο τον οργανισμό της την ώρα που κοιμάται. Έτσι κάθε βράδυ εκτίθεται στο στρεσσογόνο παράγοντα. Το στρες προκαλεί ανισορροπία των ορμονών του εγκεφάλου, η οποία όταν παρατείνεται μακροχρόνια μπορεί να καταστρέφει μέρος του DNA ή κάποιον μηχανισμό αποκατάστασής του ή να προκαλεί τελικά κάποια επιγενετική αλλαγή, η οποία οδηγεί τα νεύρα του εγκεφάλου σε πρόωρη γήρανση, συρρίκνωση και εκδήλωση των συμπτωμάτων της Νόσου Αλτσχάιμερ, ακόμα και σε νεότερους ανθρώπους. 
Έχουν γίνει πολλές έρευνες για τις συνέπειες των διαταραχών του ύπνου στον οργανισμό και τελευταία γίνονται όλο και περισσότερες για την σχέση ύπνου και μνήμης, κυρίως σε ηλικιωμένους. Κάποιοι επιστήμονες έχουν διατυπώσει ήδη την άποψη ότι ο καλύτερος ύπνος μπορεί ενδεχομένως να επιβραδύνει την απώλεια μνήμης. Έχουμε πολύ δρόμο βέβαια για κάτι τέτοιο και κανείς θα πρέπει να εξηγήσει μετά και τις πρωτεϊνικές πλάκες, αλλά να προτείνει και θεραπεία. Τώρα αν η θεραπεία είναι η αγάπη ή η οξυτικίνη, μένει να το δούμε. Δεν είναι απλό. Έχουμε όμως μια θεωρία. Και αυτό δεν μπορεί παρά να με ενθουσιάζει. Είχα χρόνια να αισθανθώ έτσι με τη δουλειά μου. Αυτός ο διακαής πόθος της ανακάλυψης… τον είχα ξεχάσει. 
 

24.5.96 
(Στην πραγματικότητα  είναι 25.5.96 αφού είναι 1 μετά τα μεσάνυχτα)
Τόσο καιρό που σου γράφω, αγαπητό μου ημερολόγιο, τα θέματα είναι μακριά από την ουσία της ζωής. Είναι αυτές οι μικρές συζητήσεις και οι οικογενειακές στιγμές που σου γεμίζουν την ψυχή σου με όμορφα συναισθήματα αγάπης που όμως μπορεί καμιά φορά να πονάνε και περισσότερο και από τις συγκρούσεις και τους τσακωμούς.  Παρόλο που δεν πάει μία ώρα που έζησα μια τέτοια συζήτηση, δεν μπορώ να θυμηθώ πως ξεκίνησε. Όχι πολύ καιρό πριν, συζητούσαμε με τον αδελφούλη μου πως δεν θα θέλαμε μόλις παντρευτούμε και οι δυο μας να βάλουμε τη μαμά και το μπαμπά να μένουν στο πάνω διαμέρισμα, γιατί είναι πάρα πολύ μικρό. Ένα δώμα. Πέρασαν μέρες αλλά η σκέψη του γάμου και του αποχωρισμού απ’ την οικογένεια δεν πέρασε. Έτσι κάποια στιγμή απόψε έβγαλα αυτές τις σκέψεις στην μητέρα μου. Της είπα πως δεν θέλω να μεγαλώσουμε και να πάνε να μένουν μόνοι πάνω γιατί το σπίτι είναι πολύ μικρό και κρύο. Εκείνη όμως μου είπε πως θα είναι και πολύ ευχαριστημένοι. Αλλά κοιτάζοντας την κατάλαβα ότι την βασάνιζε κι εκείνη και έτσι για να της το βγάλω από μέσα της επέμεινα, και τη ρώτησα άμα παντρευτώ δεν θα στεναχωρηθεί; Μου  είπε ναι, αλλά θα είναι κι ευτυχισμένη. Αλλά ένιωσα τη λύπη της και ξέσπασα και της είπα ότι εγώ δεν θα τους αφήσω ποτέ και ξέσπασε κι αυτή και τότε είδα πρώτη φορά τι γλυκιά που ήταν η μορφή της με τα δάκρυα να κυλάνε στα μάγουλα της και τα χειλάκια της να σφίγγουνε και τότε μου είπε «θα τη θυμάμαι αυτή τη στιγμή, θα σε θυμάμαι όπως είσαι τώρα, που είσαι ακόμα παιδί και νομίζεις πως δεν έχεις φτερά για να πετάξεις μόνη σου. Μα θα τα βρεις τα φτεράκια σου αγάπη μου θα τα βρεις και θα πετάξεις…» Ήταν το πιο ποιητικό πράγμα που έχει πει ποτέ στη ζωή της. Μόνο που ένιωσα τύψεις που της προξένησα κι άλλο πόνο. Τόσα έχει περάσει μαζί μου… Ήθελα να σταματήσει αυτό. Τελικά απομακρυνθήκαμε από τη συζήτηση και χωρίσαμε τις ψυχές μας, που είχαν ενωθεί όσο μ’ αγκάλιαζε, και που ένιωσα την αγάπη της και την αγάπη μου όσο ποτέ άλλοτε. Μπορεί να τα διαβάσει κάποιος αυτά και να τα θεωρήσει γελοία, για μένα όμως είναι τα πιο ωραία πράγματα στον κόσμο. Και είναι ωραία, γιατί είναι απλά. Κι ο καθένας μπορεί να τα νιώσει. Όλοι είναι πλούσιοι με αυτόν τον τρόπο. Καληνύχτα! Μ
 

13/9/2008 Σάββατο 04:10
Όπως της είχα υποσχεθεί, το βράδυ πήγαμε στο αγαπημένο της εστιατόριο. Αργήσαμε λίγο και οι φίλοι της είχαν ήδη πάει. Ποτέ δεν νιώθω άνετα με αυτούς. Εκτός από το ενοχλητικό γεγονός ότι είναι όλοι άντρες, είναι όλοι νέοι. Τι να πω εγώ μαζί τους; Σε γενικές γραμμές είναι ευγενικοί, όλοι εκτός από τον Τζωρτζ. Αυτός με κοιτάει σαν να είμαι κανένας γέρος ανώμαλος.  
Από την ώρα που μπήκαμε και τον είδα ήθελα να φύγω. Κάποια στιγμή, τους είπα πως πάω στην τουαλέτα. Στην πραγματικότητα ήθελα να πάω στο μπαρ. Να απομακρυνθώ. Για να μην με καταλάβουν έκανα την βόλτα απ’ την τουαλέτα και γυρνώντας σταμάτησα στο μπαρ. Εκεί άκουσα μια γνωστή γυναικεία φωνή να με φωνάζει. Ήταν η Μπέθ, η κολλητή της Α με τον άντρα της, τον γυναικολόγο της Α. Είμαστε πολύ φίλοι, αλλά είχα να τους δω από τότε που χώρισα. Σηκώθηκαν και οι δύο να με χαιρετήσουν και ο Νταν με τράβηξε στο τραπέζι τους να τα πούμε. 
Πόσο καιρό έχουμε να σε δούμε, δεν ήξερα ότι έρχεσαι εδώ κλπ. 
«Με ποιον είσαι; Δεν πιστεύω να σε παίρνουμε από την παρέα σου;» ρώτησε ο Νταν ψάχνοντας με το βλέμμα του τον χώρο. Έριξα διακριτικά μια ματιά στην Μ ήταν ντυμένη μάλλον προκλητικά για τα δικά μας κριτήρια.
«Με έφεραν κάποιοι φοιτητές μου. Δε νομίζω να τους λείψω και πολύ…» 
Μέσα σε μερικά δευτερόλεπτα με βομβάρδιζαν με τα νέα της Α, το πώς πέρασε αυτό τον χωρισμό, πως βρήκε διέξοδο στον Λάρυ αλλά πως κατά βάση ελπίζει να είμαστε ξανά μαζί και πως εδώ που τα λέμε έτσι θα έπρεπε να είναι, να είμαστε μαζί, δεν επιτρέπεται να χωρίσουμε σε αυτή την ηλικία, δεν είμαστε αρκετά νέοι ώστε να φτιάξουμε τη ζωή μας εκ νέου. Θα έπρεπε να έχουμε την ωριμότητα να αντιμετωπίσουμε την κρίση, που εκ των πραγμάτων κάποια στιγμή όλα τα ζευγάρια περνάνε. Παράλληλα είχαν βάλει μπροστά μου κι ένα πιάτο με ορεκτικά για να τσιμπάω. Βάλε και το κρασί, η ώρα πέρασε χωρίς να την καταλάβω. Μέχρι που μπούχτησα. Όταν πια κουράστηκα από την πίεση να τα ξαναβρώ με την Α, τότε θυμήθηκα να κοιτάξω το ρολόι μου. 
«Ωχ!» 
«Τι έπαθες;» 
«Θα με σκοτώσει. Τα παιδιά…» κοίταξα προς το τραπέζι τους αλλά η Μ δεν καθόταν εκεί. Ευχαρίστησα τους δικούς μου για το φαγητό και πήγα βιαστικά προς την παρέα της. Δεν πρόλαβα να μιλήσω και άρχισαν να μου επιτίθενται. Δεν με έβρισαν αλλά μου μίλησαν ειρωνικά και επικριτικά και δυστυχώς πάρα πολύ δυνατά. Η Μπεθ κι ο Νταν πρέπει να κατάλαβαν ότι κάτι γινόταν γιατί κοιτούσαν προς το μέρος μας. Ντράπηκα, κοκκίνισα, δεν ήξερα που να κρυφτώ. 
Μου είπαν ότι έφυγε πολύ στεναχωρημένη. Θυμήθηκα την υπόσχεση μου και την αφορμή που την είχα πάει εκεί. Έβγαλα το κινητό μου και την πήρα τηλέφωνο. Η Μ δεν το σήκωνε. Άρπαξα το κινητό του αντιπαθητικού από το τραπέζι και ξαναπροσπάθησα. Αυτή τη φορά το απάντησε, αλλά μόλις άκουσε την φωνή μου το έκλεισε. Δεν ήξερα τι να κάνω, ένιωθα απαίσια. Πήγα σπίτι της. Όταν έφτασα όλα τα φώτα ήταν σβηστά. Πάρκαρα και περπάτησα προς τον κήπο της. Μια στιγμή σαν να είδα κάποια κίνηση, σαν κάποιο φως να άναψε και να έσβησε στο σαλόνι.  Δεν πρόλαβα όμως να δω τίποτα. Έξω από το παράθυρο του σαλονιού της έχει τον κάδο των σκουπιδιών. Πολλές φορές της είχα πει ότι αυτό είναι πολύ επικίνδυνο και πως ο καθένας μπορεί να σκαρφαλώσει στο ντενεκέ και να δει ή και να μπει μέσα στο σπίτι. Ακόμα κι εγώ…
Έριξα μια ματιά γύρω μου να βεβαιωθώ ότι δεν με βλέπει κανείς και έτρεξα προς τον κάδο. Όταν κατάφερα να σκαρφαλώσω στο καπάκι του, κόλλησα το κεφάλι μου στο τζάμι και κοίταξα μέσα. Δεν άναβε φως και δεν μπορούσα να δω πολλά. Ότι μου επέτρεπε το φως του δρόμου. Δηλαδή μόνο τη σκιά μου στην μοκέτα της.  Έβγαλα το κινητό μου κι έκανα ακόμα μια κλήση. Ένα μπλε φως άρχισε να αναβοσβήνει στο βάθος και η μορφή της φάνηκε να κάθεται στον καναπέ απέναντι μου κι να με κοιτάει. Κατατρόμαξα. Ντράπηκα. Μισοπαραλυμένος βιάστηκα να πηδήξω κάτω. 
Πριν προλάβω να σκεφτώ τι να κάνω, αν έπρεπε να φύγω ή να της χτυπήσω να μου ανοίξει, ο «πρίγκιπας», ένας άστεγος της γειτονιάς, που η Μ τον ταΐζει καθημερινά, άρχισε να φωνάζει «Κλέφτης! Κλέφτης! Αστυνομία!» και να τρέχει κατά πάνω μου. Ο τύπος εντωμεταξύ δεν έχει καμία σχέση με τους άστεγους που ξέρουμε. Είναι τεράστιος. Είναι ψηλός και χοντρός. Είναι πολύ χοντρός. Στάθηκα ψύχραιμος απέναντι του και με προσοχή μην βγάλει κανένα σουγιά. Ποτέ δεν ξέρεις. Προσπάθησα να τον καθησυχάσω αλλά αυτός ούρλιαζε μες στα αυτιά μου ανοιγοκλείνοντας με φοβέρα τα χέρια του. Τρέμοντας έβαλα το χέρι μου στην τσέπη κι έβγαλα ένα χαρτονόμισμα και του το έδωσα. Δεν είδα τι έδινα, ότι βρήκα. Θα μπορούσε να είναι κατοστοδόλαρο αλλά δεν με ένοιαζε καθόλου.
«Να πάρε, πάρε! Δεν είμαι κλέφτης, πήγαινε σπίτι σου… ή όπου πας τελοσπάντων!»
Για μερικά δευτερόλεπτα ησύχασε. Κοίταξε το χαρτονόμισμα στο χέρι του προσεκτικά. Προς στιγμή μου φάνηκε ότι το κοίταζε με ευλάβεια κι ανακουφίστηκα. 
«Με κοροϊδεύεις; Ένα δολάριο;»
«Δεν είδα τι είναι, αλλά παρ’ το και φύγε ήρεμα σε παρακαλώ, δεν είμαι κλέφτης» «Ξέρω πολύ καλά ποιος είσαι. Σε ξέρω, σε έχω δει που έρχεσαι εδώ.»
«Και τότε γιατί φωνάζεις;» 
«Γιατί είσαι σιχαμένος και τσιγκούνης». Χωρίς να κοιτάξω ένιωσα την Μ να μας κοιτάει απ’ το παράθυρο. Η ιδέα ότι με μείωνε ένας ζητιάνος μπροστά της μ’ έβγαλε εκτός εαυτού.
«Σιχαμένος και τσιγκούνης εγώ; Κι εσύ τι νομίζεις πως είσαι; Εσύ είσαι σιχαμένος και αχάριστος!»
«Εσύ είσαι σιχαμένος, τσιγκούνης και κλέφτης»
«Δεν σου φτάνει το δολάριο, ε; Χοντρέ!» 
Ο Πρίγκιπας τσαλάκωσε το δολάριο και μου το πέταξε στα μούτρα.
«Θα πάω στην αστυνομία! Τώρα θα δεις!» φώναξε.
«Με απειλείς; Θα σε πιάσω και θα σε…»
Ο πρίγκιπας είδε ότι μου σάλεψε, έκανε μεταβολή κι έτρεξε. Έτρεξα ξοπίσω του. Για τα κιλά του ήταν γρήγορος αλλά όχι αρκετά γρήγορος. Στα διακόσια μέτρα τον είχα φτάσει. Την ώρα που άπλωνα το χέρι μου να τον αρπάξω...
«Αστυνομία! Βοήθεια! Αστυνομία!»
Ένα περιπολικό ήταν σταματημένο στην γωνία του επόμενου τετραγώνου. Άφησα τον πρίγκιπα να φύγει μπροστά και έστριψα στο πρώτο στενό που βρήκα. 
Έφτασα σπίτι κομματιασμένος. Θα έπρεπε να ντρέπομαι αλλά δεν νιώθω ντροπή. Απλά νευριάζω γιατί ξέρω ότι όλη αυτή η βραδιά θα χρησιμοποιηθεί εναντίον μου.
 

14/9/2008 Κυριακή 04:35
Δεν μπορώ να κοιμηθώ. Σκέφτομαι αυτό που μου είπε η Μπεθ για τον Λάρυ. Όταν ήρθε η Α στη Ντόχα κατάλαβα ότι είχε αποφασίσει να τον χωρίσει. Είναι ακόμα μαζί;  Έκανα το ενδεχόμενο εικόνα και μου ήρθε ανακατωσούρα στο στομάχι. Γιατί με πειράζει τόσο; Ίσως επειδή δεν μου μιλάει η μικρή. Γιατί θέλω ξαφνικά να πάω να τα κάνω ρημαδιό, η γυναίκα μου απ’ τη μία να λέει πως θέλει να τα βρούμε και από την άλλη να έχει καβάτζα το γκόμενο; Είναι δυνατόν; Είναι σοβαρά πράγματα αυτά, μεγάλη γυναίκα; Μάνα; Και  όχι, δεν είναι το ίδιο. Εγώ είμαι άντρας. Σκέφτομαι αν κατάλαβαν. Θα της το πουν ότι με είδαν; Σίγουρα θα της το πουν. Ίσως την πάρω τηλέφωνο αύριο. Ίσως και όχι. Ίσως σκέφτομαι την πρώην για να αποφύγω την σκέψη ότι γελοιοποιήθηκα στην Μ. Ο Μάικ λέει πως μπερδεύω τον εγωισμό μου με τα συναισθήματα μου και πως αν δεν λύσω αυτό το θέμα δεν θα λύσω κανένα από τα προβλήματα που με απασχολούν. Με τσαντίζει όταν μου κάνει το δάσκαλο, αλλά σε αυτά τα συναισθηματικά θέματα ίσως και να είναι. 
 

17 Αυγούστου 1997
Αγαπημένο μου ημερολόγιο, δύο ώρες πριν γυρίσαμε σπίτι ύστερα από 1 μήνα και 10 μέρες διακοπών στο  εξοχικό μας. Κάθε χρόνο πάμε αλλά φέτος έγινε κάτι το απίστευτο, το ανεπανάληπτο, το καταπληκτικό! Ήρθε ο Πέτρος για διακοπές στο νησί και για το χαρτζιλίκι του δούλευε στην ταβέρνα δίπλα μας. Τον έβλεπα κάθε μέρα! Κι ήταν πολύ διαφορετικός από ότι ήταν στο σχολείο. Ήταν λες και ήτανε γραφτό μας. Σίγουρα του άρεσα , ιδιαίτερα το βράδυ όταν πηγαίναμε στη χώρα, που περνούσα από μπροστά του ντυμένη όσο πιο ωραία γινόταν, και όσο μου επέτρεπε η μητέρα μου και λίγο σέξι… φουστανάκια, κοντά μπλουζάκια, τέτοια. Υπήρχαν φορές που το έπαιζε άνετος ή έκανε πως κοιτάει άλλες, αλλά τις πιο πολλές φορές δεν μπορούσε να προσποιηθεί και δεν ξεκολλούσε τα μάτια του από πάνω μου.  Βέβαια η ξαδέρφη μου, μου είπε πως της έκλεισε το μάτι και παρόλο που εγώ δεν το είδα βασίστηκα στα λόγια της και έσκαγα στο κλάμα για μέρες. Μέχρι που η κυρία που έχει την ταβέρνα μου το είπε πως του αρέσω πολύ απλά τα αγόρια είναι κατά βάση κτήνη και ύστερα άνθρωποι, και δεν εστιάζουν και δεν σκέφτονται, και τότε ηρέμησα κι εγώ και είπα να πάρω την εκδίκηση μου. Έτσι ένα βράδυ, βασικά το τελευταίο πριν φύγω,  αντί να βάλω φόρεμα έβαλα μαγιό και πέρασα δήθεν αδιάφορη από μπροστά από την ταβέρνα και πήγα εκεί μπροστά στην παραλία κι έκανα νυχτερινό μπάνιο. Ξεπάγιασα, αλλά πόσα αχ και βαχ άκουσα δεν λέγεται. Τώρα που έχω κλείσει τα 16 και πάω στα 17 πιάνω μεγαλύτερη γκάμα θαυμαστών. Εγώ όμως θέλω μόνο αυτόν. Δεν τον χαιρέτησα που έφυγα αλλά έτσι κι αλλιώς σε λίγο ξεκινάνε τα σχολεία και θα είμαστε και πάλι μαζί.  Πέτρο θέλω να ξέρεις ότι εγώ, παρόλο που  όλα τα χρόνια με βασάνιζες, και παρόλο που είσαι ατζαμής και είχες σπάσει όλα τα ποτήρια στη ταβέρνα, και παρόλο που είσαι και κτήνος και γκομενάκιας, εγώ σ’ αγαπώ, πάντα σ’ αγαπούσα, από την πρώτη στιγμή που σε είδα. Έχουν περάσει χρόνια από τότε,  φέτος όμως δεν θα μου ξεφύγεις. Θα γίνεις δικός μου (πρώτα ο Θεός να είμαστε καλά)! Μ
 

15/9/2008 23:47
Η Μ μου έστειλε με email τα αποτελέσματα των εξετάσεων. Είναι καλές, δεν έχει τίποτα. Εδώ που τα λέμε τα μάτια μου πάνε καλά. Βοήθησαν οι σταγόνες. Όταν πάρω και τα δικά μου αποτελέσματα, θα πάω από το σπίτι της και θα τα βρούμε. Δεν ανησυχώ. Λίγα λουλούδια θα μου κοστίσει. 
Όσο για την επίσκεψη στην κλινική, πήγε χάλια. Όχι πως δεν βρήκαμε αυτό που ψάχναμε. Το βρήκαμε αλλά δεν το αντέξαμε. Μια γυναίκα, λίγο μικρότερη από εμένα, εγκαταλελειμμένη σε ένα γηροκομείο. Κι ήταν τόσο όμορφη, που μόλις την είδα η καρδιά μου πιάστηκε. Νόμιζα ότι θα σκάσω. Ο Πήτερ προσπάθησε να της μιλήσει αλλά δεν καταλάβαινε και πολλά. Δεν ήταν μόνο το Αλτσχάιμερ, ήταν και τα πολλά ηρεμιστικά που της δίνουν για να μην γίνεται επιθετική. Διαβάσαμε το φάκελο της κι αρχίσαμε την φιλοσοφία. Που όλη την ώρα γκρινιάζουμε, αγχωνόμαστε, θυμώνουμε, κατηγορούμε τους πάντες και τα πάντα για όσα μας συμβαίνουν… ενώ τις περισσότερες φορές φταίνε αποκλειστικά και μόνο οι επιλογές μας.  Αυτή η γυναίκα δεν είχε επιλέξει τίποτα από όλα αυτά που είχε ζήσει. Μεγάλωσε μέσα σε ιδρύματα, μέχρι που παντρεύτηκε. Μόλις έκανε ένα παιδί αρρώστησε. Ο άντρας της την εγκατέλειψε σε αυτή την κλινική. 
Σε όλο τον γυρισμό ο Πήτερ έλεγε ότι θα έβρισκε τον άντρα της και θα τον έσπαγε στο ξύλο.  «Του αξίζει να πεθάνει» έλεγε και ξανάλεγε. Ανησύχησα λίγο. Μου φάνηκε σαν να το εννοούσε. Προσπαθούσα να θυμηθώ αν ο φάκελος είχε τα στοιχεία του συζύγου. Μακάρι να μην τα είχε. Όχι γι’ αυτόν, του αξίζει να της φάει. Αλλά δεν θέλω να μπει στο πειρασμό ο μικρός. Αν και μετά που  ηρέμησε, μου είπε ότι αν μπορέσουμε να την χρησιμοποιήσουμε στην έρευνα μας η δυστυχία της δεν θα είναι μάταιη. Θα υπάρχει ένας καλός λόγος για όλα αυτά. Ώρες ώρες μου θυμίζει την Μ. Ίσως να είναι η ηλικία, αλλά αυτά τα παιδιά θέλουν να πιστεύουν πως για ότι κι αν συμβαίνει υπάρχει πάντα ένας πολύ καλός λόγος. 
 

16/9/2008 Τρίτη 14:10
Παίρνω τηλέφωνο τον Πήτερ αλλά δεν απαντάει. Του έχω στείλει και δυο τρία email αλλά τίποτα. Ανησυχώ. Όχι τόσο μην έπαθε κάτι, αλλά να, μου έχει καρφωθεί στο μυαλό ο τρόπος που έλεγε ότι ο τύπος, ο άντρας της γυναίκας που είδαμε στην κλινική, αξίζει να πεθάνει. Θα μου πεις, το ότι είναι λίγο τρελός δεν σημαίνει ότι είναι και εγκληματίας. Όλες οι μεγάλες διάνοιες σαλεύουν. Δεν σκοτώνουν κόσμο. Το θέμα είναι ότι αυτός πάει τακτικά για κυνήγι. Έχει καραμπίνα και από όλα. Αν μπορεί να σκοτώσει αθώα λαγουδάκια, γιατί δεν μπορεί να σκοτώσει και ένα αναίσθητο κάθαρμα; Να μου πεις το κάθαρμα δεν τρώγεται… 
 

23 Δεκεμβρίου 1997
Αγαπημένο μου ημερολόγιο, τα πράγματα έχουν σφίξει πολύ. Οι πανελλήνιες είναι μπροστά κι έχω τεράστια πίεση από τους γονείς μου να τα καταφέρω. Ακόμα και οι καθηγητές με πιέζουν να συγκεντρωθώ. Όλοι μου λένε πόσο έξυπνη και πόσο καλή μαθήτρια είμαι και είναι αμαρτία να μην πάω στο Πανεπιστήμιο και να χαντακωθώ με τα καλλιτεχνικά. Μα δεν καταλαβαίνω τι θέλουν. Πως το φαντάζονται; Ότι θα γίνω καριερίστα; Ότι θα είμαι υπάλληλος σε κάποια εταιρεία; Ότι θα δουλεύω σε τράπεζα; Εγώ; Μα με ξέρει κανείς από αυτούς; Μόνο ο μπαμπάς μου πριν λίγο καιρό είπε μήπως έβρισκα κάτι να τα συνδυάζει όπως η αρχιτεκτονική, αλλά δεν έχω προετοιμαστεί. Για καλών τεχνών ούτε λόγος. Φταίει κι ο ξάδερφος μου που τους έφαγε να γίνει ηθοποιός, και τώρα είναι άνεργος και δεν μπορεί να ζήσει, κι ούτε να ακούσουν δεν θέλουν για καλλιτεχνικά. Μόνο παράλληλα… αν περάσω, λένε ότι μπορεί να με στείλουν σε σχολή. Μία ζωή στην πίεση και στο διχασμό θα είμαι. Όσο για τον Πέτρο, νομίζω πως αυτό το κεφάλαιο έκλεισε οριστικά. Πριν κανένα μήνα μου ζήτησε να βγούμε. Στην αρχή δεν το πίστευα, πέταγα απ’ τη χαρά μου.  Προσπάθησα να μην το δείξω και πολύ, αλλά δεν μπορούσα να χάσω και την ευκαιρία που περίμενα τόσα χρόνια. Πήγαμε λοιπόν σινεμά. Με πήγε στην Κηφισιά, και σε όλο το δρόμο ήταν πολύ ευγενικός, κι όταν περπατούσαμε με κρατούσε αγκαζέ, αλλά μετά άρχισε να μου λέει πως όλο το σχολείο συζητάει το πόσο έχω ομορφύνει και  πόσο ωραίο σώμα έχω. Αυτό με χάλασε. Ο ίδιος δεν είχε άποψη; Τόσα χρόνια το ίδιο κορίτσι δεν ήμουν; Μόλις πήρε την έγκριση των πολλών, τότε εκδηλώθηκε;  Μετά πήγαμε στο μπαρ, με ρώτησε τι ήθελα, εγώ δεν πεινούσα αλλά επέμενε να πάρω ποπ κορν, κόκα κόλα κλπ. Τι να κάνω, λέω να μην τον προσβάλω, παρήγγειλα  και μετά ο τσιφούτης με έβαλε να τα πληρώσω! Τραγικός. Κι αφού με έχει κάνει τούρμπο, και προσπαθώ να  συγκεντρωθώ στην ταινία να το ξεχάσω, μου λέει, τι συμβαίνει κλαις; Γυρνάω κι εγώ να τον δω να καταλάβει ότι κάνει λάθος και πριν προλάβω να αντιδράσω, χώνει την γλωσσάρα του μέσα στο στόμα του και με γεμίζει σάλια. Ήταν σαν να φίλησα ανακόντα. Σίχαμα σκέτο. Του πέταξα τα ποπ κορν και σηκώθηκα όπως όπως να φύγω γιατί με είχε πιάσει αναγούλα και με το ζόρι κρατιόμουν να μην κάνω εμετό. Ευτυχώς δεν ξέρασα, αλλά όπως καταλαβαίνεις το ραντεβού πήγε αίσχος. Μετά το είπα στη Δήμητρα, και μέσα σε λίγες ώρες από ο σούπερ γκόμενος του σχολείου είχε γίνει «ο γλωσσαράς».  Παρόλο που για χρόνια με έλεγε αρρωστιάρα και σπασικλάκι και με μείωνε και με ταπείνωνε, ενώ εγώ τον λάτρευα, δεν χάρηκα που έγινε αυτό. Τσακώθηκα πολύ άσχημα με την Δήμητρα. Το τελευταίο που ήθελα ήταν να τον διασύρω, όχι μόνο αυτόν, οποιονδήποτε. Δεν θέλω να είμαι η αφορμή να νιώσει κάποιος όπως ένιωθα εγώ τόσο καιρό. Αυτά τα νέα. Εύχομαι την επόμενη φορά που θα βρω χρόνο να σου γράψω να είναι καλύτερα…  Καληνύχτα, Μ.
 

17/9/2008 Τετάρτη 02:53
Μιλήσαμε με την Μ αλλά δεν ήθελε να πάω από εκεί. Ήθελε να ζωγραφίσει λέει. Τα έχει αφήσει όλα πίσω για μένα και πρέπει να ξαναβρεί τον εαυτό της. Δεν μ’ αρέσει αυτό. Μ’ ενοχλεί. Δεν με παίρνει ο ύπνος με τίποτα. Μόλις ανέβασε κι ένα πίνακα της στο Facebook. Είναι με μια γυμνή κοπέλα χωρίς πρόσωπο που κάθεται στο κρεβάτι της και σε κοιτάει χωρίς να σε κοιτάει όμως γιατί δεν έχει μάτια. Δε νομίζω πως είναι καινούριος. Μοιάζει πολύ με έναν άλλο που είχα δει στην έκθεση της. Μόλις την είχα γνωρίσει, νομίζω είχαν περάσει δυο τρεις μέρες από το πάρτι του Μάικ. Εδώ που τα λέμε, δεν έχω γράψει πως την γνώρισα. 
Η Μ δουλεύει στην Boston Globe μαζί με τον γιο μου. Γράφει την εβδομαδιαία καλλιτεχνική στήλη. Φέτος τα γενέθλια του Μάικ έπεφταν Σάββατο κι είπε να τα γιορτάσει όπως παλιά. Μάζεψε πάρα πολύ κόσμο, και αν και δεν μ’ αρέσει η πολυκοσμία πήγα. Πρώτη φορά μετά από πάρα πολλά χρόνια πήγαινα κάπου χωρίς την Α. Ήταν περίεργο. Συνήθως με τράβαγε από το χέρι, μόνος μου δεν ήξερα που να το βάλω. Στην τσέπη; Ελεύθερο; Πολύ περίεργο ήταν. Όταν μπήκα μέσα ήταν πήχτρα στον κόσμο. Ενώ προσπαθούσα να περάσω για να φτάσω στην άλλη άκρη του σαλονιού που ήταν ο Μάικ με τον γιο μου, κάποιος με άρπαξε και με τράβηξε προς την αντίθετη κατεύθυνση. 
«Γεια σου μπαμπά του Άντονι» μου είπε η Μ με ενθουσιασμό. Την θυμήθηκα αμέσως και μου βγήκε ένα χαμόγελο. Δεν ήξερα αν έπρεπε να το δείξω όμως οπότε περιορίστηκα σε ένα «γεια σου». Δεν άκουσα τι μου απάντησε, αλλά αυτόματα κινηθήκαμε προς τους άλλους. Ο Άντονι έκανε τις συστάσεις.
«Μπαμπά, από εδώ η αγαπημένη μου συνάδελφος, η υπεύθυνη της καλλιτεχνικής στήλης. Από εδώ ο πατέρας μου που τόσο ήθελες να γνωρίσεις».
«Χαίρομαι που γνωρίζω κάποια που ήθελε να με γνωρίσει. Γιατί δεν καταλαβαίνω…» 
«Διάβασα τις δημοσιεύσεις σου κι ενθουσιάστηκα! Δεν τα κατάλαβα όλα, αλλά ήταν πολύ ενδιαφέρον!» 
«Τι δουλειά έχει μια φιλότεχνη κοπέλα με τις βαρετές νευροεπιστήμες;» 
«Βλέπω όνειρα που βγαίνουν, και θέλω να μάθω πως λειτουργεί ο εγκέφαλος και μπορεί να προβλέπει το μέλλον». 
Έτσι απλά και συνοπτικά μου εξήγησε το μέλλον μας. Τότε δεν έδωσα καθόλου σημασία. Όλα αυτά τα θυμάσαι εκ των υστέρων. Σε γενικές γραμμές δεν φαινόταν ιδιαίτερα έξυπνη αλλά ήταν αρκετά όμορφη ώστε να έχει επιχειρήματα. Αν και λίγο απεριποίητη. Τα κατάμαυρα μαλλιά της είχαν φουντώσει από την υγρασία και σε συνδυασμό με τα τεράστια σκούρα μάτια της έβγαζε κάτι πρωτόγονο. Όταν γελούσε όμως έμοιαζε με παιδί. Μ’ άρεσε πάρα πολύ.  
Δεν πρέπει να μιλήσαμε σε άλλον άνθρωπο εκείνο το βράδυ. Δεν πρέπει να κοιτάξαμε γύρω μας. Δεν είδα πότε έφυγε ο Άντονι. Δεν είδα τι έκανε ο Μάικ. Δεν θυμάμαι καν τι λέγαμε. Αν με ρωτήσεις τι θυμάμαι θα σου πω το χαμόγελο της. Λες και ήθελε να μου δείξει όλα της τα δόντια. Όταν αποφασίσαμε να φύγουμε, είχε ήδη χαράξει. Της πρότεινα να την πάω σπίτι αλλά απέρριψε κάπως απότομα την πρόταση μου, λες κι είχα πρόθεση να την ρίξω στο κρεβάτι. Είχα, αλλά όπως και να έχει, έφυγε και δεν ανταλλάξαμε τηλέφωνα. Σκέφτηκα να ζητήσω το τηλέφωνο της από τον γιο μου, αλλά δεν το τόλμησα. Μ’ επηρέασε κι ο Μάικ που μου είπε ότι ακόμα κι αν κάνει τον άνετο μπορεί και να τον πλήγωνε ακόμα ο χωρισμός με τη μάνα του. 
Κανονικά θα έπρεπε να μην δώσω συνέχεια. Αλλά είχα τρελαθεί. Δεν μπορούσα να την βγάλω από το μυαλό μου. Έτσι δύο μέρες μετά της έστειλα αίτημα φιλίας στο Facebook. Μέχρι τότε το προφίλ μου στο Facebook το χρησιμοποιούσα πιο πολύ για να επικοινωνώ με τους φοιτητές μου σε πιο φιλικό επίπεδο και να δημοσιεύω ενδιαφέροντα άρθρα στο γκρουπ του εργαστηρίου μου. Όλοι οι καθηγητές στο Πανεπιστήμιο είχαν κάνει και τα περισσότερα εργαστήρια είχαν γκρουπ. Δεν μπορούμε να μένουμε πίσω στις εξελίξεις της επικοινωνίας, ιδιαίτερα εμείς οι επιστήμονες. Η Μ δεν μου απάντησε και μ’ έπιασε πανικός πως είχα γίνει ρεζίλη. Το είπα στο Μάικ μήπως ξέρει κάποιο τρόπο να πάρω το αίτημα πίσω αλλά αυτός είχε μια καλύτερη ιδέα.
«Αντί να κάθεσαι να στέλνεις μηνύματα στο facebook σαν δεκαπεντάχρονο, πήγαινε μεθαύριο στην έκθεση ζωγραφικής της. Είναι πολλοί ζωγράφοι. Θα έρθω κι εγώ».
«Μα εμείς δεν έχουμε ιδέα από τέχνη…» 
«Δεν πειράζει. Πλάκα θα έχει»
«Για ποιους, για μας ή για τους υπόλοιπους;»
«Μην ανησυχείς θα πάμε αξύριστοι και αχτένιστοι να φαινόμαστε πιο κουλτουριάρηδες»
«Ναι, ναι και θα κοιτάμε σκεπτικοί και θα μιλάμε λίγο»
«Μπορούμε να κάνουμε και τους συλλέκτες» 
«Φοβερή ιδέα»
Έτσι, με γένια τριών ημερών και τα καλύτερα μας κουστούμια μπήκαμε αποφασιστικά στην βικτοριανή μονοκατοικία που γινόταν η έκθεση. Κοιτάξαμε γύρω μας προβληματισμένοι. Παντού τοπία και νεκρή φύση. Παντού υπερήλικες. Έμοιαζε με χορό γηροκομείου.
Μία κυρία με σταφιδιασμένο πρόσωπο μας πλησίασε με περιέργεια. Σταμάτησε μπροστά στο Μάικ. Σαν να της θύμιζε κάτι αλλά δεν ήταν σίγουρη. Τον πλησίασε ακόμα πιο πολύ και τον κοίταξε κατάματα. Χωρίς να πάρει τα μάτια της από πάνω του έφερε το ποτήρι της με το κρασί στο στόμα και πιπίλισε λίγο. 
«Αυτό το κρασί είναι χάλια…» είπε χαμηλόφωνα και έτριψε τα χείλη της μεταξύ τους. Ύστερα τα χτύπησε μεταξύ τους δυο φορές σαν να είχαν κολλήσει. «Στυφό. Σαν ξύδι είναι. Πίνεις μια γουλιά και μουδιάζει το μισό σου κεφάλι. Φέρε μου ένα άλλο!» τον πρόσταξε και του έδωσε το ποτήρι. 
«Αμέσως» της απάντησε, πήρε το ποτήρι το κρασί και αφού απομακρυνθήκαμε λίγο το μύρισε και ήπιε μια γουλιά. «Καλό είναι» Περιφερθήκαμε στο χώρο με παντελή αδιαφορία για τους πίνακες. Ψάχναμε την Μ, αλλά αυτή πουθενά.
«Είσαι σίγουρος ότι είναι εδώ;» Ο Μάικ χαμογέλασε και μου έδειξε με το δάχτυλο του.
«Αυτό μάλιστα» ψιθύρισε συνωμοτικά μπροστά σε ένα γυμνό χωρίς πρόσωπο. Είδα το όνομα του καλλιτέχνη.
«Συμφωνώ, έχει κάτι το διαφορετικό αυτός» είπα και τον έσπρωξα με τον αγκώνα μου. Όπως τον πλησίασα για να του μιλήσω ο Μάικ έκανε ένα περίεργο μορφασμό. Ύστερα έσκυψε το κεφάλι του προς το λαιμό μου και με μύρισε. 
«Τι έπαθες; Τι κάνεις;»
«Σε μυρίζω. Μυρίζεις περίεργα.»
«Τι εννοείς;» 
«Μυρίζεις… μυρίζεις σαν αυτό το φάρμακο που βάζουμε στην μύτη για να ξεβουλώσει».
«Άσε τις βλακείες. Έχω κάνει μπάνιο, έχω βάλει αποσμητικό και άρωμα»
«Τι άρωμα; Κάμφορα; Ναφθαλίνη;»
«Είναι πανάκριβο, το πήρα στο αεροδρόμιο στο Κατάρ»
«Καλά λοιπόν. Βρωμάς υπέροχα. Βρωμάς όμως!» 
Προβληματίστηκα. Προσπάθησα να μυρίσω διακριτικά τις μασχάλες μου. Δεν μου ερχόταν τίποτα. Μόνο όταν σήκωσα το χέρι μου και ένιωσα ένα πόνο στην ωμοπλάτη μου σκέφτηκα τι μπορεί να είναι. 
«Μήπως σου μυρίζει το έμπλαστρο; Πήγα γυμναστήριο χθες για να είμαι έτοιμος σε περίπτωση που πάει πολύ καλά το αποψινό, αλλά πιάστηκε κάτι στην πλάτη μου…» 
«Γέρασες και μυαλό δεν έβαλες. Δεν βάζουν έμπλαστρα όταν πηγαίνουν να ρίξουν μια γυναίκα.»
«Γιατί;»
«Γιατί για να σε γδύσει, θα πρέπει να σε γδάρει! Καλά, δεν σου μύρισε να το βγάλεις;
«Μάλλον το έχω συνηθίσει…»
«Ωχ, να την! Έρχεται. Κράτα απόσταση». Ίσα που πρόλαβε να με προειδοποιήσει. Η Μ με άρπαξε από το χέρι όπως την πρώτη φορά.
«Να δύο αγόρια που δεν θα περίμενα ποτέ να δω σε έκθεση ζωγραφικής»
«Τα συγχαρητήρια μας στην ζωγράφο!» φώναξε ο Μάικ και της φίλησε το χέρι κάνοντας ταυτόχρονα μια υπόκλιση σαν Άγγλος ευγενής «που σήμερα μοιάζει με αρχαία Ελληνίδα» 
«Ίσως γιατί είμαι». 
«Για αρχαία ζωγραφίζεις εξαιρετικά μοντέρνα» της απάντησα. 
«Και που να δείτε τα υπόλοιπα. Είναι στην άλλη αίθουσα». Την ακολουθήσαμε σε ένα χώρο που κάποτε πρέπει να ήταν το σαλόνι της μονοκατοικίας.  
Ο τοίχος της διέφερε ανησυχητικά από τους άλλους. Δεν είχε καθόλου τοπία ή τουλάχιστον κάτι που να φαίνεται σαν τοπίο. Περίεργα πράγματα, ακατανόητα. Τα γυμνά ήταν πιο ξεκάθαρα αλλά δεν είχαν πρόσωπο. Ήταν ανατριχιαστικά. Το τρομακτικότερο όλων ήταν ένα φίδι που τυλιγόταν στον κορμό ενός δέντρου με μάτια. Η Μ είδε ότι κόλλησα το βλέμμα μου πάνω του και ήρθε κοντά μου.
«Σ’ αρέσει;» με ρώτησε με χαμόγελο. Απομακρύνθηκα για να μην με μυρίσει κάνοντας δυο τρία βήματα προς τα πίσω. Προσποιήθηκα ότι κοίταζα τον πίνακα από μακριά. 
«Είναι πολύ ιδιαίτερος. Ξεχωρίζει από όλα τα έργα εδώ μέσα… πως τον σκέφτηκες;»
«Είχα δει στον ύπνο μου ότι είχα μια τρύπα στα πλευρά μου και από μέσα έβγαινε ένα τεράστιο και ατελείωτο φίδι. Δεν πονούσα. Αν και είχα σοκαριστεί, ένιωθα φυσιολογικά. Σαν να ήταν μέρος μου. Και σαν να μπορούσα να δω και μέσα από τα μάτια μου και μέσα από τα δικά του» 
«Πολύ ενδιαφέρον» είπα προσπαθώντας να μην κοιτάω τις ρώγες που διαγράφονταν μέσα από το φόρεμα της. 
«Όταν τελειώσει η έκθεση θα στον χαρίσω!» 
«Όχι, αλλοίμονο! Δεν μπορώ να δεχτώ τέτοιο δώρο!» 
«Δεν είναι τίποτα. Χαίρομαι που σ’ αρέσει. Ο πρώην μου δεν είχε την ίδια άποψη, δεν μπορούσε να με καταλάβει.» Δεν ήθελα με τίποτα να βάλω αυτό το πράγμα στο σπίτι μου, αλλά διέκρινα την ευκαιρία στο παράπονο της.
«Αν δεν μου τον χάριζες θα τον αγόραζα.»
«Ναι καλά!»
«Αλήθεια! Αφού μου τον χαρίζεις όμως, θα μου επιτρέψεις να σε βγάλω τουλάχιστον για φαγητό;». Δέχτηκε πολύ πιο εύκολα από ότι περίμενα κι έτσι ανταλλάξαμε επιτέλους τηλέφωνα. Ύστερα βρήκαμε μια δικαιολογία και φύγαμε. Στον γυρισμό γελούσαμε ασταμάτητα. Είχαμε να γελάσουμε έτσι από παιδιά.
Λίγες μέρες μετά την έκθεση της την πήρα τηλέφωνο και βγήκαμε για ποτό. Πήγαμε σ’ ένα μπαρ κοντά στο σπίτι της στην Boylston. Ενώ περνούσαμε μια χαρά στην αρχή, κάποια στιγμή μπήκαν «τυχαία» στο μπαρ δυο φίλοι της, οι οποίοι όχι μόνο μας φορτώθηκαν, αλλά μιλούσαν και ακατάπαυστα.  Θα ήμουν βέβαιος ότι το είχε στήσει όλο αυτό για να μην μείνει μόνη της μαζί μου, αλλά τους ξέφευγαν διάφορα ανέκδοτα από το παρελθόν της, όπως κάτι ιστορίες με πρώην της, που δεν νομίζω να τις έλεγαν αν ήξεραν ότι υπήρχε πιθανότητα να συμβεί κάτι μεταξύ μας. Όταν είδα ότι δεν θα πήγαινε πουθενά η βραδιά αποφάσισα να φύγω.
«Πήγε κιόλας 12; Δυστυχώς, πρέπει να φύγω»
«Μάλλον, δεν περνάς καλά…» 
«Αλίμονο, μια χαρά περνάω. Αλλά είμαι και γέρος άνθρωπος»  Αν και αστειευόμουν για την ηλικία μου, οι φίλοι της με κοίταξαν με συμπόνια και κατανόηση και βιάστηκαν να με καληνυχτίσουν. 
«Πάμε μαζί μου ως το αμάξι μου.  Έχω τον πίνακα σου». 
«Κι ήλπιζα να τον ξέχναγες!»
«Γιατί; Δεν τον θες;»
«Τον θέλω. Αλλά θέλω πιο πολύ να σε ξαναδώ. Και θα ήταν μια καλή δικαιολογία για να με πάρεις αύριο τηλέφωνο και να μου ζητήσεις να βγούμε»
«Να σε πάρω εγώ τηλέφωνο;!»
«Θα ήταν το λιγότερο που θα μπορούσες να κάνεις, αφού με έσυρες ως εδώ και τον ξέχασες»
«Μα δεν τον ξέχασα…»
«Σωστά. Κρίμα. Τώρα θα αναγκαστώ να σε πάρω εγώ» 
Γέλασε ντροπαλά.  Στο δρόμο περπατούσε δίπλα μου αλλά όχι πολύ κοντά μου. Της μιλούσα και την κοιτούσα αλλά αυτή δεν γύριζε το κεφάλι της να με δει. Μόνο μου απαντούσε και που και που χαμογελούσε στο υπερπέραν. Φαινόταν να της αρέσω, αλλά μπορεί και να σκεφτόταν να μου δώσει τον πίνακα και να με ξεφορτωθεί. Από τότε μου δημιουργούσε ανασφάλεια. Από τότε αναρωτιόμουν αν της αρέσω πραγματικά ή μήπως με δουλεύει; Στο δρόμο την ρώτησα πως και είχε ενδιαφερθεί για τις δημοσιεύσεις μου. Μου είχε πει αλλά το είχα ξεχάσει. 
«Βλέπω όνειρα, πολλές φορές βγαίνουν κιόλας.»
«Τι πάει να πει σου βγαίνουν; Από πού σου βγαίνουν δηλαδή;» απόρησα. Έσκασε στα γέλια.
«Δεν μου βγαίνουν από κάπου. Εννοώ ότι πολλές φορές βλέπω ένα όνειρο και μετά γίνεται κάτι σχετικό. Σαν να είναι προφητικό, πώς να στο εξηγήσω; Καταλαβαίνεις τι λέω, σε πολύ κόσμο συμβαίνει αυτό, αλλά σε μένα περισσότερο. Γι’ αυτό διαβάζω για τον εγκέφαλο, για να καταλάβω πως γίνεται, να δω αν υπάρχει κάποια χημική διεργασία στον εγκέφαλο που το προκαλεί ή είναι πράγματι μεταφυσικό χάρισμα.»
Αν και ήξερα ότι θα την απογοητεύσω, της έδωσα μία πιθανή επιστημονική εξήγηση. Της είπα το υποσυνείδητο εντοπίζει τις σημαντικές πληροφορίες, της εισάγει σε μία πιο αποτελεσματική φόρμουλα πριν τις αποθηκεύσει, τις επεξεργάζεται και «τρέχει» σενάρια. 
«Ουσιαστικά, μπορεί να πρόκειται για μια εκτίμηση των συνεπειών των πράξεων μας την οποία αν και δεν κάνουμε συνειδητά κάποιες φορές επιβεβαιώνεται. Η λογική του υποσυνειδήτου λειτουργεί όταν κοιμάσαι»
«Όχι, όχι, δεν καταλαβαίνεις! Δεν τα βλέπω κυριολεκτικά. Είναι όλα συμβολικά! Απλά εγώ έχω μάθει να τα μεταφράζω.» Είχε εκνευριστεί.  Μόνο βλάκας είσαι, τι δεν καταλαβαίνεις, δεν μου είπε. Ομολογώ πως μ’ ενθουσίαζε λίγο ο τρόπος που με αμφισβητούσε ακόμα και αν την έβρισκα τελείως αφελή. Μ’ άρεσε το πάθος της. Ήταν πολλά υποσχόμενο. Για να την τσιγκλήσω λίγο της είπα ότι μου θύμιζε την Α όταν ήταν στην ηλικία της.
«Μοιάζουμε; Είναι μελαχρινή;» 
« Όχι, ξανθιά αδύνατη με μπλε μάτια.»
«Και πως μοιάζουμε λοιπόν;» 
«Δεν σου είπα ότι μοιάζετε. Σου είπα ότι μου την θυμίζεις. Στην συμπεριφορά εννοώ» 
«Χαίρομαι που σου θυμίζω κάποια που αγαπάς τόσο πολύ» 
«Αγαπούσα»
«Και τι είναι η αγάπη να περνάει από την μία μέρα στην άλλη;»
«Μετά από τόσα χρόνια έχει κλείσει ο κύκλος. Δεν ξέρω αν σου το έχει πει ο Άντονι, αλλά έχουμε βάλει μπροστά το διαζύγιο. Δεν ξέρω βέβαια πότε θα ολοκληρωθεί η διαδικασία». 
Δεν ήθελα να έχει ενδοιασμούς να έρθει μαζί μου, από την άλλη δεν ήθελα να φαντάζεται δέσμευση. Άλλωστε όταν δέχτηκα την δουλειά του επισκέπτη καθηγητή στο πανεπιστήμιο της Ντόχα ήταν για να σηματοδοτήσω την έναρξη μιας νέας εποχής με ανεξαρτησία. Όταν φτάσαμε στ’ αμάξι της ήμουν έτοιμος για την κίνηση μου αλλά ήθελα να της ρίξω λίγο την αυτοπεποίθηση πριν κάνω το οτιδήποτε.
«Αυτό είναι το αμάξι σου; Αυτό είναι πιο παλιό κι από μένα!» 
«Είναι παλιό αλλά αριστοκρατικό» 
«Τι το αριστοκρατικό έχει;» Ήταν μια ξεθωριασμένη μπορντό σακαράκα που της έλειπε ακόμα και το σήμα του κατασκευαστή. Έβγαλε τον πίνακα από το πίσω κάθισμα και μου τον έδωσε νευριασμένη.  
«Σε λίγα χρόνια, αυτός ο πίνακας θα κάνει πολύ περισσότερα από ένα καινούριο αμάξι. Να τον πουλήσεις και να μου στείλεις τα μισά».
«Εντάξει, αυτό θα κάνω. Αλλά για να γίνει αυτό θα πρέπει να με πας στ’ αμάξι μου. Είναι επικίνδυνο να περπατάω μες τη νύχτα με τον πίνακα στα χέρια. Μπορεί να μου τον κλέψουν».  Χαμογέλασε και άνοιξε την πόρτα της σακαράκας. Με το που μπήκαμε μέσα άρχισε να ψάχνει σταθμό στο ραδιόφωνο. Το χέρι της έτρεμε.
«Προσπαθείς να δημιουργήσεις ρομαντική ατμόσφαιρα;» την ρώτησα. Έγινε τούρμπο. Άναψε. Σήκωσε το κεφάλι και με κοίταξε επιθετικά.
«Όχι, προσπαθώ να βρω ένα σταθμό που να μην κάνει χιόνι. Μάλλον εσύ ψάχνεις αφορμή για να κάνεις την κίνηση σου… Να ξέρεις ότι αυτή δεν είναι η κατάλληλη στιγμή!» 
Κατάλληλη ή όχι, ήταν σίγουρα η κλασική στιγμή αμηχανίας του πρώτου ραντεβού. Μου είχε λείψει αυτό. Είδα ένα υπονοούμενο στο βλέμμα της πριν βάλει μπροστά. Λίγα μέτρα πιο κάτω της είπα να σταματήσει. 
«Για πενήντα μέτρα μου ζήτησες να σε πάω;» 
«Ποτέ δεν ξέρεις τι γίνεται!»  
Έσκυψε προς το μέρος μου, άπλωσε το χέρι της πίσω από την πλάτη μου και ξεκλείδωσε την πόρτα μου. 
«Καληνύχτα, λοιπόν. Στείλε μου μήνυμα ότι ο πίνακας μου έφτασε σώος και αβλαβής στο προορισμό του». 
Πριν βγω, και ήταν πολύ δύσκολο να βγω από το βουλιαγμένο κάθισμα κρατώντας σχεδόν ένα τετραγωνικό μέτρο πίνακα στα χέρια, γύρισα με φόρα και κόλλησα τα χείλια μου στο στόμα της. Μας έπιασαν τα γέλια και τους δύο με τον ατζαμή τρόπο μου, αλλά έφυγα ικανοποιημένος. Έστω κι έτσι, το πράγμα είχε πάρει κατεύθυνση. 
Όταν έφτασα σπίτι έβαλα τον πίνακα πάνω από το τζάκι και τον έβγαλα φωτογραφία. Της έστειλα την φωτογραφία με email και της έγραψα «Πάνω από το τζάκι και όχι μέσα, όπως θα σου άξιζε». 
Δεν τον είχα κρεμάσει, τον είχα απλά στηρίξει, αλλά ήλπιζα να μην το προσέξει. Μέχρι να βγάλω τα ρούχα μου, μου είχε απαντήσει. 
«Σε βλέπω…»
Στάθηκα απέναντι στον πίνακα και τον κοίταξα καλύτερα. Τα μάτια του δέντρου που έμοιαζαν με τα δικά της είχαν καθίσει πάνω μου. Με το φαρδύ καρό σώβρακο, τα πόδια της κότας και τις γκρι κάλτσες που έφταναν ως την μέση της γάμπας δεν ήμουν και το πιο ωραίο θέαμα. «Ελπίζω όχι» σκέφτηκα, αντέστρεψα τον πίνακα να κοιτάζει προς τον τοίχο και πήγα για ύπνο. 
Το ίδιο πρέπει να κάνω και τώρα. Πάλι ξημέρωσε.
17/9/2008 21:05
Πέθανε ο πατέρας του Πήτερ. Με πήρε πριν λίγο και προσπαθούσε να μου μιλήσει μέσα από αναφιλητά. 
«Τι συμβαίνει, πες μου». Κουβέντα. Μόνο κλάμα. Στην αρχή το μυαλό μου πήγε σε κάτι ψευτόμαγκες συμφοιτητές του που τον κορόιδευαν τις προάλλες στο εστιατόριο.    «Σε χτυπήσανε, σε πειράξανε;» 
«Όχι, όχι» 
«Η μητέρα σου…;»
«Όχι. Ο μπαμπάς. Πέθανε ο μπαμπάς μου. Ο μπαμπάκας μου…»
«Ψυχραιμία, μίλησε μου. Τι έγινε, πως;»
«Μπαμπάκα μου, μας σκότωσαν μπαμπάκα μου…»
«Από τι; Πως;»
«Τον σκότωσαν. Τον σκότωσαν και μου πήραν τα πάντα… Είμαι ανύπαρκτος. Τ’ ακούς; Είμαι ανύπαρκτος. Χωρίς τον πατέρα μου είμαι ανύπαρκτος». Το έκλεισε. 
Ανύπαρκτος; Από την ώρα που μου το είπε αυτό το πράγμα θέλω να κλάψω κι εγώ. Αλλά δεν μπορώ. Γιατί δεν μπορώ; Είναι βασανιστικό. Μακάρι να είχα σε κάποιον να μιλήσω. Νομίζω πως ξέρω τι με πονάει αλλά δεν νιώθω ότι μπορώ να το πω σε καμία και σε κανέναν από αυτούς που έχω γύρω μου. Ίσως να έπρεπε να μπορώ να το πω στον γιο μου. Δεν μπορώ όμως. Ο Άντονι είναι πιο ξένος από όλους. Να μιλήσω στην μικρή αλλά ξέρω πως δεν θα με βοηθήσει. Και σ’ αυτήν προσποιούμαι. Προσποιούμαι το νέο. Κουράστηκα. Πονάω μέσα μου. Νιώθω ξεριζωμένος. Σαν να μου έκοψε τις ρίζες μ’ αυτό που μου είπε. Νιώθω ανύπαρκτος.
 

18/9/2008 Παρασκευή 16:09
Σήμερα έδειξαν στις ειδήσεις τον Πήτερ. Είχαν ρεπορτάζ για την εν ψυχρώ δολοφονία του πατέρα του. Δεν το είδα όλο, με πήρε ο Μάικ τηλέφωνο και μου το είπε κι ίσα που πρόλαβα να δω λίγο από την συνέντευξη. Παραλίγο να πάθω εγκεφαλικό. Βγήκε και είπε ότι από πίσω είναι μεγάλη φαρμακευτική εταιρεία που θέλει να κουκουλώσει την έρευνα του πατέρα του και τις καταστροφικές συνέπειες ενός εκ των δύο πιο διαδεδομένων φαρμάκων για το AZ στον κόσμο. Αυτή η μεγάλη εταιρεία, τυχαίνει να είναι και μεγάλος χορηγός του εργαστηρίου μου. Πως θα το μπαλώσω αυτό τώρα; Φαίνεται ότι είναι τρελός βέβαια αλλά τα media ψοφάνε για θεωρίες συνομωσίας κι αντί για την εικασία ενός τρελού το παρουσιάζουν σαν γεγονός. Είδηση. 
Τον έχω πάρει διακόσιες φορές τηλέφωνο να τον προειδοποιήσω για την ζημιά που μπορεί να μας κάνει, αλλά δεν το σηκώνει. Μου έστειλε μόνο ένα sms και μου είπε να μην ανησυχώ, ότι θα γυρίσει σύντομα. Απλά «πρέπει να βολέψω την μάνα μου προσωρινά και να μας εξοπλίσω. Είμαστε σε καλό δρόμο. Είμαστε πολύ κοντά. Όποιος πάει να μας πολεμήσει θα το πληρώσει».
Ο Μάικ που το άκουσε όλο σχεδόν το ρεπορτάζ μου είπε ότι ήταν ληστεία. Η αστυνομία βρήκε το πτώμα στο σαλόνι και την γυναίκα στο κρεβάτι να κοιμάται. Πρέπει να την είχαν ψεκάσει. Τους έκανε εντύπωση ότι ο διαρρήκτης είχε αδειάσει τις βιβλιοθήκες και τα συρτάρια, αλλά δεν πείραξε τηλεοράσεις ή στερεοφωνικά. Ήταν όλα άθικτα. Όποιος μπήκε στο σπίτι πρέπει να ήταν απελπισμένος, να πήρε λίγα μετρητά ότι βρήκε μπροστά του και να έφυγε.
Η Μ πιστεύει τον Πήτερ. Τι θα πίστευε η απόλυτη drama queen; Δεν το λέω για να την κατηγορήσω. Μ’ αρέσει κατά βάθος. Μου είχε λείψει πάρα πολύ. Σήμερα μιλήσαμε κανονικά, γιατί πήγα και πήρα τις εξετάσεις μου και την πήρα να της πω τ’ αποτελέσματα. Από αφροδίσια ευτυχώς ήμουν καθαρός, οι γενικές όμως βγήκαν χάλια. Ζάχαρο και χοληστερίνη στα ύψη. Και είχα και καθίζηση. Δεν της τα είπα αυτά βέβαια. Δεν χρειάζεται να ξέρει. Με πιάνει κατάθλιψη. Γερνάω. Και να πεις ότι δεν προσέχω. Γυμνάζομαι και μετράω θερμίδες. Προσπαθώ να κρατηθώ. Ο χρόνος όμως δεν μετράει την προσπάθεια.
Αύριο που είναι Σάββατο θα την πάω σ’ ένα πολύ ωραίο Αργεντίνικο εστιατόριο που είχε ανοίξει κοντά στο σπίτι μου. Θα πω και στον Μάικ αν μπορεί να έρθει, γιατί εγώ είμαι ακόμα τσιτωμένος και μπορεί να μας χαλάσω την βραδιά. Μου είπε ΟΚ, αρκεί να μην πάω γυμναστήριο πριν και πάθω κανά λουμπάγκο. Θα πάω να τρέξω από σήμερα. Δεν θέλω να με δει αύριο χωρίς ρούχα και να θυμηθεί πόσο χρονών είμαι.
 

19/9/2008 Σάββατο 19:35
Είμαι έτοιμος. Το πρωί έτρεξα τα γρηγορότερα δέκα χιλιόμετρα της ζωής μου. 53 λεπτά. Ο διάδρομος σχεδόν δεν υπήρχε κάτω από τα πόδια μου και μ’ άρεσα όπως μ’ έβλεπα στο τζάμι. Μετά το τρέξιμο, έκανα λίγα βάρη αλλά όχι πολλά. Δεν ήθελα να φορτωθώ με έμπλαστρα πάλι. Όσο έπρεπε να τονωθούν οι μυς. 
Φεύγοντας στην είσοδο με σταμάτησαν δύο φοιτητές μου, οι οποίοι δήλωσαν εντυπωσιασμένοι από την φυσική μου κατάσταση. Μόλις βγήκα έξω είδα τον Άντονι να στέκεται πλάτη προς τα μένα και να μιλάει σε μια κοκκινομάλλα με κοντό σορτσάκι. Δεν την είχα ξαναδεί κι έτσι επιβράδυνα το βήμα μου μήπως πιάσω καμιά κουβέντα. Άραγε να ‘ταν αυτή η κοπέλα του; Ίσως να καρφώθηκα παραπάνω από όσο έπρεπε. Αυτή με κοίταξε πολύ έντονα και είπε κάτι στον Άντονι.  
«Ο πατέρας μου είναι!» άκουσα να της λέει. Μ’ άρεσε που με πρόσεξε, αλλά ο Άντονι μάλλον ζήλεψε και αφού δεν μου μίλησε αποφάσισα να είμαι διακριτικός και έφυγα χωρίς να του μιλήσω ούτε εγώ. Άλλωστε είχα να πάω σ’ ένα μαγαζί που ψωνίζει ο Μάικ στο Galleria Mall. Είχε ειδοποιήσει έναν υπάλληλο που ήταν φίλος του να με βοηθήσει. Ευτυχώς γιατί μπήκα μέσα σαν χαμένος. Η αλήθεια είναι ότι δεν είχα αγοράσει ρούχα από τότε που χώρισα. Ήταν κάτι που το έκανα πάντα με την Α. Πολλές φορές ψώνιζε εκείνη για μένα. Οι ακαδημαϊκοί δεν πειραματιζόμαστε με τα στυλ. Κάτι απλό και σοβαρό. Τώρα όμως ήθελα να φαίνομαι…  
«…νεότερος αλλά όχι γραφικός» 
«ΟΚ φίλε μου!» είπε ο Τζέιμς κάνοντας την παλάμη του γροθιά και ακουμπώντας την στην καρδιά του. «Σε νιώθω». Στην αρχή μου έφερε σε ένα ξεπλυμένο τζιν και ένα  μαύρο πουκάμισο αλλά όταν βγήκα από το δοκιμαστήριο ένιωθα εντελώς γελοίος. Το πουκάμισο ήταν κολλητό και γυαλιστερό και μ’ έπνιγε στο στέρνο, ενώ το παντελόνι ήταν φαρδύ και χαμηλοκάβαλο. Νόμιζα ότι θα μου πέσει από στιγμή σε στιγμή. Κι ο ίδιος το είδε και χωρίς κουβέντα μου είπε να τα βγάλω και θα μου φέρει κάτι άλλο. Ένα ελαφρώς πιο φαρδύ άσπρο πουκάμισο και ένα σκούρο μπλε τζιν με ένα μικρό σκίσιμο στο δεξί γόνατο.  Τα φόρεσα.
«Μήπως να δούμε κάτι άλλο, πιο κλασικό;» τον ρώτησα απογοητευμένος.
«Δεν φταίνε τα ρούχα. Εσύ φταις. Κάθεσαι σαν να σ’ έχουν ληστέψει. Χαλάρωσε λίγο! Νιώσε ωραίος…» φώναξε κάπως τραγουδιστά. Η ταμίας μου χαμογέλασε.
«Έχει δίκιο. Δεν φταίνε τα ρούχα, και το σώμα σας τα υποστηρίζει. Απλά είστε πολύ σφιγμένος.» 
Τους είπα ότι δεν κουμπώνουν τα μανίκια, αλλά μου είπαν ότι είναι της μόδας ξεκούμπωτα. Τους είπα ότι μάλλον είμαι μεγάλος για σκισμένα τζιν κι ότι δεν έχω βάλει ποτέ μου αλλά μου είπαν πως για όλα υπάρχει η πρώτη φορά. Η κοπέλα με κοίταζε σαν να της αρέσω. Ελπίζω να αρέσουν και στην Μ και να με δει και να ξεχάσει και τον τρόπο μου και τον θυμό της και όλα. Ίσως να πάω λίγο καθυστερημένος για να με δει να μπαίνω. Αυτή είναι ερωτιάρα, πιάνουν κάτι τέτοια. Της δίνουν αφορμή να ερωτεύεται.  
 

20/9/2008 Κυριακή 10:20
Η βραδιά ήταν φιάσκο. Όποτε σχεδιάζω κάτι, ποτέ μα ποτέ δεν πάει καλά. Αφού το ξέρω, γιατί την πατάω πάντα;. Λίγο πριν φτάσω στο εστιατόριο με πήρε ο Μάικ τηλέφωνο να μου πει ότι θα έρθει με ένα φίλο του και να μου πει ότι με είδε ο Άντονι στο γυμναστήριο και του είπε ότι ήμουν πολύ φορτωμένος…
«Μόνο αυτό σου είπε ο ζηλιάρης ο γιος μου; Δεν σου είπε για την κοκκινομάλλα την φίλη του που με κάρφωνε;» 
«Όχι, μου είπε το αντίθετο. Μου είπε για την κοκκινομάλλα την φίλη του που εσύ κάρφωνες. Απόρησε, η κοπέλα και τον ρώτησε γιατί την κοιτάει ο πορνόγερος… ».
«Πορνόγερος, εγώ;!»
«Εσύ. Έτσι σε είπε και δεν ήξερε ο μικρός πώς να σε δικαιολογήσει. Γεροξεκούτη!» 
Η αυτοπεποίθηση μου έπεσε κατακόρυφα. Ξαφνικά ένιωσα γελοίος με το νεανικό ντύσιμο. Μάλλον ήταν κακή ιδέα να ξεφύγω από την συντηρητική εικόνα που φαινόταν να της αρέσει. Πάρκαρα και έτρεξα προς το εστιατόριο. Τώρα πια δεν ήθελα να φτάσει πρώτη. Ήθελα να πάω πρώτος, να καθίσω σε μια καλά κρυμμένη γωνιά που να μην φαίνεται τι φοράω. Μπήκα φουριόζος αλλά την βρήκα να με περιμένει όρθια στην είσοδο. 
«Γεια! Τι ροκ εμφάνιση είναι αυτή; Θα πάμε σε συναυλία μετά;» μου είπε μ’ ένα τεράστιο χαμόγελο. Αυτή είχε φορέσει ένα μακρύ μαύρο έξωμο φόρεμα. 
«Αν κρίνω απ’ το φόρεμα μάλλον όχι… Πάντως είσαι κούκλα απόψε!». 
«Κι εσύ απόψε, είσαι διαφορετικός!» 
«Γελοίος;»
«Όχι, προς Θεού! Απλά δεν σ’ έχω συνηθίσει έτσι… Είσαι άλλος. Αλλά ωραίος άλλος!»
Ο σερβιτόρος μας οδήγησε στο τραπέζι μας. Καθίσαμε αντικριστά, αν και θα αισθανόμουν καλύτερα αν καθόταν δίπλα μου. Με εκνευρίζει να με βλέπει να μασάω. Κοίταξα γύρω μου. 
«Το μέρος μου φέρνει κάτι από Μαρκές» της είπα. Δεν σχολίασε. Ο σερβιτόρος έφερε τους καταλόγους. Τα πιάτα ήταν λίγα και οι τιμές εξωφρενικές. Δεν θεωρώ τον εαυτό μου τσιγκούνη αλλά εβδομήντα δολάρια για μια μπριζόλα μου φάνηκαν υπερβολικά. Φυσικά η Μ παρήγγειλε το φιλέτο που είχε ενενήντα. Το κρασί μας το έφερε ο ίδιος ο ιδιοκτήτης του εστιατορίου, ο οποίος πήγαινε από τραπέζι σε τραπέζι και συστηνόταν. Σωστό, μου φάνηκε. Για τα λεφτά που χρεώνεις, το μασάζ στον πελάτη είναι το λιγότερο που μπορείς να κάνεις.
«Υπέροχο κρασί δικής μας εσοδείας, επιτρέψτε μου να σας σερβίρω. Αν σας αρέσει, είναι κερασμένο από εμάς» μας είπε και σέρβιρε το κρασί στα ποτήρια μας. Ήταν πολύ στυφό αλλά ήταν τσάμπα. Έτσι μούγκρισα με ευχαρίστηση. Ο Αργεντινός πήρε το θάρρος και κάθισε στο τραπέζι μας. 
«Φερνάντο» συστήθηκε. «Από πού είστε;» 
«Εγώ είμαι γείτονας σας. Από την Χιλή. Η κοπέλα είναι Ελληνίδα.»  
«Ενδιαφέρον συνδυασμός. Ομολογώ ότι αγαπώ την Ελλάδα λίγο παραπάνω από την Χιλή αλλά έχει και αυτή η χώρα τις χάρες της». 
«Έχετε έρθει στην Ελλάδα;» τον ρώτησε η Μ.
«Φυσικά! Δύο φορές. Την πρώτη ήρθα για μήνα του μέλιτος με την γυναίκα μου στην Σαντορίνη. Θαυμάσιο νησί! Είκοσι χρόνια έχουν περάσει από τότε και ακόμα θυμάμαι το ηλιοβασίλεμα και την θέα στο ηφαίστειο…» 
«Και η δεύτερη;» ρώτησα.
«Η δεύτερη πολύ αργότερα. Αφού χώρισα, πήγα στην Μύκονο. Περάσαμε επίσης καταπληκτικά!» Όση ώρα μιλούσε με κοίταζε επίμονα στα μάτια. Πάνω που σκεφτόμουν πόσο γκέι είναι έσπευσε να δικαιολογηθεί. «Σας κοιτάζω λίγο επίμονα, μάλλον. Ίσως γιατί μου κάνουν εντύπωση τα χαρακτηριστικά σας. Ελάχιστα μοιάζετε με Χιλιανός».
«Κι όμως είμαι» του απάντησα χωρίς να θέλω να συνεχίσω την συζήτηση. Ευτυχώς μας έφεραν το φαγητό μας κι ο Αργεντινός μας ευχήθηκε καλή όρεξη και συνέχισε τις δημόσιες σχέσεις στα τριγύρω τραπέζια. «Γλοιώδης» είπα στην Μ και κατάπια την πρώτη μπουκιά από το πανάκριβο αλλά πράγματι υπέροχο κρέας που δεν θα ξανάβαζα ποτέ στο στόμα μου.
«Γιατί το λες; Εμένα μου φάνηκε ευγενέστατος» έκοψε ένα μικρό κομμάτι από το φιλέτο της και το έβαλε στο πιάτο μου. «Δοκίμασε κι από αυτό». Ήταν ακόμα καλύτερο από το δικό μου.
«Δεν έχουμε πολύ καλές σχέσεις με την Αργεντινή. Γενικά, με τους γείτονες μας δεν τα πάμε καλά. Δεν μας συμπαθούν.»
«Γιατί;»
«Ίσως να φταίει αυτό που προσπαθούμε να προβάλλουμε. Ένα ευρωπαϊκό πρόσωπο. Στην πράξη,  είμαστε ακόμα μια χώρα με μεγάλες ανισότητες» 
«Θα ήθελα πολύ να πάω μια μέρα» 
«Τι να πας να κάνεις;» 
«Να πάω στο Σαντιάγκο. Να δω ιθαγενείς. Να πάω στη Παταγονία…»
«Ιθαγενείς όπως τους φαντάζεσαι δεν θα δεις στην Χιλή. Μόνο στα μουσεία... εκεί τους έχουν. Άσε που η Χιλή είναι και σεισμογενής. Δεν ξέρεις ποτέ τι σου ξημερώνει». 
«Προσπαθείς να με αποθαρρύνεις; Δεν σου ζήτησα να με πας.»
Ο ξάδερφος μου κατέφθασε την κατάλληλη στιγμή. Η Μ σηκώθηκε από την καρέκλα της και τον καλωσόρισε στοργικά. Ο Μάικ μας σύστησε τον φίλο του. Ένα δίμετρο ξανθό μπασκετμπολίστα.
«Boston Celtics, σωστά;» τον ρώτησα. 
«Πολλά χρόνια πριν» είπε με ταπεινό χαμόγελο.
Η Μ έδειξε πολύ ενθουσιασμό. Να δεις που της γυάλισε ο μπασκετμπολίστας σκέφτηκα και αυτόματα μετάνιωσα με την ιδέα μου να φωνάξω τον Μάικ. Ο Μάρτιν στρώθηκε δίπλα της και της χαμογέλασε με την ίδια χαρά.
«Τον έχεις ενημερώσει; Ότι εγώ κι αυτή…» ψιθύρισα στον Μάικ.
«Όχι. Τίποτα… Δεν μου είπες!» 
«Και αν της ριχτεί; Ήδη μου φαίνεται ότι εκεί το πάει.» Είχα αρχίσει να πανικοβάλλομαι. Ο τύπος ήταν εκνευριστικά άψογος. Είχε το πιο αποκρουστικό τέλειο χαμόγελο. Με προκαλούσε να του ρίξω μια γροθιά να του σπάσω το μπροστινό δόντι. 
«Μην ανησυχείς. Αποκλείεται να της την πέσει» γέλασε σχεδόν σπαρακτικά «δεν είναι ο τύπος του». 
«Τι μουρμουράτε εσείς οι δύο;» ρώτησε η Μ. 
«Κουτσομπολεύουμε. Του λέω για τον Αργεντινό» Ο σερβιτόρος έφερε τα μενού.
«Ενενήντα δολάρια το φιλέτο;» ξεφώνισε ο Μάικ. Η Μ χλόμιασε. Άρπαξε τον κατάλογο από τα χέρια του Μάικ για να δει.
«Ο δικός μου κατάλογος δεν είχε τιμές» μου είπε απολογητικά.
«Στα καλά εστιατόρια το μενού που δίνεται στις κυρίες δεν αναγράφει ποτέ τιμές. Έκανες εξαιρετική επιλογή, το φιλέτο τους είναι καταπληκτικό» πετάχτηκε ο ψηλός. 
«Θα του καρφώσω το πιρούνι μαζί με το φιλέτο στο κούτελο» είπα στο Μάικ. «Έχεις ξανάρθει; Γιατί είχα την εντύπωση ότι μόλις άνοιξε». Πριν προλάβω να ολοκληρώσω την φράση μου ήρθε ο Φερνάντο και τον χαιρέτισε εγκάρδια. Ο Μάικ με κοίταξε κάπως αμήχανα. «Καλά από όλους τους φίλους σου, αυτόν βρήκες να φέρεις;» 
«Τον ξέρω χρόνια. Σκέφτηκα ότι ήταν μια καλή ευκαιρία να γνωριστείτε…» 
«Για ποιο λόγο;» Ως απάντηση πήρα ένα κούνημα των ώμων προς τα πάνω και το ύφος του «δεν σε καταλαβαίνω». Η συνέχεια ήταν εφιαλτική. Ο ψηλός φλέρταρε ασύστολα την Μ κάνοντας κάτι απίστευτες καλλιτεχνικές συζητήσεις που κανένας σοβαρός άνδρας που σέβεται τον εαυτό του δεν θα έκανε, πόσο μάλλον αθλητής. Επρόκειτο για ένα ευφάνταστο τύπο που σαν τον Μάικ πουλούσε την θηλυκή του πλευρά για να κάνει τις γυναίκες να νιώθουν άνετα.  
Πολύ σύντομα είχα χάσει τον έλεγχο. Αντιδρούσα απότομα σε ότι άκουγα, έκανα τραγικά σχόλια, τα οποία μετάνιωνα αμέσως. Προσπαθούσα να το κόψω αλλά ξεπηδούσαν από το στόμα μου λες και μου είχαν δώσει κάποιο ορό κακίας. Προς το τέλος της βραδιάς, είχαν πιάσει συζήτηση για ρούχα και να της λέει, δυνατά για να τον ακούω, πόσο του αρέσει το φόρεμα της, πόσο αναδεικνύει τις όμορφες καμπύλες της κλπ. Ποιες καμπύλες; Μία καμπύλη είχε κι αυτή από την μέση και κάτω. Δεν κρατήθηκα. Πετάχτηκα και συμπλήρωσα πως αυτό το σχέδιο πάει σε όλες τις γυναίκες αχλάδι. Δεν ήξερα ότι ήταν προσβλητικό, αυτές τα διαβάζουν στα περιοδικά σαν να πρόκειται για επιστήμη. Η Μ σηκώθηκε πάνω και είπε πως πάει στην τουαλέτα. 
«Πας καλά; Τι είναι αυτά που λες;» μου φώναξε ο Μάικ μόλις απομακρύνθηκε. 
«Αυτός φταίει!» δικαιολογήθηκα. Ο Μάρτιν άρχισε να γελάει μαζί μου και να μου κάνει κριτική. Ότι τα έχω χαμένα, ότι δεν συμπεριφέρομαι σαν ενήλικος, σε κάποια στιγμή υπονόησε και κάτι για το μέγεθος μου. Μου ήρθε να τον αρπάξω από το γιακά του πουκαμίσου του και να του ρίξω επιτέλους την πολυπόθητη μπουνιά αλλά συγκρατήθηκα. Σκέφτηκα να γεμίζει ο κόσμος αίματα. Επίσης ήταν και τεράστιος αν κάτι πήγαινε λάθος θα ξεφτιλιζόμουν. Η Μ γύρισε στο τραπέζι εμφανώς στεναχωρημένη. Δεν ήξερα τι να κάνω. Αισθανόμουν χάλια. Ήθελα να εξαφανιστώ. Είπα ότι με πήραν από το εργαστήριο και πρέπει να πάω. Της είπα αν θέλει να μείνει αλλά ήθελε να φύγει μαζί μου. Φώναξα το σερβιτόρο να μου φέρει το λογαριασμό. Αντί να έρθει ο σερβιτόρος, ήρθε ο Φερνάντο.
«Το δείπνο σας το έχει κεράσει η υπέροχη κυρία της παρέας σας» μας είπε. Και οι τρεις μείναμε άφωνοι. Ντραπήκαμε κι οι τρεις, εγώ όμως πιο πολύ. Πρέπει να φάνηκα ένας κακός, γέρος, τσιγκούνης και την ανάγκασα εμμέσως να ξοδέψει το μισό μισθό της για να φανεί κυρία. 
«Θα πας στο Πανεπιστήμιο τέτοια ώρα;» με ρώτησε όταν βγήκαμε έξω. 
«Μπορεί και να μην πάω. Βασικά, με εκνεύρισε πολύ αυτός ο τύπος. Ήθελα να βγούμε οι δυο μας και μου το χάλασε. Ζήλεψα.» Της άρεσε πολύ αυτό που άκουσε. Γέλασε με την καρδιά της και μου έπιασε το χέρι.
«Μου έλειψες»
«Θες να έρθεις σπίτι, να δούμε καμιά ταινία; Ή και να μη δούμε. Μου έλειψες. Πόσο καιρό έχουμε να κάνουμε έρωτα;» 
«Πολύ. Πάρα πολύ…»
Στο δρόμο και μόνο με την προσδοκία αυτού που θα ακολουθούσε, είχα ανάψει ολόκληρος. Πέταξα το αμάξι όπου βρήκα και την περίμενα στην είσοδο της πολυκατοικίας. Δεν είδα που πάρκαρε, την είδα μόνο να τρέχει με το μακρύ φόρεμα και το κοντό δερμάτινο μπουφάν της προς το μέρος μου. Την άρπαξα από την μέση και την ανέβασα στο διαμέρισμα προτού χαθεί η στιγμή. Εν μέσω παθιασμένων φιλιών, ξεκλείδωσα την πόρτα και άνοιξα το φως του σαλονιού. Με άφησε για μια στιγμή κι έριξε μια ματιά γύρω.
«Ο πίνακας μου είναι εκεί; Αναποδογυρισμένος;» ρώτησε έκπληκτη. Το τζάκι ήταν ακριβώς απέναντι από την είσοδο κι εγώ είχα ξεχάσει να τον βάλω πάλι από την καλή μεριά.
«Και της έχω πει χιλιάδες φορές να βάζει τα πράγματα σωστά στη θέση τους! Της γυναίκας που καθαρίζει το σπίτι, εννοώ. Πρέπει να το πάρω απόφαση να την διώξω» αγανάκτησα.
«Καλά δεν πειράζει, δεν έγινε και τίποτα. Θα τον βάλω εγώ στη θέση του.» 
«Βάλε λίγο τηλεόραση, πάω να βγάλω αυτά τα ρούχα από πάνω μου. Νιώθω λίγο γελοίος» της είπα. Έτρεξα στο δωμάτιο, άναψα ένα κερί για ατμόσφαιρα, έπιασα όλα τα πεταμένα ρούχα από το κρεβάτι και τα στρίμωξα όπως όπως στην ντουλάπα. Έβγαλα τα ρούχα μου και τα πέταξα κι αυτά μέσα στην ντουλάπα. Πριν προλάβω να βγάλω τις κάλτσες την ένιωσα να μπαίνει στο δωμάτιο. 
Όταν γύρισα την είδα να στέκεται γυμνή μπροστά μου. Τα μάτια της με κοίταζαν ένοχα αλλά το χαμόγελο παρέμενε παιδικό. Η καρδιά μου άρχισε να χτυπάει γρήγορα, τα χέρια μου ίδρωσαν και τα πόδια μου κόπηκαν από το γόνατο και κάτω. Με πλησίασε. Άρχισε να χαϊδεύει τα μαλλιά μου και να μου δίνει πεταχτά φιλιά στα χείλια, το λαιμό και τους ώμους μου. Που και που μ’ ακουμπούσε με το σώμα της. Άρχισα να ζαλίζομαι. Με έπιασε ένας περίεργος πανικός. Δεν ήξερα τι μου συμβαίνει.   Ήξερα όμως τι δεν μου συμβαίνει. Είπα να γίνω πιο επιθετικός. Την φίλησα πιο παθιασμένα και την έπιασα από όπου πιανόταν. Τίποτα όμως. Το κτήνος δεν έλεγε να ξυπνήσει. 
«Τι συμβαίνει; Λίγες μέρες δεν βρεθήκαμε και δεν σ΄ αρέσω πια;» 
«Όχι, δεν είναι αυτό. Είσαι πανέμορφη…» 
«Τότε; Δεν αισθάνεσαι καλά;»
«Μάλλον μου έπεσε η πίεση». Χωρίς δεύτερη κουβέντα έτρεξε στην κουζίνα. Όταν έφυγε άναψα το φως, και προσπάθησα να τεντώσω τα δάχτυλα των χεριών μου. Έτρεμαν. Μου έφερε χυμό και τον ήπια μονορούφι. Αισθάνθηκα λίγο καλύτερα και την τράβηξα ξανά κοντά μου. Ξαπλώσαμε μαζί στο κρεβάτι. Ακούμπησε το κεφάλι της στο στήθος μου και σήκωσε το βλέμμα της διερευνητικά. Είμαι σίγουρος ότι σκεφτόταν «έτσι θα την βγάλουμε τώρα».  Έπρεπε να συνέλθω άμεσα. Έψαξα για το τηλεκοντρόλ. Λίγη τηλεόραση μπορεί να με χαλάρωνε. Δεν παρακολουθούσα, απλά κοίταζα την οθόνη. Η μικρή έχασε την προσδοκία της κι άρχισε να νυστάζει. Δεν έσφιγγε πια το κορμί της σαν βεντούζα πάνω μου. Μόλις αποκοιμήθηκε ένα βάρος έφυγε από πάνω μου Ξεφύσησα με ανακούφιση και ξαφνικά… Θαύμα! Σήκωσα το σεντόνι και κοίταξα καχύποπτα. Πράγματι. Δεν ήθελα να ενθουσιαστώ και λίγα λεπτά μετά να αποτύχω. Έτσι κατέβασα το σεντόνι και συγκεντρώθηκα στο ταβάνι. Άρχισα να μετράω μέχρι το εκατό. Ενενήντα οχτώ, ενενήντα εννιά, εκατό. Σήκωσα το σεντόνι. Εκεί ακόμα. Ωραία, έμενε να κάνω και το απόλυτο τεστ αντοχής. Αυτό που έκανα μικρός για να μπορέσω να βγω από την θάλασσα. Έκλεισα τα μάτια μου και σκέφτηκα την γιαγιά μου. Το ζεστό κορμάκι της Μ στο πλάι μου δεν ήταν αρκετό για να με κρατήσει σε εγρήγορση. Αποφάσισα να την αφήσω να κοιμάται και κοιμήθηκα κι εγώ. Το πρωί μπορεί να μου ερχόταν.
Πριν λίγο σηκώθηκα κι είχε φύγει. Δεν την αδικώ. Από μικρός ήμουν  ο βασιλιάς του αυτογκόλ. 
 

19 Αυγούστου 1999
Νομίζω πως τελικά δεν θα γνωρίσω ποτέ κανένα. Δεν θα έχω ποτέ μια ωραία σχέση. Όλες μου οι φίλες τα έχουν φτιάξει με δεκαπέντε η καθεμιά, κι εγώ δεν έχω βρει έναν άνθρωπο να με εμπνέει. Έχω γνωρίσει αρκετά αγόρια αλλά όλοι πάνε κατευθείαν στο ψητό. Δεν μου βγαίνει έτσι. Τι να κάνω; Θέλω να μιλήσω με τον άλλο, να περάσω λίγο χρόνο μαζί, να πιστέψω σε κάτι για να αποκτήσω οικειότητα. Αλλά το θέμα είναι ότι τα περισσότερα κορίτσια δεν είναι έτσι και εγώ φαίνομαι καθυστερημένη. Το καλοκαίρι που είχαμε πάει διακοπές στη Σαντορίνη γνώρισα το πιο όμορφο αγόρι που έχω δει ποτέ. Με κάτι φανταστικά πράσινα μάτια. Του άρεσα πολύ και εκείνου, και μέσα σε δυο μέρες πηγαίναμε βόλτες στο ηλιοβασίλεμα, μιλούσαμε, αγκαλιαζόμασταν, φιλιόμασταν, ήταν τέλεια. Δεν ήμουν μακριά. Καθόλου. Ήμουν πολύ ευτυχισμένη. Αλλά ο Γιώργος, είχε φέρει μαζί την κολλητή της αδερφής του η οποία έχει άλλη άποψη για την ευτυχία. Τελευταίο βράδυ, πάνω που είχα αποφασίσει ότι ήμουν έτοιμη, ντύθηκα, στολίστηκα και κατέβηκα στο δωμάτιο του. Η πόρτα δεν ήταν κλειδωμένη, σκέφτηκα ότι την είχε αφήσει επίτηδες ανοιχτή, και μπήκα μέσα. Η τύπισσα ήταν στα γόνατα κι αυτό όρθιος σε έκσταση. Η αλήθεια είναι ότι δεν ήμουν έτοιμη για κάτι τέτοιο… ούτε για να το δω, ούτε για να το κάνω. Δεν θα σου πω ψέματα. Η καρδιά μου σκίστηκε. Όχι γι’ αυτόν. Για μένα. Πόσο μόνη νιώθω. Πως γίνεται όλοι να λένε ότι είσαι όμορφη και καλή και ρομαντική και να έχεις όλα τα καλά του κόσμου, αλλά κανείς να μην θέλει να είναι ουσιαστικά μαζί σου;  Να νιώσει μαζί σου. Να μοιραστεί. Σε αυτή τη χώρα μόνο αν είσαι κοκαλιάρα, ξανθιά με Louis Vuitton έχεις ελπίδα να συναρπάσεις. Καληνύχτα, Μ. 
 

29/9/2008 Δευτέρα 11:15
Η ζωή κυλάει πιο ήπια αυτές τις μέρες. Ίσως γι’ αυτό δεν ένιωσα την ανάγκη να γράψω. Με την Μ όλα είναι καλά. Είμαστε πολύ αγαπημένοι και ήρεμοι κι ευτυχώς το ατυχές συμβάν δεν επαναλήφθηκε. Είμαι πλήρως λειτουργικός. Επίσης γύρισε ο Πήτερ κι είναι καλά ψυχολογικά. Δεν το περίμενα, περίμενα να καταρρακωθεί αλλά αυτός έχει έρθει πιο νορμάλ από ποτέ. Δουλεύει συστηματικά κι οργανωμένα, και παράλληλα τρέχει και έναν άλλο κώδικα με τον Τονγκ. Δεν παραμιλάει, δεν φτιάχνει θεωρίες συνομωσίας, δεν φέρεται πια περίεργα. Βασικά, δεν θυμίζει σε τίποτα το πιτ μπουλ που ήξερα. Όλοι το λένε. Ίσως να έχει ξεκινήσει κάποιου είδους θεραπεία, δεν ξέρω. Δεν τον έχω ρωτήσει. Πάντως είναι άλλος άνθρωπος. Το μόνο πρόβλημα με αυτό είναι ότι τώρα που είναι έτσι, καλά δηλαδή, μου είναι πιο δύσκολο να τον προσεγγίσω. Τον νιώθω πιο απόμακρο.  Ίσως είναι η ιδέα μου. Ίσως δεν είναι. Τον είδα προχθές το βράδυ να μιλάει στο διάδρομο με την Έλσα. Είμαι βέβαιος ότι τον έχει ξελογιάσει και του κλέβει πληροφορίες. Πιθανόν να της κάνει και τη δουλειά της. Μπορεί αυτή να τον έχει επηρεάσει. Την σιχαίνομαι. Έχω μετανιώσει πικρά. 
 

2/10/2008 Πέμπτη 21:40
«Είδα στον ύπνο μου ότι ήμουν σε ένα κρουαζιερόπλοιο και ήταν αραγμένο σε ένα λιμάνι. Έξω είχε πολύ κακοκαιρία, αστραπές, βροντές, κατακλυσμός… Δεν ένιωθα πολύ καλά. Κάποια στιγμή είδα κάποιον που υποτίθεται ότι ήταν το αφεντικό μου κι αυτός μου είπε να πάω να δω την γιατρό. Νομίζω πως κατέβηκα ένα ή δύο ορόφους για να πάω στο γραφείο της. Όταν μπήκα μέσα, ο χώρος ήταν πολύ ευρύχωρος αλλά αυτή καθόταν σε μια γωνίτσα σε ένα δυσανάλογα μικρό γραφείο για τον χώρο. Κάθισα απέναντι της. Της είπα ότι δεν νιώθω πολύ καλά αλλά δεν βλέπω και καλά τα πράγματα γενικότερα. Φοβόμουν ότι το πλοίο θα βυθιστεί  από την κακοκαιρία. Αυτή όμως δεν σχολίασε. Το μόνο που μου είπε ήταν να πάω να μετρήσω την ταχύτητα των καρκινικών κυττάρων. Χωρίς να μου το πει κατάλαβα ότι ιδανικά θα ήθελε η ταχύτητα να ήταν μικρή. Ήταν αυτονόητο. Έφυγα από το γραφείο της να πάω στο δικό μου (όλα αυτά μέσα στο πλοίο). Το δικό μου ήταν πιο ψηλά, νομίζω στον πιο πάνω όροφο του κρουαζιερόπλοιου, το οποίο έτριζε και τρανταζόταν από την κακοκαιρία. Όπως ανέβαινα, έβλεπα  τα ξύλα στα πατώματα σε κάποια σημεία να σπάνε και να μπάζουν νερά. Ανησύχησα. Έπρεπε να βγούμε από μέσα  γρήγορα. Όταν έφτασα στο γραφείο μου κανείς δεν είχε καταλάβει τίποτα. Παντού πεταγόντουσαν νερά αλλά όλοι συνέχιζαν την δουλειά τους, συγκεντρωμένοι, σαν να μην συμβαίνει τίποτα. Είδα το αφεντικό μου, του είπα τι μου είπε η γιατρός αλλά του είπα ότι προς το παρόν θα βγω από το πλοίο και καλά θα κάνουν να βγουν όλοι γιατί το βλέπω να βυθίζεται. Ήταν παράλογο να μένουμε μέσα να πνιγούμε ενώ ήμασταν δίπλα στην στεριά. Στο δρόμο βρήκα και ένα φίλο μου πολύ καλό που έχουμε μεγαλώσει μαζί, και υποτίθεται ότι δουλεύαμε μαζί σε αυτό το πλοίο, και τον ειδοποίησα και βγήκαμε μαζί έξω. Στο λιμάνι χαθήκαμε. Εγώ βρέθηκα λίγο πιο μακριά από το πλοίο και το παρατηρούσα ενώ νύχτωνε. Το άκουγα να σπάει αλλά κανείς από τους δικούς μου δεν έβγαινε έξω. Δεν το είδα  να καταρρέει, κι αναρωτιόμουν αν έκανα σωστά που βγήκα. Τώρα καθόμουν απέξω αλλά δεν είχα που να πάω. Γύρω μου μόνο τσιμέντο. Φρικτό όνειρο. Ελπίζω να μην έχω καρκίνο και να μην το έχω καταλάβει!  Μ»
Η αρχική μας αντίδραση ήταν απόγνωση. Τι σχέση έχουν τα καρκινικά κύτταρα με την ΝΑ; Η προφανής απάντηση της ημέρας ήταν «τίποτα». Γιατί μας μπερδεύει έτσι τώρα;
Ο Πήτερ πληκτρολογούσε μανιωδώς χωρίς να μιλάει.
«Κι όμως» ψέλλισε. «Υπάρχουν δυο ομάδες αυτή τη στιγμή που ερευνούν το γιατί τα ποσοστά εμφάνισης της ΝΑ στους καρκινοπαθείς είναι μικρότερα και το αντίθετο. Πιστεύουν ότι για κάποιο λόγο η εμφάνιση της μίας νόσου αποκλείει την άλλη». 
Εκείνη ακριβώς τη στιγμή, ήρθε ξανά στο προσκήνιο ο αγαπημένος μου τυφλοπόντικας. «Θυμάσαι που σου είχα πει ότι θα ήθελα πολύ να είχα κάνει την ανακάλυψη του τυφλοπόντικα;»
«Όχι» 
«Α ναι, με την μικρή το έλεγα… Τελοσπάντων, ξέρεις για τι μιλάω; Για ένα τυφλοπόντικα…»
«Που δεν παθαίνει ποτέ καρκίνο. Με τα κύτταρα που αυτοκτονούν όταν πολλαπλασιάζονται επικίνδυνα κι έτσι δεν δημιουργούν  ποτέ όγκους» 
«Μπράβο. Αυτόν. Λοιπόν, νομίζω πως μόλις βρήκαμε τι κάνει το β- αμυλοειδές…» 
Ο Πήτερ έμεινε για λίγο σιωπηλός. Ύστερα μου έδειξε το πιο πλατύ του χαμόγελο. Τα μάτια του γυάλισαν. 
«Μην ενθουσιάζεσαι ακόμα μικρέ, μια ιδέα είναι… Είπαμε να έχουμε φαντασία και να είμαστε δημιουργικοί, έτσι δεν είπαμε;»
«Έτσι είπαμε. Λες η δικιά σου στο όνειρο να είναι το β- αμυλοειδές;»
«Έστω ότι το πλοίο είναι ο εγκέφαλος. Θα μπορούσε, έχει πολλά διαμερίσματα. Το πλοίο πλήττεται από την κακοκαιρία. Τι μπορεί να είναι αυτό;»
«Γενικότερη φλεγμονή του εγκεφάλου;»
«Μπράβο! Η μικρή δεν νιώθει καλά. Συναντάει το αφεντικό της και της λέει να κατέβει στην γιατρό.»
«Οκ, δημιουργείται ανισορροπία. Το β- αμυλοειδές δέχεται εντολή από το αφεντικό του – ποιο να είναι το αφεντικό του, το γονίδιο; Η ΑΡΡ; Της λέει να κατέβει… να της πει η γιατρός… Ποια είναι η γιατρός; Το ανοσοποιητικό;»
«Η γιατρός της λέει να μετρήσει την ταχύτητα των καρκινικών κυττάρων…»
«Κι αυτή καταλαβαίνει τι ακριβώς εννοεί! Πρέπει να ανακόψει τον πολλαπλασιασμό τους. Λες; Θέε μου, κοίτα… έχω ανατριχιάσει!» 
«Προφανώς δεν είναι κάτι που θα έκανε υπό κανονικές συνθήκες, αλλά υπό αυτές τις συνθήκες η εντολή είναι ξεκάθαρη. Η συσσώρευση του β- αμυλοειδούς είναι τοξική και προκαλεί την καταστροφή των κυττάρων. Αλλά φαίνεται ότι σε νορμάλ ποσότητες δεν βλάπτει τα νεύρα του εγκεφάλου, ίσα ίσα που συμβάλλει στην μεταφορά των πληροφοριών. Επομένως, δεν αποκλείεται να είναι ένα από τα κρυμμένα χαρτιά του ανοσοποιητικού για την προστασία του οργανισμού από τον καρκίνο…»
«Αυτή όμως δεν κάνει αυτό που της είπε, δεν ακολουθεί την εντολή»
« Όχι. Την έχει αποσπάσει αυτό που συμβαίνει γύρω της. Πάει πάνω στο γραφείο της και στο δρόμο βλέπει ξύλα να σπάνε...»
«Εκφυλισμός νευρώνων, κατεστραμμένες συνδέσεις». 
«Όλοι οι συνάδελφοι της μένουν εκεί. Δεν φεύγουν…»
«Συγκέντρωση. Συσσώρευση β- αμυλοειδών. Νυχτώνει, αλλά δεν βγαίνουν έξω όπως θα περίμενε.»
«Επομένως πότε καθαρίζει ο εγκέφαλος από τις τοξίνες;»
«Την νύχτα, κατά την διάρκεια του ύπνου!»
«Και ποιος καθαρίζει τον εγκέφαλο αλλά αυτή τη φορά δεν το έκανε;»
«Το λεμφικό σύστημα… ή…»
«Ο Ιπποκράτης πίστευε ότι οι ασθένειες προκύπτουν από την ανισσοροπία των χυμών του οργανισμού και ότι ο ύπνος είναι η καλύτερη θεραπεία, γιατί δίνει την ευκαιρία στον οργανισμό να αυτοθεραπεύεται αποκαθιστώντας την ισορροπία. Υπεύθυνο για την διατήρηση της ισορροπίας του οργανισμού μας, της ομοιόστασης, είναι το ενδοκρινικό. Πως το κάνει; Με την έκκριση ορμονών. Πως ελέγχει την έκκριση; Με ένα σύστημα αρνητικής ανάδρασης. Αν αυτό το σύστημα για κάποιο λόγο χαλάσει τι γίνεται; Ο κατακλυσμός γύρω από το πλοίο, θα μπορούσε να είναι η παραγωγή κάποιας ορμόνης η οποία έχει βγει εκτός ελέγχου και κατακλύζει τον εγκέφαλο με τέτοια ταχύτητα ή διάρκεια ή και τα δύο, που ξεπερνά την αντοχή των νευρώνων και αποδυναμώνει το σύστημα προστασίας τους. Ο εγκέφαλος δεν καταφέρνει να οχυρωθεί και σιγά σιγά σπάει. Επειδή δεν ξεκουράζεται, γερνάει ραγδαία, οι νευρώνες εκφυλίζονται, οι συνδέσεις καταστρέφονται και οι πρωτεΐνες βγαίνουν εκτός πορείας.»
«Άρα οι πλάκες β-αμυλοειδούς είναι σύμπτωμα, δεν είναι η αιτία;»
«Ρώτησα την μικρή προχθές πόσο της πήρε να φτιάξει το πορτρέτο μου και μου είπε μερικά λεπτά, ενώ στην αρχή μου είχε πει ότι δεν είχε κοιμηθεί όλη νύχτα να το παλεύει. Ξαφνιάστηκα, σκέφτηκα ότι υπερέβαλλε για να μου δείξει πόσο μεγάλη προσπάθεια είχε κάνει, αλλά μετά μου εξήγησε την διαδικασία. Αρχικά ξεκίνησε με ένα περίγραμμα και σιγά σιγά ζωγράφιζε ένα ένα τα χαρακτηριστικά. Της πήρε ώρες μέχρι να μπορέσει να δει και να καταλάβει το κάθε σημείο του προσώπου μου και να το αποτυπώσει στο χαρτί. Το διόρθωνε μέχρι που να κάνει το κάθε χαρακτηριστικό τέλειο. Όταν τελείωσε, ενώ το κάθε χαρακτηριστικό ξεχωριστά ήταν ίδιο, δεν έμοιαζα καθόλου. Οι αναλογίες φαίνονταν σωστές κι όμως δεν ήμουν εγώ στο χαρτί. Το έσβησε όλο και σε μερικά λεπτά το ξανάφτιαξε. Αυτή τη φορά χωρίς να κοιτάει τις φωτογραφίες μου, μόνο από μνήμη. Κάποιες αλλαγές τις έκανε από ένστικτο. Άλλαξε δηλαδή αυτό που έβλεπε με αυτό που θυμόταν. Σε μερικά λεπτά όλα είχαν βρει τη θέση τους και ήμουν εγώ. Η ομοιότητα με την πραγματικότητα ήταν απίστευτη. Πώς το εξηγείς; Πως γίνεται να βλέπουμε μια φωτογραφία και να αναγνωρίζουμε τους εαυτούς μας, κι όταν πάμε να την αναπαράγουμε, δημιουργώντας ένα πιστό αντίγραφο, έστω και με μολύβι, να διαφέρει;  Να απέχει τόσο πολύ απ’ την πραγματικότητα;»
«Η μόνη εξήγηση που μπορώ να δώσω είναι ότι κάθε εικόνα αποτυπώνει μια συγκεκριμένη κατάσταση, μία στιγμή ή πιο σωστά αυτό που είναι φανερό την δεδομένη στιγμή. Αλλά η εικόνα της στιγμής δεν αποτυπώνει όλη την αλήθεια.»  
«Ακριβώς. Έτσι, κάθε φορά που αναπαράγουμε την ίδια εικόνα, αφήνουμε κάτι απ’ έξω. Εστιάζουμε στο κυρίαρχο αντικείμενο και έτσι απομακρυνόμαστε όλο και περισσότερο από την πραγματικότητα. Κατά κάποιο τρόπο αυτό το κάνουμε κατά κόρον στην επιστήμη. Οι αμυλοειδής πλάκες είναι το πιο προφανές χαρακτηριστικό της νόσου. Είναι το πυροτέχνημα. Είναι τόσο προφανές που αυθόρμητα υποθέτουμε ότι αυτό είναι το πρόβλημα που πρέπει να λύσουμε.»
«Αφεντικό…»
«Τι;»
«Σ’ αγαπώ»
«Γιατί; Επειδή τρελάθηκα κι εγώ και λέω παλαβομάρες;»
«Γιατί με εμπνέεις…»
Δεν ξέρω πόσο παράλογα ακούγονται αυτά. Αλλά η σημερινή μέρα, αυτή η μέρα του 2008, ήταν η δεύτερη πιο συναρπαστική της ζωής μου. Θα μου πεις, δεν έγινε και τίποτα. Δεν βρήκες τίποτα. Μια άποψη είπες, η οποία μοιάζει περισσότερο με σενάριο επιστημονικής φαντασίας παρά με σοβαρή θεωρία. Ίσως. Κι όμως δεν υπάρχει τίποτα πιο συνταρακτικό, από το να αγαπάς κάποιον τόσο πολύ, που το όνειρό του να γίνεται φως, το φως που βλέπεις μόλις έχεις πιστέψει πως είσαι τυφλός. 
 

14 Μαρτίου 2001
Επιτέλους είμαι πολύ ευτυχισμένη. Γνώρισα στο γυμναστήριο, ένα παιδί, τον Άρη. Με περνάει 9 χρόνια περίπου, κοντεύει τα 30, είναι ωραίος χωρίς να είναι κούκλος, αλλά δείχνει καλός και ήσυχος και πολύ συντροφικός. Οι γονείς του έχουν γκαλερί και ασχολείται πολύ με την τέχνη. Δεν είναι καλλιτεχνικός, είναι επιχειρηματίας, αλλά καλύτερα γιατί στις συζητήσεις μας μου φωτίζει κι άλλες πλευρές της τέχνης που εγώ δεν τις είχα σκεφτεί. Οι παρέες του δεν μ΄ αρέσουν, είναι κάτι πλουσιόπαιδα κακομαθημένα με πανάκριβα αυτοκίνητα… ακούγεται ότι είναι βουτηγμένοι στην κόκα.  Τα ξέρω από πρώτο χέρι γιατί μένουν στη γειτονιά μου και κάνουν παρέα με παιδιά του σχολείου μου.  Ο Άρης όμως δεν είναι σαν αυτούς. Είναι πολύ καλό παιδί. Απλά έτυχε να μεγαλώσουν μαζί κι έχουν δεθεί. Και δεν τον πειράζει που είμαι παρθένα. Του αρέσει και μου είπε ότι με τόσα που έχει δει στο χώρο του, έχει μάθει να εκτιμάει τους πιο συντηρητικούς ανθρώπους. Δεν υπάρχει βιασύνη, μου είπε, έχουμε όλο τον καιρό μπροστά μας. Αυτό που μου είπε όμως και με έχει σοκάρει, είναι ότι πριν λίγο καιρό είχε εμφανίσει συμπτώματα μεγαλοκαρδίας, αλλά έκανε θεραπεία και του πέρασε. Η μητέρα μου επιμένει ότι εγώ θα πρέπει πρώτα από όλους να γνωρίζω ότι αυτό δεν είναι κάτι που έρχεται και φεύγει έτσι απλά. Ποιος ξέρει… γιατί να μου πει ψέματα; Μ
 

5/10/2008  Κυριακή 09:55
Η Μ μου έστειλε χθες κι άλλο περίεργο όνειρο. Δεν ξέρει τι ακριβώς κάνουμε με τον Πήτερ, για να πεις ότι θα μπορεί να τα κατασκευάζει με τέτοιο τρόπο ώστε να χειραγωγεί την σκέψη μας, πάντως νομίζω πως βοηθάει. Είδε λοιπόν ότι περπατούσε σε ένα δρόμο και από την μία πλευρά είχε ένα νοσοκομείο σαν γηροκομείο και από την άλλη ένα νεκροταφείο.  Προκειμένου να αποφύγει το νεκροταφείο περπάτησε προς το νοσοκομείο. Όσο πλησίαζε το κτίριο, ηλικιωμένοι πρόβαλλαν στα παράθυρα και την κοιτούσαν. Όταν έφτασε στην είσοδο την πρόλαβε μια τσιγγάνα που περιφερόταν εκεί γύρω. Φύγε, δεν ανήκεις εδώ της φώναξε, αλλά η Μ δεν την άκουσε και προσπάθησε να μπει μέσα στο νοσοκομείο. Τότε η τσιγγάνα έβγαλε μια σύριγγα μέσα από τα ρούχα της και την τρύπησε στον αριστερό ώμο προκειμένου να την απωθήσει. Η Μ ούρλιαξε από τον πόνο. Τρόμαξε και άρχισε να τρέχει. Μπήκε στο πίσω κάθισμα του πρώτου αυτοκινήτου που βρήκε μπροστά της. Το αυτοκίνητο ξεκίνησε αλλά δεν είχε οδηγό. Πήγαινε μόνο του και ήταν ασταμάτητο. Η Μ είδε μπροστά μια ράμπα που οδηγούσε σε ένα υπόγειο πάρκινγκ. Το αυτοκίνητο πήγαινε προς τα εκεί αλλά με μεγαλύτερη ταχύτητα από όσο έπρεπε. Έτσι όταν έφτασε στην είσοδο της κατηφορικής ράμπας το αυτοκίνητο βρέθηκε στον αέρα. Η οροφή του αυτοκινήτου βρήκε στο ταβάνι της εισόδου του πάρκινγκ. Η σύγκρουση ήταν τεράστια και η Μ εκτοξεύτηκε. Πιάστηκε από κάτι που έμοιαζε σαν χοντρό καλώδιο, σαν σύρμα με λάστιχο γύρω του, σαν μαλακός σωλήνας. Παρόλο που κρεμόταν πάνω του ο σωλήνας αυτός κρατιόταν στο ταβάνι μόνο από την μια πλευρά. Από την άλλη ήταν κομμένος. Πριν προλάβει να αναρωτηθεί πως είναι δυνατόν να συγκρατείται από κάτι που θα έπρεπε να είναι ελαστικό και να κρέμεται κοίταξε κάτω και είδε ότι στην βάση της ράμπας, στο δάπεδο του πάρκινγκ δύο μέτρα πιο κάτω υπήρχε το διαλυμένο αυτοκίνητο και μπροστά του ένα σώμα ξαπλωμένο μπρούμυτα. Σκέφτηκε ότι πρέπει να ήταν ο οδηγός και να έφυγε από το μπαρμπρίζ κατά την σύγκρουση. Φώναξε βοήθεια αλλά δεν την άκουσε κανείς. Εκεί είδε δυο ανθρώπους να πλησιάζουν το πτώμα τρέχοντας. Έμοιαζαν και με νοσοκόμους αλλά και με πυροσβέστες. Δεν μπορούσε να καταλάβει. Οι άντρες έπιασαν τον άνθρωπο και τον γύρισαν ανάσκελα, και τότε η Μ είδε ότι το πτώμα ήταν δικό της. 
Δεν έχω μιλήσει με τον Πήτερ γι’ αυτό. Πήγε στο Πίτσμπουργκ να καταθέσει στην αστυνομία για την υπόθεση του πατέρα του. Δεν νομίζω όμως πως τον έχω πια και τόσο πολύ ανάγκη. Χοντρικά ξέρω τι θα σκεφτεί. Η πορεία προς το νοσοκομείο, πρέπει να αφορά κάποια διαδικασία γήρανσης. Πιθανά να αφορά την φυσική πορεία. Η πορεία αυτή διακόπτεται βίαια. Η τσιγγάνα που περιφέρεται, μπορεί να είναι κάποιος παράγοντας που δεν βρίσκεται στο φυσικό του περιβάλλον. Η ένεση… Τι θα μπορούσε να είναι ένεση; Ακούγεται σαν εμβόλιο. Μπορεί και όχι αλλά με την ένεση συνήθως εισάγουμε κάτι στον οργανισμό. Κάτι τεχνητό, κάτι εξωγενές. Μετά από την ένεση η Μ τα χάνει. Πανικοβάλλεται και μπαίνει σ’ ένα άγνωστο αμάξι. Το αμάξι αναπτύσσει επικίνδυνη ταχύτητα και αντί να μπει στο πάρκινγκ ομαλά, τελικά τρακάρει. 
Κάπου διάβαζα για μια προσπάθεια που γίνεται τώρα, να εντοπιστούν πιθανοί διαταράκτες του ενδοκρινικού. Υπάρχει μία σύντομη λίστα χημικών που έχει αποδειχθεί ότι μπορούν και διαταράσσουν το ενδοκρινικό σύστημα, δρώντας τα ίδια σαν ορμόνες ή επιδρώντας άμεσα σε πρωτεΐνες, οι οποίες είναι υπεύθυνες για την μεταφορά των ορμονών στα σωστά κύτταρα. Επομένως οι ενδοκρινικοί διαταράκτες μπορούν να αποπροσανατολίσουν αυτή την πορεία. Αυτό μου θυμίζει λίγο το όνειρο της. Ποιος μπορεί να είναι αυτός ο διαταράκτης όμως. Σύμφωνα με τις πρόσφατες εκθέσεις, μπορούν να είναι χιλιάδες οι πηγές. Πλαστικά, χημικά, φάρμακα….
Ίσως θα έπρεπε να σκεφτούμε ανάποδα. 
Η ΝΑ είναι μια παγκόσμια επιδημία. Είναι; Ουσιαστικά είναι η επιδημία των πλουσίων χώρων. Τι έχουν αυτές οι χώρες που δεν έχουν οι άλλες; Σύγχρονες πόλεις; Καλύτερο βιοτικό επίπεδο; Τεχνολογία; Φάρμακα; Μεγαλύτερο προσδόκιμο ζωής; Ξέρω τι θα έλεγε ο Πήτερ και ο πατέρας του. Οι πόλεις έχουν μεγαλύτερη μοναξιά. Περισσότερο στρες, λιγότερο χρόνο, λιγότερη στοργή. Το ξέρω πως θα επιμείνει, εκεί θα το πάει. Στις ορμόνες της αγάπης και της συντροφικότητας. Έστω… πως μπορούν να παίξουν ρόλο στην καταπολέμηση της ασθένειας; Μπορούν να επαναφέρουν το σύστημα στην φυσιολογική του κατάσταση; Μπορούν να κλείσουν την πόρτα στους διαταράκτες; Νομίζω πως η αντιμετώπιση θα πρέπει να έχει πολλά μέτωπα. Καταρχήν εντοπισμός των διαταρακτών και στην συνέχεια απομάκρυνση τους από το περιβάλλον και τον οργανισμό. Και τέλος αποκατάσταση της βλάβης, με Ιπποκρατική προσέγγιση. Υποβοήθηση του οργανισμού να αυτοθεραπευτεί. Πράγματι η παραγωγή της οξυτικίνης στις γυναίκες μετά την γέννα, βοηθάει στην επούλωση του οργανισμού. Η αγάπη, λένε, τις κάνει να ξεχνάνε τους πόνους της γέννας. Η οξυτικίνη παράγεται στον υποθάλαμο από το ενδοκρινικό. Μπορεί σε συνδυασμό με άλλες ορμόνες ανάπτυξης να μπορέσουμε να αναστρέψουμε την καταστροφή. 
Κοντεύει 11 και με περιμένει η Μ. Είπαμε σήμερα να πάμε μια πρωινή βόλτα στο ποτάμι. Της είπα να βάλει αθλητικά, να τρέξουμε αλλά δεν θέλει. Αυτό το κορίτσι φοβάται να κουραστεί. Λες και θα λιώσει. Εγώ θα ήθελα να τρέξουμε ένα μαραθώνιο μαζί. Θα ήταν και συμβολικό. Αλλά ούτε να το ακούσει. Μόνο περπάτημα. Έστω. 
 

17 Αυγούστου 2001
Σήμερα είδα ένα τρομερό εφιάλτη. Είδα ότι ήταν νύχτα και άκουσα φασαρία από το σαλόνι. Σηκώθηκα να δω τι είναι προτού ξυπνήσουν οι γονείς μου και τρομάξουν. Είδα τον Άρη μαζί με κάτι φίλους του να έχουν ανάψει μια φωτιά στο κέντρο του σαλονιού και να κάνουν σαν σατανιστική τελετή. Στο διάδρομο είχαν αφήσει διάφορα σύνεργα, ανάμεσα τους ένα γυάλινο κουτί. Το έπιασα και το σήκωσα και είδα ότι είχε μέσα την καρδιά μου κομματιασμένη. Ο Άρης με είδε ότι είχα ξυπνήσει κι ήμουν εκεί και έτρεξα κατά πάνω μου, Τα μάτια του είχαν γυρίσει. Άρπαξα το κουτί και το έβαλα μέσα στην αγκαλιά μου. Αυτός μου φώναξε να του το δώσω αλλιώς θα με σκοτώσει. Τότε κι εγώ του είπα ότι δεν θα τον αφήσω να κάνει άλλο κακό, και έπιασα το κουτί και το πέταξα με δύναμη κάτω. Γυαλιά και καρδιά έγιναν χιλιάδες κομμάτια και σκορπιστήκαν στο πάτωμα. Όλα μάτωσαν.  Ο Άρης άρχισε να με κυνηγάει κι εγώ έτρεξα προς την βεράντα της κουζίνας. Δεν είχα άλλη διέξοδο, μόνο να πηδήξω. Ξύπνησα τρομοκρατημένη. Τι να σημαίνει; Γιατί να δω τον Άρη έτσι; Πάνω που πάνε όλα καλύτερα. Προχθές, πήγε να γίνει για πρώτη φορά. Ήθελα αλλά δεν ήθελα κιόλας. Ενώ θέλω να προχωρήσω όταν με πλησιάζει με αυτό το σκοπό κάτι νιώθω, μια ανησυχία και σφίγγομαι και δεν γίνεται με τίποτα. Προχθές όμως ήπια επίτηδες παραπάνω για να χαλαρώσω. Ενώ ξεκίνησε να μπαίνει μέσα  μου, δεν ξέρω τι έγινε, κάτι τον έπιασε και δεν το έκανε τελικά. Του είπα ότι μάλλον τον είχα κουράσει αλλά δεν ήθελα να τον χάσω και να το προσπαθούσαμε. Αυτός όμως δεν ήταν καθόλου καλά. Μου είπε ότι μ’ αγαπάει κι ότι αυτό έχει αλλάξει τα πάντα. Τι να πω δεν ξέρω. Σήμερα θα πάμε μαζί στον γιατρό που τον είχε δει για την μεγαλοκαρδία. Ίσως μου πει και μένα κάτι. Μ
 

13/10/2008  Δευτέρα 16:18
Μόλις βγήκα από την επιτροπή. Τα πράγματα δεν είναι καλά. Δεν είχα πάρει είδηση τις διαστάσεις που έχει πάρει η δολοφονία του πατέρα του Πήτερ. Φαίνεται ότι ο συγχωρεμένος είχε πάει στα δικαστήρια τον μεγαλύτερο μας σπόνσορα. Το φάρμακο που λέει ότι κατέστρεψε την γυναίκα του, έχει εξελιχθεί εν μέρει σε αυτό εδώ το εργαστήριο και είχε θεωρηθεί τρομερή επιτυχία. Τότε δεν ήμουν ακόμα επικεφαλής, αλλά μετά από την διάθεση του φαρμάκου στην αγορά, το αφεντικό μου παραιτήθηκε και έτσι άνοιξε η θέση του και έγινα καθηγητής και επικεφαλής του εργαστηρίου. Και τώρα ο φοιτητής μου, βγαίνει στις τηλεοράσεις και καταγγέλλει το φάρμακο, το πρώην αφεντικό μου, και διασύρει το εργαστήριο και το Πανεπιστήμιο γενικότερα. Έτσι μου είπαν, εγώ δεν άκουσα τίποτα τέτοιο. Ξέρω ότι κατηγορεί τις φαρμακευτικές αλλά ο Πήτερ είναι λίγο ιδιόρρυθμος, φαίνεται το παιδί, δεν είναι ότι φαίνεται φυσιολογικός άνθρωπος… δεν είναι να τον παίρνεις στα σοβαρά σε αυτά τα θέματα. Δεν ξέρω τι να κάνω. Η επιτροπή πιστεύει ότι αν δεν τον συμμαζέψουμε γρήγορα, οι φαρμακευτικές θα μας κόψουν τα κονδύλια. Δεν μου το είπαν ευθέως, αλλά ειπώθηκε ότι μία λύση θα ήταν ο Πήτερ να «κοπεί» στις εξετάσεις του Δεκέμβριου . Τους είπα ότι αν συνέβαινε κάτι τέτοιο, θα μας κάνουν μήνυση για μη αντικειμενικότητα και προκατάληψη αλλά άρχισαν να γελάνε. «Ποιος θα μας κάνει μήνυση; Ποιον έχει να τον υποστηρίξει και ποιος θα πει ότι είναι άδικο;» Τους είπα «Εγώ». Είναι άριστος, ο μικρός είναι διάνυα, μπορεί να φτάσει πολύ ψηλά, απλά πρέπει να τον βοηθήσω να συνέλθει από την απώλεια του πατέρα του. Έχει τρελαθεί, τον έχει πληγώσει πολύ αυτή η κατάσταση και έχει ξεφύγει. Μήπως να έβαζα την Μ να του μιλήσει; Αυτή έχει τον τρόπο της να γιατρεύει τα πάντα. 

19/10/2008 Κυριακή 07:20
Η Μ είναι στο νοσοκομείο. Ζω μία από τις πιο δύσκολες στιγμές της ζωής μου. Τι θα κάνω αν την χάσω; Ας ζήσει κι ας την χάσω. Αρκεί να μην πεθάνει. Θεέ μου κάνε να μην πεθάνει. Θα τον σκοτώσω με τα ίδια μου τα χέρια. Αυτόν τον φίλο της τον Τζωρτζ ποτέ δεν τον συμπάθησα. Το ένιωθα ότι μας ζήλευε. Αυτή μου έλεγε τα καλύτερα. Πώς την στήριζε στην εφηβεία της, πώς προσπαθούσε πάντα να αντιμετωπίζει της ανασφάλειες της, ότι είναι σαν αδελφός της…
Εγώ από την πρώτη στιγμή που τον είδα κατάλαβα πως είναι ο πιο ψεύτικος άνθρωπος που έχω γνωρίσει. Υπερβολικά μυώδης νομίζεις πως θα σκάσει και θα ξεφουσκώσει από στιγμή σε στιγμή. Σε κοιτάει κατάματα και σου χαμογελάει σαν να χαίρεται πραγματικά που σε γνωρίζει, αλλά εκεί ανάμεσα στην αδικαιολόγητη χαρά και τη δυνατή χειραψία μια αρνητική αύρα σε διαπερνά και σε σπρώχνει μακριά. Χθες είχε τα γενέθλια του κι ήθελε να βγούνε για φαγητό. Η Μ επέμενε ότι η πρόσκληση ήταν και για τους δυο μας, αλλά ήταν προφανές ότι απλά δεν μπορούσε να της πει τίποτα άλλο. Η Μ δεν πάει πουθενά χωρίς εμένα.
Όση ώρα τρώγαμε την κοίταζε μέσα στα μάτια, της έπιανε το χέρι, το φιλούσε… «Πόσο μου έλειψες» της έλεγε. Κι η άλλη καθόταν σαν την κότα και με κοίταζε σαστισμένη. Όταν ήρθε πια η ώρα να φύγουμε, χτύπησε το τηλέφωνο του. Μίλησε δυο τρία λεπτά κι ύστερα μας είπε ενθουσιασμένος πως της είχε βρει αγοραστή για το «περιστέρι» της. Το «περιστέρι» ήταν μια αφαιρετική γυμνή αυτοπροσωπογραφία της Μ με κάτι περίεργα φτερά παγονιού στα επίμαχα σημεία.
«Ο φίλος μου έχει ανοίξει μπαρ στο Cambridge κοντά και μας περιμένει να πάμε με τον πίνακα τώρα! Θα πάμε οπωσδήποτε!» 
Δεν ήξερα τι να πω. Ήμουν πολύ κουρασμένος αλλά η Μ έχει ανάγκη από χρήματα αυτή την εποχή. Ο Τζωρτζ πρότεινε να πάνε οι δυο τους αλλά ακούστηκε περισσότερο σαν απειλή παρά σαν πρόταση. 
Στο δρόμο μου είπαν ότι ο τύπος εκτός από ιδιοκτήτης μπαρ, ήταν και ηθοποιός και έμπορος έργων τέχνης. Είχε ένα γερμανικό όνομα, Χανς κάτι… επέμεναν ότι ήταν γνωστός στα 80s και θα έπρεπε να τον ξέρω αλλά εμένα το όνομα δεν έλεγε κάτι. Δεν ξέρω γιατί θα έπρεπε δηλαδή, λες κι οι πενηντάρηδες είμαστε σύλλογος και πρέπει να  γνωριζόμαστε όλοι μεταξύ μας. Όταν τον είδα κατάλαβα ότι και να τον ήξερα θα είχα κάθε λόγο να τον ξεχάσω. Όταν φτάσαμε στο Central Square μου είπαν να στρίψω αριστερά. Είδα μια μεγάλη ουρά από κόσμο.
«Τι είναι όλοι αυτοί; Το παλιό Manrey δεν είναι αυτό; Δεν το είχαν κλείσει;» αναρωτήθηκα.
«Άνοιξε κάτι παρόμοιο ο Χανς, με άλλο όνομα…» μου είπαν ταυτόχρονα. Πλησιάζοντας λίγο παραπάνω δεν πίστευα στα μάτια μου. Τα ίδια όπως παλιά. Όλοι ντυμένοι στα μαύρα, λουριά, καρφιά, μπότες, μαστίγια… δεν είναι δυνατόν, σκέφτηκα. Είχα ανακουφιστεί όταν το είχαν κλείσει. Τους είπα ότι δεν μπορούσα να μπω εκεί μέσα, αν μ’ έβλεπε κάποιος φοιτητής μου θα ξεφτιλιζόμουν. 
«Κανένας φοιτητής σου δεν θα ερχόταν εδώ.»
«Το πρόβλημα είναι ότι πρέπει να φοράς μαύρα για να μπεις μέσα, κι εσύ φοράς καρό…» 
Ο Τζωρτζ παρέκαμψε την ουρά και πήγε κατευθείαν στην πόρτα. Ψιθύρισε κάτι σε έναν μάλλον πρώην κατάδικο, ο οποίος με κοίταξε και έγνεψε αρνητικά. Τότε ο Τζωρτζ άρχισε να φωνάζει.
«Θες να πω στον Χανς ότι έδιωξες το περιστέρι;» Ο πορτιέρης κοίταξε καλύτερα την Μ που κρατούσε τον πίνακα παραμάσχαλα και μας έκανε νόημα να πλησιάσουμε. Με κοίταξε απ’ την κορφή ως τα νύχια.
«Να μου το δώσεις φεύγοντας» είπε και μου έδωσε το δερμάτινο μπουφάν του. Αν και σιχάθηκα να το βάλω, δεν ήταν ο τύπος που θα ήθελα να προσβάλω. Το κούμπωσα μέχρι εκεί που χρειαζόταν για να μας διαβούμε την πύλη της κολάσεως. Το μέρος ήταν γεμάτο τραβεστί, drag queens, και ημίγυμνους νεαρούς τυλιγμένους με δερμάτινα λουριά. Το μπαρ ήταν στην μέση της σκοτεινής αίθουσας, και πάνω από το μπαρ κρεμόταν ένα μεγάλο μεταλλικό κλουβί. Μέσα στο κλουβί θα έμπαινε το περιστέρι.
Κι εκεί που έλεγα πως χειρότερα δεν γίνεται, εμφανίστηκε και ο σταρ της εποχής μου. Αυτός που θα έπρεπε οπωσδήποτε να γνωρίζω. Πάνω από δύο μέτρα ύψος, ξανθιά περούκα αλά Tina Turner, βγαλμένα φρύδια σαν ζωγραφιστά, ψεύτικες βλεφαρίδες, μεγάλη μύτη, κατακόκκινο κραγιόν, άσπρο κολλητό μπλουζάκι, μυώδες στήθος, μπλε φουστίτσα μίνι, άσπρο κολλάν και δίπατες χρυσές γόβες. Ο Χανς ήταν η πιο άσχημη και τρομακτική τραβεστί που έχω δει ποτέ σε ολόκληρη την βαρετή ζωή μου. Ήταν η επιτομή της διαφορετικότητας στον εφιάλτη που ζούσα.  
Αφού μοίρασε φιλιά και αγκαλιές στην Μ και τον Τζωρτζ, ήρθε η σειρά μου. Βεβαιώθηκε ότι η περούκα του στεκόταν καλά στο κεφάλι του, έβαλε τα χέρια του κάτω από την φουστίτσα του μετατόπισε τα όργανα του σε μια πιο βολική θέση και ήρθε να με χαιρετήσει. Δεν ξέρω τι ήταν χειρότερο, το ότι έπρεπε να ανταλλάξουμε χειραψία ή που με φίλησε τρεις φορές αφήνοντας μισό κιλό κραγιόν στα μάγουλα μου.
«Είσαι πολύ τυχερός άνδρας» μου είπε. «Είναι το πιο όμορφο κορίτσι εδώ μέσα!» 
«Είναι το μόνο κορίτσι εδώ μέσα» 
«Μην γίνεσαι κακός, θα αναγκαστώ να πληρώσω λιγότερα»
«Να με πληρώσεις;» 
«Το περιστεράκι σου μου είπε ότι εσύ χειρίζεσαι τα οικονομικά…»
«Σωστά. Πόσα είπαμε;» 
«Δύο»
«Χιλιάρικα;» 
«Όχι, αγάπη δύο κατοστάρικα; Πολλά δεν ζητάς;»
«Δεν νομίζω, είναι πάρα πολύ λίγα. Σκέψου τι θα περάσει το καημένο το περιστέρι…θα φυλακιστεί…»
«Έχεις και χιούμορ, μ’ αρέσει. Ο πίνακας δεν είναι σπουδαίος, χάρη στον Τζωρτζ κάνω…»
«Δύο χιλιάδες»
«Δεν καταλαβαίνεις. Ο Τζώρτζ μου ζήτησε να τον αγοράσω και θα μου δώσει μέρος των χρημάτων. Ο Τζώρτζ είναι φίλος»
«Πόσο φίλος;»
«Πολύ»
«Τι θα έλεγες να συμφωνήσουμε στα χίλια, και να πεις του Τζωρτζ ότι τον πήρες δύο… αφού ο Τζωρτζ θέλει να κάνει δώρο δεν θα έχει αντίρρηση»
Δώσαμε τα χέρια και ο Χανς διέταξε να γίνει η φυλάκιση του περιστεριού. Σε μία σουρεαλιστική στιγμή όλοι ζητωκραύγαζαν μέσα στο κλουβί με τις τρελές, ενώ η Μ με κοίταζε βουρκωμένη. 
Αν και είχα χαρεί που την έφερα στο Τζωρτζ, ήθελα να την πάρω να φύγουμε από κει μέσα. Της το ξέκοψα και την παρακάλεσα να τελειώσουμε το ποτό μας και να φύγουμε. Ήταν τόσο ευτυχισμένη που δεν απογοητεύτηκε. Έδειξε κατανόηση. Ο Τζωρτζ δεν έδειχνε πολύ χαρούμενος. 
«Ας πιει το ουίσκι της…». 
Ένιωσα ότι η χειρονομία του δεν ήταν ένα απλό κέρασμα και προσπάθησα να την αποτρέψω από το να το πιει. Αυτή όμως ήταν τόσο διψασμένη για μια τελευταία υπερβολή που πριν προλάβω να της το τραβήξω είχε πιει το μισό. Μετά με κοίταξε ένοχα και παιχνιδιάρικα και μου είπε να πάμε σπίτι. Φεύγοντας ο Χανς μου έκανε νόημα. Τους άφησα να προχωρήσουν και πήγα προς αυτόν.
«Να του φάω κι άλλα;» με ρώτησε. Του είπα να του φάει όσα μπορεί. Όσο μεγαλύτερη αξία πάρει ο πίνακας τόσο το καλύτερο. Με τόσα δολάρια που έβγαλε, το μόνο που μπορούσε να κάνει είναι να χτυπήσει προσοχή. «Εντάξει αφέντη!» μου είπε και μου έστειλε ένα φιλί. «Α και κράτα το μπουφάν, σου πάει!» 
Βγαίνοντας διέκρινα μια αναστάτωση στον δρόμο. Κόσμος μαζεμένος κοιτούσαν κάποιον που ήταν πεσμένος στο πάτωμα. Κατάλαβα αμέσως τι γινόταν. Το είχα διαισθανθεί από εκείνη την ώρα. Έτρεξα προς το μέρος τους. Η Μ ήταν αναίσθητη στο πάτωμα και μετά βίας ανέπνεε. Ο Τζωρτζ δίπλα της γονατιστός, κλαψούριζε χωρίς να κάνει τίποτα. Τον έσπρωξα να φύγει από κοντά της και άρχισα να της δίνω ελαφριά χαστούκια μήπως ξυπνήσει. Έπιασα το χέρι της αλλά δεν αισθανόμουν τον παλμό. Άρχισα να ουρλιάζω να φωνάξουν ασθενοφόρο, αλλά όλοι άρχισαν να εξαφανίζονται. Ο πορτιέρης κρύφτηκε και έκλεισε την πόρτα πίσω του. Κανείς δεν ήθελε να μπλέξει με την αστυνομία κι έτσι κανείς δεν βοηθούσε. 
Την σήκωσα στα χέρια κι άρχισα να τρέχω προς το αμάξι. Ο Τζωρτζ έτρεχε πίσω μου. Όταν φτάσαμε στο νοσοκομείο, την έβαλαν απευθείας στην εντατική. Ήθελα να τον σκοτώσω. Το ένιωθα εκείνη την ώρα πως αν την έχανα θα τον σκότωνα. Τον ρωτούσα τι της έριξε στο ποτό, να ξέρουμε για να μπορούμε να την βοηθήσουμε, και δεν έλεγε τίποτα παρά μόνο έκλαιγε σαν κοριτσάκι. «Αν πάθει τίποτα θα πεθάνω» έλεγε και ξαναέλεγε.
Μετά από δύο ώρες την πήγανε σε δωμάτιο. Είχε πιάσει κανονικούς παλμούς αλλά δεν μπορούσε να ξυπνήσει. Ο γιατρός μου είπε ότι αν και δεν φαινόταν κάποιο πρόβλημα στην καρδιά υπήρχε στο φάκελο της ιστορικό υπερτροφικού μυοκαρδίου και έπρεπε να περάσει τη νύχτα εκεί. Έμεινα ξύπνιος όλη νύχτα να την κοιτάω. Ήταν κατάχλωμη, αλλά έδειχνε ήρεμη σαν μωρό. Σκεφτόμουν ότι αν πίστευα μπορεί και να προσευχόμουν για αυτήν. Κατά κάποιο τρόπο προσευχήθηκα. Κάποια στιγμή άνοιξε τα μάτια της και με κοίταξε. Δεν πρέπει να καταλάβαινε που βρισκόταν, γιατί χαμογέλασε.
«Γιατί δεν κοιμάσαι;» με ρώτησε. Εγώ πήγα κοντά της και την φίλησα στο κούτελο, όπως φιλούσα και τον Άντονι όταν ήταν άρρωστος.
«Εσύ γιατί δεν κοιμάσαι;»
«Είδα ένα όνειρο, περίεργο. Να στο πω;» 
«Όπως πάντα. Θα Φυσικά να μου το πεις άλλη ώρα καρδούλα μου. Ξεκουράσου τώρα….». 
«Είδα ότι ήμουν σε ένα μεγάλο πολυκατάστημα. Κι ήταν απόκριες και ήταν γεμάτο κουστούμια. Μια ξανθιά κυρία, γύρω στα σαράντα ήταν εκεί και κοίταζε ένα κουστούμι κότας. Ξέρεις, αυτά τα ολόσωμα τα γελοία. Μου λέει ‘θέλω να το πάρω στην κόρη μου, που είναι σαν εσένα. Θα μπορούσες να μου κάνεις τη χάρη να το δοκιμάσεις;’ Ήταν πολύ ευγενική και έτσι της την έκανα την χάρη. Το κουστούμι ήταν μονοκόμματο, βαρύ και άβολο. Με κάλυπτε από την κορυφή ως τα νύχια. Είχε μόνο ένα άνοιγμα ανάμεσα στα πόδια, σαν τρύπα, προφανώς για να διευκολύνει τις επισκέψεις στην τουαλέτα. Πάντως με έκανε να νιώθω εκτεθειμένη.
Κοίταξα στον καθρέπτη και απογοητεύτηκα. Είπα στην γυναίκα ότι δεν ήταν πρακτικό. Είναι δύσκολο να το βάλεις, κι όταν το βάλεις είναι ακόμα πιο δύσκολο να το βγάλεις. Όσο για την τρύπα ήταν τουλάχιστον γελοία. Ρώτησα τον πωλητή γιατί δεν έκαναν μερικές σχεδιαστικές αλλαγές ώστε να βελτιώσουν τη πρακτικότητα του. Πχ να βάλουν ένα φερμουάρ ή να το κάνουν από πιο ελαφρύ υλικό. Ο πωλητής μου είπε ότι τα κουστούμια αυτά παράγονται έτσι για δεκαετίες ολόκληρες. Θα κόστιζε τόσο σε χρόνο όσο και σε χρήμα για να γίνουν οι απαραίτητες αλλαγές στην γραμμή παραγωγής. Άλλωστε, μου είπε, ο κόσμος τα αγοράζει χωρίς παράπονα. 
Έβγαλα το κουστούμι από πάνω μου κι άρχισα να ψάχνω τα υπόλοιπα κουστούμια. Ήθελα κάτι πιο sexy, λίγο πιο βιτσιόζικο. Ήταν γεμάτο τέτοια μικρά φορέματα με λαγουδάκια, στολές νοσοκόμας με ζαρτιέρες, ξέρεις όλα αυτά. Κρεμόντουσαν γύρω μου παντού αλλά κάθε φορά που έβρισκα κάτι να μ’ αρέσει, εμφανιζόταν η μαμά μου από το πουθενά και διαφωνούσε μαζί μου για τον σκοπό των αποκριών και τον αυτοσεβασμό. 
«Ο σκοπός είναι να βάλεις κάτι που θα γελάνε μαζί του. Όχι να βάλεις κάτι και να γελάνε μαζί σου» μου έλεγε. 
Της είπα ότι δεν πρόκειται να βάλω κι εγώ το κουστούμι της κότας, όπως ήθελε η άλλη κυρία για την κόρη της. Δεν μου ταίριαζε και δεν θα άρεσα. Ήθελα να βάλω κάτι που θα ένιωθα ωραία. Κάτι που θα με έβλεπαν και θα με ερωτευόντουσαν αμέσως. Ή κάτι που θα με έκανε πιο αγαπητή τουλάχιστον. 
«Αν λες ψέματα στην αγάπη, τότε αυτή θα κρατήσει όσο κρατάει ένα αποκριάτικο πάρτι. Έτσι μου είπε και ξύπνησα.»
Ήθελα να γελάσω στην εικόνα της ντυμένη κοτόπουλο, αλλά είδα την μοναξιά και την απομόνωση στο πρόσωπο της και περιορίστηκα στο χαμόγελο. Ένιωσα λίγο ένοχος. Πράγματι εμείς οι άνδρες πολλές φορές διαχωρίζουμε τις γυναίκες σε κότες και σε πουτάνες. Οι κότες είναι όλες ίδιες και προορίζονται για αναπαραγωγή, στις πουτάνες έχεις περισσότερες επιλογές και ο σκοπός όμως παραμένει ο ίδιος. Οι έξυπνες γυναίκες διαλέγουν μία από τις δύο κατηγορίες για την αρχική τους προσέγγιση και στην πορεία με τον τρόπο τους δημιουργούν την αναγκαιότητα τους στη ζωή σου.
Ίσως το κορίτσι μου να μην μπορεί να επιλέξει ούτε την κατηγορία της ούτε καν την θέση εκκίνησης. Ίσως αυτό να μ’ αρέσει. Ίσως όμως να είναι κι αυτό που με κουράζει. Κάποιες φορές αισθάνομαι ότι προσπαθώ παραπάνω από όσο θα ήθελα για να μπορέσω να συνυπάρξω μαζί της... Είναι φορές που μου λείπει η γυναίκα που θα με ακολουθήσει χωρίς πολλή σκέψη είτε στις επιλογές της ζωής μου είτε απλά στο κρεβάτι μου. Κι όταν νιώθω έτσι, θέλω απλά να εξαφανιστώ από την ζωή της. Θέλω να πάω πίσω στην γυναίκα μου. Από την άλλη όταν την είδα πεσμένη στο πάτωμα, με πλημμύρισε ο φόβος της απώλειας όσο ποτέ άλλοτε.
 

19/10/2008 Κυριακή 19:20
Το πρωί δεν θυμόταν τίποτα. Την πήρα σπίτι της, της έφτιαξα πρωινό και την ανάγκασα να φάει λίγο γιατί ήταν εξαντλημένη. Μετά την βοήθησα να κάνει μπάνιο και την έβαλα στο κρεβάτι. Εκείνη την στιγμή ακριβώς χτύπησε το τηλέφωνο. Ήταν η Α. 
«Καλημέρα» απάντησα αποφεύγοντας με δυσκολία να πω τα’ όνομά της. 
«Καλημέρα Ματ. Πήρα να δω τι κάνεις και να σε ρωτήσω αν ήθελες να βρεθούμε, ξέρεις για τα χαρτιά.» 
«Ναι, είμαι λίγο πιεσμένος αλλά θα προσπαθήσω να το χωρέσω στο πρόγραμμα. Να το δω και να σε πάρω πίσω;»
«Δεν είσαι μόνος;»
«Όχι»
«Με συγχωρείς… νόμιζα…»
«Κανένα πρόβλημα, θα σου τηλεφωνήσω από το γραφείο». Έκλεισα το τηλέφωνο σίγουρος ότι η Μ θα έχει δει μέσα από τις μισοκουβέντες, αλλά δεν φάνηκε να καταλαβαίνει τίποτα. Πριν φύγω για το γραφείο προσπάθησα να της πω την γνώμη μου για τον Τζωρτζ αλλά δεν ήθελε να την ακούσει. Που και που κάνει λάθη, είπε, αλλά δεν έχει κακή πρόθεση. Τον λυπόταν κιόλας γιατί ήξερε πως θα υπέφερε από τις τύψεις του. Ίσως οι γυναίκες να έχουν μεγαλύτερη ικανότητα να συγχωρούν από ότι εμείς.
Πήγα σπίτι μου να κάνω ένα μπάνιο και να πάρω το laptop μου. Θυμάμαι την ανακούφιση που ένιωσα μπαίνοντας. Ένιωθα τόσο κουρασμένος σωματικά και ψυχικά που η ησυχία του εργένικου σπιτιού έμοιαζε λυτρωτική. Σκέφτηκα πόσο είχα αποσπαστεί από την δουλειά μου και τους στόχους μου. Σκέφτηκα τον Τζωρτζ. Μπορεί να μην έκλαιγε που παραλίγο να την σκοτώσει αλλά που παραλίγο δεν πέθανε. Έβαλα λίγο καφέ και πήρα την Α.
«Εγώ είμαι. Συγνώμη που στο έκλεισα έτσι πριν.»
«Δεν πειράζει, αρκεί που με ξαναπήρες. Χαίρομαι που ακούω πάλι την φωνή σου.»
«Κι εγώ χαίρομαι που σ’ ακούω»  είπα και το εννοούσα. Ακουγόταν σαν το σπίτι μου. Ακολούθησε μια μεγάλη συζήτηση που έπρεπε να είχε γίνει καιρό πριν. Μιλήσαμε για τα λάθη μας, τον πανικό που με έπιασε με την ηλικία και τις περιπέτειες τις οποίες είχα, την βιασύνη της να με αντικαταστήσει για να με εκδικηθεί και άλλα πολλά. Όλα όμως τα είπαμε ήρεμα. Σαν να μιλούσαμε για κάποιους γνωστούς μας. Μέχρι που την ρώτησα τι κάνει ο δικός της.
«Χωρίζουμε. Είμαι μαζί του και νιώθω άπιστη. Όσο περνάει ο καιρός, η ανάγκη μου να είμαστε ξανά μαζί αντί να μειώνεται δυναμώνει. Ήθελα να ξέρω, αν σε όλο αυτό το διάστημα ένιωσες κάτι αντίστοιχο.» Απέφυγα να απαντήσω, αν και το ναι μου έβγαινε αυθόρμητα εκείνη τη στιγμή. Ίσως έπρεπε να της πω για την Μ και πόσο είχε σοβαρέψει αλλά δεν είχα την δύναμη. 
«Πάντα ένιωθα ότι είσαι εκεί για μένα, το θέμα είναι ότι σε αυτό το διάστημα άλλαξα πολύ. Είμαι σχεδόν άλλος άνθρωπος. Ούτε καλύτερος, ούτε χειρότερος απλά διαφορετικός. Και νιώθω ότι μένουν πράγματα να ανακαλύψω για μένα ακόμα. Είσαι διατεθειμένη να το περάσεις αυτό μαζί μου; Θα με περιμένεις να αποφασίσω ποιος είμαι; Κι αν τελικά δεν σ’ αρέσει; Τι θα κάνεις; Θα μείνεις ή θα βρεθείς στα πενήντα σου να ψάχνεις άντρα;»
«Το μόνο που μπορώ να σου πω με βεβαιότητα αυτή τη στιγμή είναι ότι προτιμώ τον πόνο που μου προκαλείς όταν είμαι μαζί σου, παρά τον πόνο που νιώθω όταν δεν είμαι.»
Αυτή δεν ήταν η απάντηση που ήλπιζα να ακούσω. Δεν μου κέρδιζε χρόνο, αντίθετα με υποχρέωνε να αποφασίσω. Και πώς να αποφασίσω ανάμεσα τους.
Η Μ παρά την τρέλα της και την εκκεντρικότητα της δεν θα πήγαινε με άλλον για να με εκδικηθεί. Θα με έβριζε, θα μου κράταγε μούτρα, μπορεί και να με έδιωχνε προσωρινά αλλά ως αυτοκαταστροφική δεν θα προσπαθούσε καν να με ξεπεράσει. Από την άλλη αυτή η εμμονή κι η προσδοκία της με πνίγει. Δεν θέλω να πρέπει να αποδεικνύω συνέχεια ότι είμαι θεός και αλάθητος και δυνατός επειδή εκείνη θέλει να με βλέπει έτσι. Δεν λέω, είναι πολύ γλυκό να σε θαυμάζουν και να περιμένουν τα πάντα από εσένα αλλά άνθρωπος είμαι κι έχω αδυναμίες. Δεν μπορώ να νιώθω τύψεις γι’ αυτό!  
Ενώ η Α λειτουργεί αλλιώς. Θα χρησιμοποιήσει ότι βρεθεί στο δρόμο της προκειμένου να επιτύχει το στόχο της, κι αν δει ότι δεν τα καταφέρνει θα αρχίσει τις διαπραγματεύσεις και τους συμβιβασμούς προκειμένου να επιβιώσουμε στην κρίση με αξιοπρέπεια. Η λογική αυτή μου ήταν πιο οικεία αλλά με φόβιζε. Για να είμαι ειλικρινής, ενώ η Α ήταν πάντα θαυμάσια σύζυγος είχα πάντα μια κρυφή ανησυχία μήπως όλη αυτή η δεκτικότητα κι η υπομονή που έδειχνε όλη μας τη ζωή δεν είναι χαρακτηριστικό της προσωπικότητας της, αλλά προϊόν της σκέψης της και των υπολογισμών της. Ντρέπομαι που το λέω αυτό για την γυναίκα που υπέφερε τόσα εξαιτίας μου, αλλά εφόσον γράφω για να ξεσπάσω, καλύτερα να βγάλω κι αυτό από μέσα μου.      
Κλείνοντας είπα στην Α ότι έπρεπε να τα πούμε από κοντά. Ύστερα, προσπάθησα να σκεφτώ την Α στη θέση της Μ, να είναι αναίσθητη στο πάτωμα χωρίς παλμό. Δεν γινόταν. Δεν ξέρω αν δεν ήθελα να το διανοηθώ καν ή αν ήταν τόσο βαθιά καρφωμένη η στιγμή που έχανα την Μ στο μυαλό μου, αλλά ένιωσα ένα σφίξιμο στο λαιμό μου. Έπρεπε να πάω επειγόντως στην δουλειά. Να δουλέψω. Να αποσπάσω την σκέψη μου από όλα αυτά.
Ο Πήτερ ήταν εκεί όπως πάντα. Είχε μάθει να με διαβάζει όσο κανείς άλλος. Σύντομα του εκμυστηρευόμουν όλα όσα είχαν γίνει. Σχεδόν έγειρα στο κακόμοιρο πιτ μπουλ, που μόλις είχε ορφανέψει και αντί να μιλάει για τα δικά του με άκουγε προσεκτικά. 
«Αυτά συμβαίνουν κάθε μέρα, άνοιξε την τηλεόραση. Σε όλες τις σαπουνόπερες τα ίδια γίνονται. Βέβαια εσύ δεν είσαι βαθύπλουτος μεγιστάνας και οι γκόμενες σπανίζουν, οπότε καταλαβαίνω να μην θες να πεθάνει η μία που σου έτυχε. Αυτό που με προβληματίζει είναι ότι δεν βλέπεις τα πραγματικά οφέλη από την παρουσία της στη ζωή σου. Στην ζωή μας.»
«Δηλαδή;»
«Έχει έναν Ιππόκαμπο που οργιάζει. Βλέπει πράγματα που δεν έχουν συμβεί. Μιλάει στον εαυτό της στον ύπνο της. Τον διδάσκει. Πως το εξηγείς;»
«Δεν το εξηγώ. Θα έχει αποθηκευμένες πληροφορίες και το μυαλό της τρέχει φόρμουλες και πιθανά σενάρια και απλά τυχαίνει να… δεν ξέρω, ειλικρινά. Δεν μπορώ να καταλάβω τι άλλο μπορεί να συμβαίνει.»
«Υποστηρίζεται ότι ακόμα και οι εκ γενετής τυφλοί έχουν οπτικό περιεχόμενο στα όνειρα τους. Πως γίνεται όταν δεν έχουν δει ποτέ; Ίσως η φαντασία να είναι το μάτι του μυαλού κι η αντίληψη μιας άλλης διάστασης να είναι δυνατή γι’ αυτούς που δεν στηρίζονται αποκλειστικά στα μάτια τους για την απόκτηση της πληροφορίας.»
Πάντα ήμουν της άποψης ότι καμιά εμπειρία δεν μπορεί να αποκτηθεί από την φαντασία. «Η εμπειρία προηγείται της φαντασίας, ενώ η φαντασία μας κατευθύνεται κυρίως από την επιθυμία, την θέληση μας» απάντησα με μια ενδόμυχη αμφιβολία. «Όλοι έχουμε δει σχήματα μέσα σε άλλα σχήματα. Όλοι έχουμε δει σύννεφα ή σκιές να παίρνουν κάποια άλλη μορφή. Όλοι γνωρίζουμε τα πειράματα της επιστημονικής ψυχολογίας με τα ακανόνιστα σχέδια… Ίσως αυτό συμβαίνει με του ερωτευμένους ανθρώπους. Δεν τυφλώνονται απλά προβάλλουν τις επιθυμίες τους στον άλλο. Ίσως αυτό συμβαίνει με εμάς και την Μ. Ίσως έχουμε τόση ανάγκη από κατεύθυνση που έχουμε αρχίσει να βλέπουμε προφητείες στα όνειρα της.»
«Εγώ πάλι νομίζω, και πες με τρελό ότι κάτι άλλο υπάρχει. Δεν είναι προφητεία απλά διαφορετική αντίληψη. Πιο προηγμένη.»
«Που εμείς δεν έχουμε;»
«Που εσύ δεν έχεις!»
«Γιατί εγώ μόνο;»
«Γιατί εσύ αρνείσαι πεισματικά να δεις».  
 

19 Δεκεμβρίου 2001
Αγαπημένο μου ημερολόγιο, πόσα έχω να σου πω αλλά μέχρι τώρα δεν είχα την δύναμη… Να ξεκινήσω από τον δήθεν γιατρό του Άρη… όταν πήγαμε εκεί άρχισε να μου λέει για τις ευνοϊκές συνέπειες του σεξ στην καρδιά, κι ότι με την στέρηση η καρδιά πρήζεται και μεγαλώνει και πως ο Άρης είναι σε οριακή κατάσταση και πως σαν σύντροφος πρέπει να τον στηρίζω ολοκληρωτικά. Του εξήγησα ότι εγώ μεγάλωσα με αυτό το πρόβλημα και δεν μου είχαν πει τέτοια πράγματα, αλλά ο γιατρός μου είπε ότι το πρόβλημα του Άρη ήταν επίκτητο. Από το πολύ άγχος… Μάλιστα του έδωσε και κάτι χάπια αγχολυτικά. Μπερδεύτηκα, δεν μου ακουγόντουσαν πολύ λογικά όλα αυτά, όταν γύρισα σπίτι τα είπα στην μητέρα μου, η οποία φρίκαρε. Άρχισε να φωνάζει ότι το παιδί είναι είτε τρελό ή κάποια άλλη απάτη παίζεται εις βάρος μου. Μου ζήτησε το τηλέφωνο του γιατρού. Εγώ είχα πάρει την κάρτα του αλλά δεν της την έδωσα. Δεν ήθελα να με κάνει ρεζίλη και να τσακωθώ με τον Άρη επειδή αυτή είχε παρανοήσει. Επέμενε όμως και ούρλιαζε. Φοβήθηκα μην έρθει ο Άρης να με πάρει και την ακούσει. Για να της αποδείξω ότι είχε άδικο, τον πήρα εγώ τηλέφωνο και την έβαλα να ακούει από την άλλη συσκευή. Στην αρχή ο γιατρός επαναλάμβανε τα ίδια που μου έλεγε και στο ιατρείο του. Μέχρι που η μαμά μου δεν άντεξε και μίλησε. Γιατρέ, τώρα μιλάτε με μένα. Είμαι η μητέρα της. Ο γιατρός πάγωσε λίγο κι ύστερα ζήτησε να βγω από την γραμμή. Η μητέρα μου έκανε νόημα να κάνω πως το κλείνω αλλά να συνεχίσω να ακούω. Στον όρκο του Ιπποκράτη που δώσατε, και στον λόγο σας σαν γονιός, σας ορκίζω να μου πείτε τι συμβαίνει διαφορετικά θα σας καταγγείλουμε στην αστυνομία. Ο γιατρός άρχισε να τα μασάει. Επειδή έχω δώσει όρκο, θα σας πω ένα πράγμα και θα σας παρακαλέσω να μην μάθει ποτέ ο Άρης ή η οικογένεια του ότι σας το είπα εγώ, αλλά το παιδί σας πρέπει να φύγει γρήγορα μακριά του, κινδυνεύει. Μου είπε ότι κι ο αδερφός της και φίλοι της είναι στην Αμερική. Ας πάει εκεί για λίγο καιρό. Ο Άρης δεν είναι καλά. Έχει πρόβλημα με την καρδιά του;  Όχι. 
Και κάπως έτσι όλος ο κόσμος μου γκρεμίστηκε. Δεν είχα χρόνο να το χωνέψω. Ζαλιζόμουν. Ο Άρης ήρθε από κάτω από το σπίτι και μου χτύπησε να κατέβω. Η μητέρα μου είπε να μην απομακρυνθώ πολύ και να κάνω σαν να μην συμβαίνει τίποτα, για να μην υποψιαστεί. Εγώ το μόνο που σκεφτόμουν ήταν ότι τον αγαπούσα. Αν είχε πρόβλημα, έπρεπε εγώ ο άνθρωπος του, να τον εγκαταλείψω; Ενώ είχαμε πει να βγούμε ο Άρης είπε πως είχε έρθει κατευθείαν από το γυμναστήριο και ήθελε να πάμε οπωσδήποτε από το σπίτι να κάνει ντους. Όταν φτάσαμε, βρήκαμε μέσα έναν από αυτούς τους φίλους του ξαπλωμένο στον καναπέ. Κανονικά αυτός μένει λίγο πιο κάτω από μένα.  Μου είπε ότι τον φιλοξενεί για λίγο καιρό γιατί έχει τσακωθεί με την κοπέλα του και τον έδιωξε από το σπίτι. Έφευγε όμως εκείνη την ώρα. Πριν φύγει, μου είπε ότι διάβασε το ποίημα που είχα γράψει για τον Άρη κι είχε συγκινηθεί. Είσαι πολύ αθώα, μου είπε, είναι πολύ τυχερός. Έφυγε ψιθυρίζοντας κάτι στον Άρη, που τον έκανε έξαλλο. Ο Άρης του βρόντηξε την πόρτα στα μούτρα και έβαλε τα κλειδιά από πίσω. Η καρδιά μου έτρεμε. Δεν τον είχα δει ξανά έτσι επιθετικό. Ήταν πάντα ήρεμος και καλοσυνάτος. Μου είπε ότι μπαίνει για ντους. Έτρεξα στην κουζίνα και άρχισα να ψάχνω τα ντουλάπια. Είχα δει ένα ντουλάπι, που έβαζε τις βιταμίνες του. Το άνοιξα έβγαλα από μπροστά το κουάκερ και από πίσω βρήκα διάφορα μπουκάλια και σακουλάκια με χάπια. Δεν πρόλαβα να τα πιάσω. Τον ένιωσα πίσω μου. Ψάχνεις κάτι; Με ρώτησε. Του είπα πως ήθελα ένα αναψυκτικό. Έπιασε απ’ το ψυγείο ένα ανοιχτό μπουκάλι κρασί και μου έβαλε. Πιες να χαλαρώσεις, είσαι πολύ τσιτωμένη. Δεν ήθελα να πιω, αλλά με κοιτούσε και έτσι έβαλα μια γουλιά στο στόμα μου. Ίσως ήμουν υπερβολική. Ο Άρης ήταν, όπως και να έχει μ’ αγαπάει. Δεν είναι ικανός για κακό. Μου έπιασε συζήτηση για το γιατρό. Κάτι δεν πήγαινε καλά με αυτόν σήμερα, πρέπει να έχει γεράσει και να έχει ξεκουτιάνει… Είναι δυνατόν να μας λέει όλη την ώρα για το σεξ; Για το καλό σου τα έλεγε μάλλον, του είπα. Δεν νομίζω, νομίζω πως την ώρα που σου μιλούσε του είχε σηκωθεί. Όταν το άκουσα αυτό κατάλαβα πως ο Άρης δεν ήταν τόσο αθώος όσο πίστευα. Τρόμαξα.  Είχε καταλάβει τι είχε γίνει. Άρχισε να με φιλάει και να με τραβάει προς το δωμάτιο. Το κρασί μου έπεσε από τα χέρια, είχα παραλύσει. Δεν ξέρω τι μου συνέβαινε, είχα χάσει τις δυνάμεις μου. Δεν μπορούσα να τον εμποδίσω. Δεν είχα καν την ψυχή να το κάνω. Δεν θυμάμαι αν είπα καν όχι. Το μόνο που θυμάμαι πριν λιποθυμήσω ήταν ο πόνος και τα ουρλιαχτά που με έπνιγαν. Τι πόνος Θεέ μου. Σαν σφαγή. Όταν συνήλθα ο Άρης έκλαιγε με αναφιλητά και φιλούσε τα πόδια μου.  Έκλαιγε, έκλαιγε… σχεδόν τον λυπήθηκα. Έφυγα με τα πόδια από το σπίτι του, ούτε που θυμάμαι πως έφτασα σπίτι. Ύστερα από αυτό, του έστειλα μήνυμα ότι πρέπει να συγκεντρωθώ στην εξεταστική μου και δεν έχω χρόνο για έρωτες. Δεν μίλησα ποτέ σε κανένα γι’ αυτό. Οι γονείς μου ήταν ήδη αρκετά σοκαρισμένοι από την προειδοποίηση του γιατρού. Ένα μήνα μετά, η τότε κολλητή μου με πήρε τηλέφωνο και ζήτησε να βρεθούμε έστω για μια βόλτα με το αμάξι. Είχε πολλά προβλήματα με την μάνα της και είχε ανάγκη να μιλήσει. Ενώ είχα να δώσω μάθημα το επόμενο πρωί, δεν μου έκανε καρδιά να την αφήσω σε αυτή την κατάσταση. Ήρθε κατά τις  10 το βράδυ και με πήρε. Έκλαιγε κανονικά. Είχε δάκρυα στα μάτια. Μου είπε μια βόλτα μόνο. Φτάσαμε στο πάρκο της Φιλοθέης, εκεί κοντά στο στίβο. Μου λέει, κατέβα για ένα τσιγάρο. Βγήκα. Μόλις έκλεισα την πόρτα, έβαλε μπρος κι έφυγε. Ο Άρης εμφανίστηκε μέσα από το σκοτάδι. Τρόμαξα, αλλά θύμωσα περισσότερο. You are no good, μου είπε. Με παράτησες με ένα μήνυμα… Άρχισα να φωνάζω. Στον στίβο είχε κόσμο, δεν μπορούσε να μου κάνει τίποτα. Μου είπε ότι δεν είναι μόνος του, αλλά δεν είδα κανένα. Άρχισα να τρέχω, έτρεξα τόσο γρήγορα που δεν μ’ έφτανε ούτε αμάξι.  Βγήκα στην λεωφόρο και σταμάτησα ένα ταξί. Όταν έφτασα σπίτι, ο φίλος του το ψυχάκι που έμενε πιο κάτω είχε παρκάρει την jaguar έξω από το σπίτι μου. Την στιγμή που έμπαινα μέσα, άναψε το εσωτερικό φως για να τον δω.  Για κάποιες μέρες το έκανε συνέχεια, μέχρι που ο μπαμπάς μου πήγε και τον προειδοποίησε. Όλα αυτά τα κακομαθημένα πουλάνε μαγκιά ως εκεί που τους παίρνει. Ύστερα έγινε αυτό με τους δίδυμους πύργους. Κλεισμένη στο σπίτι, με μοναδικό όνειρο την Αμερική και κυρίως την Νέα Υόρκη, γιατί είναι ο Γιώργος εκεί, είδα μαζί με τους πύργους να καταρρέουν και τα όνειρα μου. Με πήρε το παράπονο. Παντού τρομοκρατία. Στις σχέσεις, στη γειτονιά, στον κόσμο. Τι θα γινόμουν; Πως θα μπορούσα να εμπιστευτώ και να ξαναγαπήσω; Τι είχα κάνει και μου άξιζε να με τιμωρούν έτσι;
 

21/10/2008 Τρίτη 23:50
Χθες το απόγευμα, αφού έφυγα από το Πανεπιστήμιο, συνάντησα την Α. Δεν ήθελα να πάω σπίτι μας για να μην μου βγει παραπάνω συναισθηματισμός και συναντηθήκαμε σε μια παμπ στο Harvard square. Όμορφη μου φάνηκε. Μου είχε λείψει περισσότερο από όσο καταλάβαινα. Μιλήσαμε αρκετή ώρα και τα χέρια μας ήταν ενωμένα συνεχώς. Τα δάχτυλα της έμπλεκαν στα δάχτυλα μου και έπαιρναν από μέσα μου όλη την ένταση. Ήμουν και πάλι ήρεμος. Μπορούσα να μιλάω χωρίς να εξηγώ, με άκουγε με μια ακατανόητη κατανόηση. Μέσα σε λίγη ώρα της είχα πει τα πάντα. Για την Μ και την έρευνα, για εκείνη και το πόσο με είχε πειράξει το θέμα του Γκάρυ, για τον Πήτερ, για όλα. Κι αφού άδειασα τα πάντα από μέσα μου της είπα πως με κάνει να νιώθω σπίτι μου και πάλι.
«Δεν έχεις παρά να γυρίσεις, λοιπόν. Σ’ αγαπώ το ξέρεις, δεν θέλω να χωρίσουμε…»
«Και τότε γιατί με κυνηγάς με τα χαρτιά του διαζυγίου;» την ρώτησα.
«Γιατί δεν μπορώ να βρίσκομαι σε αυτή την ενδιάμεση κατάσταση. Αν μου πεις Τέλος, θα πονέσω αλλά θα το αντιμετωπίσω γιατί δεν μπορώ να κάνω αλλιώς. Ελπίζω όμως να μου πεις Αρχή. Αυτό ελπίζω. Να γυρίσεις. Να γεράσουμε μαζί όπως πάντα ονειρευόμασταν.»
«Και η μικρή; Ποιος θα το πει στην μικρή; Πως;» Στην σκέψη και μόνο του χωρισμού μαζί της με έπιασε τρέμουλο. Αλλά αυτό δεν μπορούσα να το πω στην Α. Τι να της πω; Δεν την αντέχω αλλά δεν μπορώ και χωρίς αυτήν. Την θέλω αλλά έχω ανάγκη και σένα; Δεν ξέρω τι μου γίνεται;
«Να της μιλήσω εγώ. Να της εξηγήσω. Αν σ’ αγαπάει θα καταλάβει… δεν θα σου διαλύσει οριστικά το σπίτι. Έτσι δεν είναι; Κι άλλωστε είναι νέα, θα φτιάξει την ζωή της. Θα βρει ένα παιδί στην ηλικία της. Σκέψου να μείνετε μαζί και να μπαινοβγαίνει ο Άντονι σπίτι σας. Σκέψου… η φύση είναι έτσι που…»
Αυτό το ενδεχόμενο δεν μου είχε περάσει ποτέ από  το μυαλό. Σκεφτόμουν για όλους τους άλλους άλλα όχι για τον γιο μου φυσικά. Με έπιασε πονοκέφαλος. Κοίταξα το ρολόι μου. Πολλή ώρα την είχα αφήσει μόνη της. 
«Πρέπει, να φύγω… θα σε δω ξανά σύντομα. Θα πάρω μια απόφαση στο υπόσχομαι» της είπα και φίλησα την άκρη των χειλιών της πεταχτά. 
Πήγα κατευθείαν σπίτι της Μ. Έπρεπε να την δω. Κοιμόταν ακόμα, δεν μπορούσε να συνέλθει. Έμοιαζε με μωρό. Την ξύπνησα με χάδια και φιλιά. Με κοίταξε με παράπονο. Κατάλαβα.
«Άντε πες το. Να δω πόσα όνειρα θα δεις…»
«Ήταν πολύ περίεργο αυτό» δικαιολογήθηκε.
«Ενώ τα άλλα είναι απλά και συνηθισμένα; Έλα μην μουτρώνεις, σε πειράζω. Πες τo μου.»
«Είδα ότι ήμουν αόρατη, ήμουν πνεύμα ή φάντασμα, και μπήκα σε ένα δωμάτιο που έμοιαζε με μαγαζί. Ήταν γεμάτο παλιά αντικείμενα, δεν ξέρω αν ήταν αντίκες αλλά είχαν την μυρωδιά του υγρού ξύλου. Είδα ένα παιδί, δεν μπορούσα να καταλάβω αν ήταν αγόρι ή κορίτσι, αλλά κρατούσε μια όμορφη Barbie με μακριά μαύρα μαλλιά και πριγκιπικό ροζ φόρεμα. Η Barbie με την λάμψη της ξεχώριζε ανάμεσα στα υπόλοιπα ξεθωριασμένα πράγματα του μαγαζιού. 
Μία γυναίκα, μεγαλύτερης ηλικίας, μπήκε μέσα. Μου δημιουργήθηκε η αίσθηση ότι ήταν η ιδιοκτήτρια του μαγαζιού. Ήταν ψηλή, βαριά κ είχε τα καστανά μαλλιά της τραβηγμένα σε χαμηλή αλογοουρά. Η γυναίκα εντυπωσιάστηκε τόσο από την κούκλα που πρότεινε στο παιδί να της την πουλήσει. Το παιδί αρνήθηκε λέγοντας ότι αυτή δεν ήταν μια οποιαδήποτε κούκλα. Της είπε ότι υπήρχε ένας τρόπος με τον οποίο η Barbie αυτή μεταμορφωνόταν από κορίτσι σε αγόρι, αλλά το παιδί αμφέβαλλε για την ικανότητα της γυναίκας να ανακαλύψει πως.
Η γυναίκα εκνευρίστηκε με την αμφισβήτηση και σπασμωδικά άρπαξε ένα ψαλίδι και πήγε να κόψει τα μαλλιά της κούκλας κοντά. Το παιδί άρχισε να της φωνάζει ‘τι πας να κάνεις τρελάθηκες; Τα μαλλιά της είναι μέρος της ομορφιάς της! Υπάρχει μυστικός τρόπος με τον οποίο μπορείς να την αλλάξεις σε αγόρι, χωρίς να την καταστρέψεις για πάντα. Όταν βαρεθείς το αγόρι, μπορείς να την κάνεις πριγκίπισσα πάλι.’
Πριν προλάβει να της απαντήσει στο αν υπήρχε κάποιο κουμπί που θα μπορούσε να πατήσει, το παιδί εξαφανίστηκε αφήνοντας την κούκλα εκεί. Δεν υπήρχε κουτί, ούτε οδηγίες, ούτε καν απόδειξη ότι μπορούσε να γίνει κάτι τέτοιο. Μόνο η παραδοχή πως το παιδί είχε δίκιο. Και πρέπει να είχε, γιατί με το που έριχνες το βλέμμα σου πάνω της ένιωθες ότι υπήρχε κάτι παραπάνω από αυτό που μπορούσες να δεις.
Όσο έψαχνε το κρυφό κουμπί της και δεν το έβρισκε, η ιδέα να την αλλάξει της έγινε εμμονή. Για άλλη μια φορά σκέφτηκε να την κουρέψει ή να της κόψει το φόρεμα αλλά δεν της έκανε καρδιά. Για ώρες σκεφτόταν τι να κάνει, μεταφέροντας την Barbie σε διάφορα σημεία του δωματίου, από τις πιο σκοτεινές γωνιές του στις πιο φωτεινές λες και το μυστικό θα αποκαλυπτόταν μαγικά ανάλογα με το φωτισμό. 
Η υπομονή της εξαντλήθηκε και η γυναίκα έγινε βίαιη. Ήταν έτοιμη να την κόψει κομματάκια από τα νεύρα της και σε μια στιγμή έκρηξης την πέταξε με όλο της τον θυμό στο πάτωμα να σπάσει. Όταν είδε την καημένη την κούκλα στραπατσαρισμένη να κείτεται κάτω, συνειδητοποίησε την ψυχολογική της κατάσταση, σήκωσε την Barbie με προσοχή, την έβαλε πάνω σε ένα τραπέζι στην είσοδο του μαγαζιού, σκέπασε το όμορφο φόρεμα της με ένα ξεφτισμένο κουρέλι, και τα μαλλιά της με ένα άλλο και την έβγαλε για πούλημα. Φώναζε ‘πωλείται’ δυνατά και με απόγνωση ελπίζοντας ότι κάποιος θα έμπαινε μέσα και θα έπαιρνε την καταραμένη κούκλα μακριά. Την κοίταζε μόνο για να βεβαιωθεί ότι ήταν καλυμμένη και η ομορφιά της δεν θα μπορούσε να της αλλάξει γνώμη. 
Την στιγμή εκείνη με κάποιο τρόπο έγινα ορατή. Το σοκ μου από την ακραία συμπεριφορά της γυναίκας φαίνεται με έκανε άνθρωπο. Η γυναίκα γύρισε, με κοίταξε κατάματα και μου είπε:
«Ο μόνος τρόπος να χάσεις κάτι που αγαπάς χωρίς να βιώσεις την απώλεια του, είναι να σε κουράσει υπερβολικά πριν το τέλος.»
Εκείνη η μέρα, εκείνο το όνειρο, εκείνη η στιγμή που έδινε απάντηση σε ένα ερώτημα που με βασάνιζε όλη μέρα, ήταν που κλόνισε τα θεμέλια όλης της επιστημονικής μου ύπαρξης. Όχι γιατί μου είχε αποκαλυφθεί καμιά μεγάλη αλήθεια, αλλά γιατί ένα κορίτσι που ήξερα τόσο λίγο καιρό είδε τον προβληματισμό μου με τα μάτια της κλειστά. Την ρώτησα γιατί έπρεπε αυτή η όμορφη κούκλα να είναι κάτι παραπάνω από αυτό; Γιατί να πιστέψει ότι αλλάζει σε κάτι άλλο, πιο απλό ενδεχομένως, διαφορετικό;  Γιατί να θέλει να αλλάξει αυτό που την γοητεύει; Κι ύστερα, γιατί να την πουλήσει και να μην την κρατήσει για αυτό που προφανώς ήταν;
Η Μ με κοίταξε σκεπτική και λυπημένη. Δεν μπορούσε να μου πει κάτι ούτε να αλλάξει την αλήθεια. Όταν κοιμόταν, απαλλαγμένη από την επιθυμία και την βούληση, ήταν εξυπνότερη από ότι ξύπνια. 
Λίγο αργότερα ήρθε και ο Τζωρτζ. 
«Σούσι για τρεις!» φώναξε μπαίνοντας. Ξαφνιάστηκα που με υπολόγισε. Η Μ χάρηκε πολύ που τον είδε, κι έτσι δεν τον πέταξα έξω με τις κλωτσιές. 
«Το στομάχι μου είναι κάπως… καλύτερα να μην φάω σούσι» του είπε απολογητικά.
«Δεν πειράζει αγάπη μου, θα το φάω εγώ με τον Ματ! Εσένα θα σου φτιάξω κάτι άλλο.» Έτρεξε στην κουζίνα και της έφτιαξε κοτόσουπα. Η αλήθεια είναι ότι της φερόταν σαν μάνα της κι έτσι την δικαιολόγησα που τον πίστευε και τον συγχωρούσε ότι κι αν έκανε. Εγώ πάλι τον μισούσα απεριόριστα. 
Όση ώρα τρώγαμε τα μάτια μας όμως δεν διασταυρώθηκαν στιγμή. Κρατούσε το κεφάλι του σκυφτό και απέφευγε οποιαδήποτε απευθείας συζήτηση μαζί μου. Εγώ κατάπινα το κάθε κομμάτι σούσι με τρόμο. Φοβόμουν μην μου έχει ρίξει τίποτα μέσα να με ξεβγάλει. Αλλά όχι, θα ήταν πολύ απλό για αυτόν. Είχε άλλο τρόπο να μου κάνει πόλεμο.
Έτσι, για άλλη μία φορά το τηλέφωνο του χτύπησε την ώρα που τελειώναμε το φαγητό και για άλλη μια φορά ήταν κάποιος φίλος τους που η Μ έπρεπε οπωσδήποτε να δει. Ύπουλα και πονηρά, με ρώτησε ευγενικά αν πίστευα ότι θα μπορούσαμε να περάσουμε από το πάρτι αυτού του φίλου.
«Νομίζω πως πέρασε αρκετά, καλύτερα να ξεκουραστεί για να μπορεί να πάει στην δουλειά της αύριο» 
«Μην σε ανησυχεί η δουλειά της. Ο αρχισυντάκτης της είναι ο φίλος μας που κάνει το πάρτι. Αν δεν κάνω λάθος είναι και αφεντικό του γιου σου, έτσι δεν είναι; Συνάδελφοι δεν είστε με το γιο του Ματ;»
Η Μ με κοίταζε διστακτικά. Δεν ξέρω τι σκεφτόταν, ποτέ δεν μου είπε τι ήθελε πραγματικά να κάνει εκείνο το βράδυ αλλά σαν να φοβόταν κάτι. «Πάμε για λίγο, για καμιά ώρα μόνο» είπε.
Έτσι μπήκαμε για άλλη μια φορά στο αμάξι μου και οδήγησα ως το Belmont όπου είχε την βίλλα του ο Κρις. Το αφεντικό της Μ και του Άντονι, κι ο αρχιερέας της τρέλας όλων των καλλιτεχνών της Μασαχουσέτης. Είχα ακούσει από τον γιο μου διάφορα γι’ αυτόν. Απόφοιτος Harvard που κάποια στιγμή αποφάσισε να γίνει τραγουδιστής, το γύρισε σε μουσικός παραγωγός, έφτιαξε δική του δισκογραφική και στην πορεία αγόρασε και την εφημερίδα στην οποία εργάζεται ως αρχισυντάκτης, από χόμπι μάλλον. Μποέμ τύπος γνώριζε τους πάντες και τα πάντα. Κανείς δεν μπορούσε να ανέβει στον χώρο της τέχνης, της μουσικής ή του θεάτρου χωρίς τις ευλογίες του.
«Θα τον ξέρεις σίγουρα, είναι της ηλικίας σου!» είπε ο Τζωρτζ θέλοντας να με τσιγκλήσει.
«Αυτή την φορά έχεις δίκιο…» του απάντησα θέλοντας να ρίξω τους τόνους. 
Σε όλο το δρόμο αναρωτιόμουν από πού να γνωρίζονται, πως βρέθηκε η Μ στην εφημερίδα, αν είχε μεσολαβήσει ο Τζωρτζ άραγε. Όταν φτάσαμε ο Κρις μας περίμενε στο δρόμο για να μας υποδεχτεί. Μου έκανε τρομερή εντύπωση η εγκαρδιότητα με την οποία με χαιρέτησε, αν και μου φάνηκε ότι αγκάλιασε την Μ λίγο παραπάνω ώρα από ότι θα έπρεπε. Την έπιασε από το χέρι τρυφερά και μας οδήγησε προς την γοτθική είσοδο της έπαυλης.
«Σου θυμίζει κάποιον;» με ρώτησε ο Τζωρτζ ενώ μπαίναμε μέσα. Τον κοίταξα καλύτερα. Μακριά ίσια μαλλιά, γκρι μάτια, τεράστιο χαμόγελο. Έδειχνε ευτυχισμένος άνθρωπος.
«Όχι» απάντησα.
«Για κοίτα τον λίγο καλύτερα και μετά κοίτα εκεί» είπε και μου έδειξε τον καθρέπτη της εισόδου. Ίσως είχε δίκιο. Δεν ήμουν τόσο ωραίος όσο ήταν αυτός αλλά θα μπορούσες να πεις ότι φέρναμε λίγο. «Δεν είσαι η εξαίρεση, είσαι ο κανόνας. Είσαι ο τύπος της». Αυτό μου είπε με τον τρόπο του. Πόσο ύπουλος ήταν αυτός ο άνθρωπος. Ήξερε να χτυπάει στα ευαίσθητα μου σημεία. Χωρίς να το θέλω άρχισα να παρατηρώ την γλώσσα του σώματος του καθώς της μιλούσε. Δεν ήθελα να καρφωθώ και γύρισα το βλέμμα μου στο χώρο.
Το σπίτι ήταν γεμάτο κόσμο, κάπως εκκεντρικό αλλά όχι κραυγαλέο. Αναγνώρισα ένα δύο ξεχασμένους ροκ σταρ της εποχής μου που περιφέρονταν στο χώρο ψάχνοντας παλιούς θαυμαστές. Κάποιοι φιλιόντουσαν λες και ήταν σε φοιτητική εστία και κάποιοι φαινόντουσαν να μιλάνε σοβαρά. Ο μπουφές πάντως ήταν εντυπωσιακός και αν δεν είχα ζοριστεί τόσο να φάω το δηλητηριασμένο σούσι του Τζωρτζ, θα είχα πνίξει την αμηχανία μου στα καναπεδάκια. 
Ο Κρις έκανε νόημα σε ένα σερβιτόρο να μας φέρει ποτά. 
«Πως γνωριστήκατε;» μας ρώτησε.
«Θα σας ρωτούσα ακριβώς το ίδιο» του απάντησα. 
«Είναι εντελώς τρελό, αλλά θα σου πω. Τρακάραμε! Εγώ γυρνούσα από ένα τουρ, η Μ από το μάθημα ζωγραφικής και μπαμ! Έρωτας με την πρώτη ματιά!» Η Μ χλόμιασε και χαμογέλασε με κάποια πικρία.
«Πάει πολύς καιρός Κρις… και δεν κράτησε καθόλου» βιάστηκε να διευκρινίσει.
«Α ναι! Μην με παρεξηγείς.. από την αρχή ήμασταν περισσότερο φίλοι παρά οτιδήποτε άλλο. Ο έρωτας ήταν λεκτική υπερβολή για χάρη της αφήγησης. Άλλωστε μετά από λίγο ερωτεύτηκε έναν μουσικό, πολύ καλό παιδί, ταλαντούχο…» Η Μ έβαλε το χέρι της στο στόμα του να το κλείσει. 
«Ναι, τον είδε στην τηλεόραση και με παράτησε. Έτσι απλά! Με ένα μήνυμα.»
«Σκάσε!» του φώναξε και σκάσανε στα γέλια. «Βλακείες λέει!» 
«Καθόλου βλακείες δεν λέω. Μην ντρέπεσαι, είναι πολύ ρομαντική ιστορία. Τι δουλειά είχες με μένα το γέρο άλλωστε… Που λες Ματ, κάθισε και του έφτιαξε ολόκληρο πίνακα και πήγε να τον βρει. Συναυλία ήταν;»
«Κρις!»
«Ναι, ναι ας τ’ αφήσουμε…» η φλέβα που πετάχτηκε στο κούτελο του πρόδωσε τον εκνευρισμό του. «Αν και οφείλω να πω ότι είχε τα δίκια της. Είναι δύσκολο να είσαι πιστός όταν είσαι διάσημος.» Είχα μπερδευτεί, δεν ήξερα σε ποιον αναφέρεται. 
«Τα ξεπεράσατε όμως όλα αυτά… αφού δουλεύετε μαζί» 
«Ναι, από τότε συνεργαζόμασταν. Έγραφε στίχους, τραγούδια για τους νέους καλλιτέχνες που αναλάμβανε η δισκογραφική μου. Είχε ταλέντο αλλά δυστυχώς η δισκογραφική αυτή έκλεισε και έμειναν στοίβες οι στίχοι της στο νεκροταφείο των τραγουδιών.»
«Πολύ ποιητικό» σχολίασε ο Τζωρτζ…
«Ποιο;»
«Το νεκροταφείο των τραγουδιών… ενδιαφέρον παραλληλισμός» 
«Δεν πρόκειται για παραλληλισμό. Έχω πράγματι νεκροταφείο τραγουδιών.»
«Που;»
«Εδώ! Θέλετε να το δείτε; Θέλετε να σας δείξω που αναπαύονται οι έρωτες που δεν μελοποιήθηκαν ποτέ;» Στο πίσω μέρος του οικοπέδου του σπιτιού του είχε κατασκευάσει κάτι που έμοιαζε με θερμοκήπιο αλλά ήταν όλο ξύλινο. Σαν ορεινό καταφύγιο. «Το ονομάζουμε Greenfield» μας είπε και μας άνοιξε την πόρτα.
Οι τοίχοι του ήταν γεμάτοι από ξύλινα ράφια και κάτι κουτιά σαν οστεοφυλάκια. Ένας άντρας και μία γυναίκα καθόντουσαν σε ένα κόκκινο βελούδινο καναπέ και διάβαζαν απορροφημένοι χαρτιά σκόρπια γύρω τους. Ένας άλλος γρατζουνούσε μια κιθάρα και μουρμούριζε.
«Όλα αυτά τα ράφια και τα κουτιά είναι γεμάτα με στίχους που δεν έφτασαν ποτέ στην δισκογραφία. Ερωτικά τραγούδια σαν αυτά που μου έγραφες» εξήγησε ο Κρις.  «Η συγγραφή ή η οποιαδήποτε καλλιτεχνική δημιουργία γεννιέται από την εμπειρία της στιγμής και την πνευματική φώτιση ή αλλιώς έμπνευση. Αν το δημιούργημα δεν εκτεθεί, δεν ερμηνευθεί, δεν ακουστεί ή δεν διαβαστεί, τότε θα πεθάνει μαζί με την ανάμνηση που το έφερε στη ζωή. Αντίθετα, αν φτάσουν έστω και σε έναν άνθρωπο άλλο από τον δημιουργό τους μετατρέπονται σε ερέθισμα, εισβάλλουν στην αντίληψη και μετενσαρκώνονται σε εμπειρία. Καταλαβαίνεις;»
«Όχι» του απάντησα.
«Προσπάθησε να θυμηθείς ένα τραγούδι που ακούμπησε την καρδιά σου και πως επηρέασε την ψυχολογία σου την ώρα που το άκουγες. Μπορεί να ταυτίστηκες με τους στίχους, μπορεί να συγχρονίστηκες με τον ρυθμό της μουσικής, μπορεί να ερωτεύτηκες την φωνή. Ότι κι αν ήταν αυτό, ξεκίνησε από μία προσωπική στιγμή ενός άγνωστου σε σένα καλλιτέχνη, μεταφέρθηκε στο αυτί σου, έντυσε την στιγμή σου, επηρέασε την ψυχολογία σου και πολύ πιθανά να καθόρισε τις επόμενες κινήσεις σου. Έτσι λειτουργεί το πνεύμα. Μαγικά θα μπορούσες να πεις. Γι αυτό κι εγώ αποφάσισα να φυλάξω όλα αυτά τα μηνύματα που δεν έφτασαν ποτέ στον παραλήπτη. Ίσως κάποτε τα αναζητήσουν, ίσως κάποτε αναστηθούν, ίσως να μην ζήσουν ποτέ. Αλλά πρέπει να μείνουν. Γιατί δεν μπορείς να πετάξεις το πνεύμα, ακόμα κι αν είναι στην μορφή ενός παλιόχαρτου» 
Η Μ τον άκουγε να μιλάει συγκλονισμένη. Τον παρατηρούσε, κρεμόταν από τα χείλη του. Δεν ήξερα πώς να αντιδράσω. Όλα αυτά ήταν πολύ διαφορετικά για μένα. Δεν ήθελα να φύγω αλλά δεν ήξερα και τι να πω. Δεν μπορούσα να συνεισφέρω στη συζήτηση.
«Νομίζω ότι ήρθε η ώρα να φύγουμε, είναι αργά και θα έμαθες για την περιπέτεια που είχαμε χθες.»
«Ναι, τα έμαθα. Ευτυχώς δεν ήταν σοβαρό». Έσκυψε συνωμοτικά προς το μέρος μου και ψιθύρισε «Πρέπει να αρχίσει να αραιώνει με τον Τζωρτζ. Αρχίζει και γίνεται επικίνδυνος.» 
«Τι να κάνω; Άλλωστε γυρνάει στη Νέα Υόρκη όπου να’ ναι, οπότε θα ησυχάσουμε». 
«Πριν φύγεις, να σου δώσω κάτι. Είναι της Μ.» Κρυφά της μου έβαλε ένα μικρό δερμάτινο σημειωματάριο στην τσέπη του σακακιού. «Δεν έχει πολλές σελίδες γραμμένες, οι περισσότερες είναι σκίτσα. Μοιάζει με ημερολόγιο αλλά δεν είναι. Κάτι επιστολές είναι, σε αυτόν που σου έλεγα. Το μουσικό που είδε στην τηλεόραση και πήγε και τον βρήκε. Μην τις διαβάσεις ακόμα. Διάβασε τις όταν θα έχετε χωρίσει.»
«Που το ξέρεις ότι θα χωρίσουμε;»
«Δεν ακούστηκε σωστά. Εννοώ διάβασε το όταν δεν θα έχετε πια τίποτα να χωρίσετε.»  Με χτύπησε φιλικά στον ώμο. Αυτόν τον άνθρωπο δεν μπορούσα να τον καταλάβω, δεν μπορούσα όμως και να τον αντιπαθήσω. «Φύγετε τώρα… θα στείλω εγώ τον Τζωρτζ σπίτι του».
Καληνυχτίσαμε και φύγαμε όσο πιο γρήγορα γινόταν. Δεν είπαμε κουβέντα μέχρι τα μέσα της διαδρομής όταν η Μ ξαφνικά άρχισε να φωνάζει ότι ξεχάσαμε τον Τζωρτζ και πρέπει να πάμε πίσω να τον πάρουμε. 
«Θα πάρει ταξί» της είπα. «Χθες παραλίγο να σε σκοτώσει, αρκετά με αυτόν.»
«Μην τον αφήσουμε εκεί, σε παρακαλώ!» 
«Γιατί; Μπορεί να βρήκε καμιά και να διασκεδάζει. Θα τον φροντίσει ο Κρις. Μου το είπε.»
«Αυτό φοβάμαι» απάντησε κι άρχισε να κλαίει. 
Πέσαμε για ύπνο αγκαλιά, δεν επιδίωξα κάτι φοβόμουν να την πιέσω μετά από όσα είχε περάσει αυτές τις μέρες. Κάποια στιγμή τα ξημερώματα με ξύπνησε. 
«Τι συμβαίνει μωρό μου; Πάλι τα ίδια;»
«Όχι»
«Τότε; Διψάς; Θες να σου φέρω νερό;»
«Όχι . Να. Φοβάμαι ότι θα χωρίσουμε. Μία το όνειρο με το λεωφορείο και το μωρό, μία το καράβι που σε περίμενε η γυναίκα σου… Δεν ξέρω, φοβάμαι πάρα πολύ. Δεν θέλω να σε χάσω. Δεν θα πας πίσω στη γυναίκα σου, θα πας;»
Με έλουσε κρύος ιδρώτας. Τι να της έλεγα μετά από τη συζήτηση που είχα με την Α. Όπως ήμασταν αγκαλιά εκείνη την στιγμή δεν ήθελα με τίποτα να χωρίσουμε. Αλλά πως θα τα μάζευα, τι θα έλεγα στην άλλη; Αδιέξοδο. Πώς να κρατήσω την μικρή και να κάνω και την Α να το πάρει απόφαση για πάντα; Πώς να το πάρω εγώ απόφαση και να αφήσω πίσω ενδοιασμούς και φοβίες και να μείνω με την μικρή για πάντα; Κάπου έπρεπε να καταλήξω. Κοίταζα το ταβάνι χωρίς να της απαντάω. Οι εικόνες πολλές, άλλες πιο έντονες άλλες πιο ξεθωριασμένος. Από τα κιτάπια της μνήμης μου όμως δυο φαντάσματα βγήκαν να χορέψουν μαζί μου. Αυτό θα ήταν ένα ταξίδι χωρίς επιστροφή. Θα έδινε λύση.
«Γιατί δεν μου απαντάς; Θα μ’ αφήσεις;»
«Ποτέ…» της είπα. 
«Τι σκέφτεσαι λοιπόν;»
«Σκέφτομαι ότι θα ήθελα ένα μωρό, ένα κοριτσάκι σαν εσένα, σκούρα μαλάκια και μεγάλα μάτια»
«Μπλε σαν τα δικά σου…»
Δεν είπαμε τίποτα άλλο. Δεν μας εμπόδιζε τίποτα. Το θέλαμε κι οι δύο, και δεν υπάρχει πιο εκστατικό πράγμα για μένα από το να κάνω έρωτα με το σκοπό αυτό. Δεν ξέρω γιατί και τι τρέχει στο μυαλό μου εκείνη την ώρα. Ένιωσα θεός. Έπαιρνα ηδονή, δημιουργούσα ζωή και αποκτούσα τον έλεγχο μιας άλλης ζωής για πάντα. Ίσως αυτό το τελευταίο να είναι και το πιο διαστροφικό. Αλλά είναι αλήθεια. Δεν αφήνεις τον πατέρα του παιδιού σου.  
 

22/10/2008 Τετάρτη 11:36
Πριν λίγο μου έστειλε μήνυμα η Α και με ρωτάει αν μίλησα στην μικρή κι ότι η πρόταση της να της μιλήσει η ίδια και να της εξηγήσει ισχύει. Εναλλακτικά προτείνει να βγάλει ο Άντονι το φίδι από την τρύπα. Της είπα να μην κάνει κάτι ακόμα κι ότι το χειρίζομαι… Ας ελπίσουμε ότι θα έχει μείνει έγκυος. Μόνο έτσι θα μπορέσει να δοθεί λύση.
 

21 Νοεμβρίου 2002
Σήμερα πήρα το γράμμα αποδοχής του Harvard. Από του χρόνου θα σπουδάζω καλές τέχνες στο καλύτερο πανεπιστήμιο του κόσμου και χωρίς να πληρώσω τίποτα. Κέρδισα και υποτροφία.  Δεν ξέρω αν αυτό μπορεί να σβήσει τον πόνο των όσων έγιναν, αλλά αν δεν είχαν γίνει οι γονείς μου δεν θα είχαν δεχτεί ούτε να φύγω ούτε να το γυρίσω στα καλλιτεχνικά. Τώρα σχεδόν το ζήτησαν μόνοι τους. Ουδέν κακόν αμιγές καλού. Ίσως αν αλλάξω περιβάλλον καταφέρω να ξεχάσω. Ίσως… Τι να πρωτοξεχάσω;  Την προδοσία; Την υποκρισία; Την κακία των ανθρώπων; Πως τα ξεχνάς όλα αυτά; Τώρα πια ξύπνησα και  ξέρω τι  πρέπει να κάνω. Και να λοιπόν που όλα πήγαν καλά και όπου να ‘ναι θα φύγω, επιτέλους θα κάνω το όνειρο μου. Όλα συμβαίνουν για ένα σκοπό…  Έφτασα στην τελευταία σελίδα αυτού του ημερολογίου. Σ’ ευχαριστώ για όλα αυτά τα χρόνια που με συνόδευσες. Αγαπημένο μου ημερολόγιο, σ’ αγαπώ σαν να είσαι άνθρωπος, σαν να έχεις ψυχή… 
Μια τελευταία Καληνύχτα! Μ.
 

7/12/2008 Κυριακή 21:28
Χθες το βράδυ η Μ μου είπε ότι είχε να μου ανακοινώσει κάτι που πιστεύει ότι θα μ’ έκανε πολύ χαρούμενο. Από καθαρό μαζοχισμό, μόνο και μόνο για να το κάνουμε πιο επίσημο και να παρατείνουμε την αγωνία, αποφασίσαμε να πάμε για ένα ποτό κοντά στο σπίτι της.
Επειδή είχε κρύο, πήραμε το αμάξι της και παρκάραμε κεντρικά. Μην χάνουμε χρόνο. Περπατήσαμε λίγο στην Boylston, χαζέψαμε τις βιτρίνες των καταστημάτων, θάψαμε τον καταναλωτισμό, για διαφορετικούς λόγους ο καθένας, με είπε τσιγκούνη, την είπα κομμουνίστρια, γελάσαμε, φιληθήκαμε και μπήκαμε σε ένα από τα κεντρικά μπαρ της περιοχής. Δεν είχε πουθενά να κάτσουμε κι ένας σερβιτόρος μας παρότρυνε να περιμένουμε λίγο μέχρι να ανοίξει κάτι.  Αφού δεν μας ενδιέφερε πραγματικά να πιούμε ποτό, αποφασίσαμε να περιμένουμε όρθιοι στην ουρά στο μπαρ. Αυθόρμητα την αγκάλιασα και την πίεσα στο στήθος μου. Η Μ με φίλησε στο μάγουλο κατενθουσιασμένη.
«Τι έκανα να αξίζω αυτό τον ενθουσιασμό;» την ρώτησα. 
«Με αγκαλιάζεις και με φιλάς μπροστά σε κόσμο! Ποτέ δεν το έκανες αυτό… τουλάχιστον ποτέ στη Βοστόνη ή ποτέ από μόνος σου»  μου απάντησε.
«Παραπονιάρα μου» γέλασα, της τσίμπησα το αδύνατο μαγουλάκι της και της ρούφηξα το κάτω χειλάκι που εξέχει. «Όλα θα αλλάξουν καρδούλα μου». Βέβαιος πια ότι είχα παρασυρθεί από τον ενθουσιασμό μου, έστρεψα το βλέμμα μου στο χώρο να δω μήπως μας κοιτάει κανείς. Ίσως το ένιωσα. Η Μπεθ καθόταν απέναντι μας.  Λίγα δευτερόλεπτα αργότερα συνειδητοποίησα πως ήταν και η Α εκεί.  Είχε γυρισμένη την πλάτη της σε εμάς και δεν μας είδε να αγκαλιαζόμαστε, από στιγμή σε στιγμή όμως θα γυρνούσε να δει τι κοιτάζει έντρομη η φίλη της.
«Είναι εδώ η πρώην μου…» είπα στην Μ. Δεν τα έχασε, παρόλο τον πανικό μου, και με ρώτησε αν θέλω να πάω να την χαιρετήσω. «Όχι, καλύτερα να φύγουμε» της είπα και την τράβηξα από τον αγκώνα προς την έξοδο.  
Όλα έγιναν μέσα σε δευτερόλεπτα. Το μόνο που πρόλαβα να ακούσω ήταν το «Αγάπη!» της Α. Δεν ξέρω πως χωρίστηκαν τα χέρια μας με την Μ, ούτε πως βρέθηκαν τα χείλια της Α κολλημένα στα δικά μου. Όταν άνοιξα τα μάτια μου η Μ απομακρυνόταν γρήγορα με το κεφάλι σκυφτό. «Γι’ αυτό το τσουλάκι;» φώναζε η Α Τα έχασα, δεν ήξερα τι να κάνω.  Της είπα να συνέλθει και την έσπρωξα από πάνω μου. Έστω κι αργά άρχισα να τρέχω πίσω από την Μ. Έπρεπε να την προλάβω. Την άρπαξα από τους ώμους και τράβηξα την πλάτη της προς το στήθος μου. Έδεσα τα χέρια μου γύρω της προσπαθώντας να την συγκρατήσω. Έκλαιγε, έκλαιγε, έκλαιγε. Ένιωθα τα αναφιλητά της να ταράζουν το κορμί μου.
«Σταμάτα να κλαις δεν αξίζει. Είναι ανεξέλεγκτη, δεν ξέρει τι κάνει. Δεν με είχε δει ποτέ με άλλη έτσι, χεράκι χεράκι… έλα μωρό μου σταμάτα να κλαις» της έλεγα αλλά μάταια. 
«Είχες κλειστά τα μάτια σου» μου είπε. Δεν το κατάλαβα, ίσως να τα είχα. «Όταν γύρισα και σας είδα να φιλιέστε… είχες κλειστά τα μάτια σου!» Και δωσ’ του κι άλλο κλάμα. Ο κόσμος μας κοιτούσε. Έπρεπε να την ηρεμήσω.
«Με δάγκωσε, δεν τα είχα κλειστά από απόλαυση, αλήθεια σου λέω! Επίτηδες το έκανε. Με δάγκωσε, να δες το κάτω χείλος είναι πρησμένο…»
«Ψεύτη, είσαι ψεύτης, άσε με!» Άρχισε να παλεύει σαν τρελή να φύγει από τα χέρια μου. Δεν μπόρεσα να την κρατήσω. Έτρεξε να μπει μέσα στ’ αμάξι. Την τράβηξα κάπως βίαια αλλά κατάφερα να την κάνω να με κοιτάξει στα μάτια.
«Κοίτα, είναι δύσκολο γι’ αυτήν να το πάρει απόφαση, αλλά θα το πάρει. Τώρα που θα κάνουμε παιδί δεν θα μπορεί να κάνει αλλιώς. Γι αυτό κι εγώ…»
«Γι’ αυτό κι εσύ τι;» 
«Γι’ αυτό το ήθελα τόσο. Βλέπεις, δεν στο είπα ποτέ αλλά είχε έρθει να με βρει στη Ντόχα, και την έδιωξα για σένα… κατάλαβες; Εγώ θέλω να είμαστε μαζί και το μωρό μας θα δώσει λύση, είναι μονόδρομος». 
Τα μάτια της γυάλισαν. Μου γύρισε την πλάτη, την τράβηξα ξανά, αλλά δεν έπρεπε. Ήταν σε απόγνωση. Με χτύπησε στο κεφάλι, στην κοιλιά, στους ώμους, την είχε πιάσει υστερία. Την άφησα να φύγει. Φεύγοντας παραλίγο να με πατήσει. Πήρα ένα ταξί και πήγα στο σπίτι της. Όταν έφτασα την βρήκα να είναι ακόμα μέσα στο αμάξι της, πεσμένη στο τιμόνι και να κλαίει. Δεν μπορούσε να σταματήσει. Δεν ήξερα τι να κάνω. Της χτυπούσα το τζάμι αλλά δεν άνοιγε.
Η Α μου έστελνε συνεχώς μηνύματα, τα άκουγα να χτυπάνε αλλά δεν τολμούσα να τα διαβάσω. Ήξερα τι θα έλεγαν. Ότι το είχαμε συνεννοηθεί, ότι είχα συμφωνήσει να βγάλει αυτή το φίδι από την τρύπα. Ότι περίμενε ένα μήνα να το κάνω εγώ, αλλά την είχα και περίμενε. Η Μ κάποια στιγμή σήκωσε το κεφάλι, σκούπισε τα μάτια της και κατέβασε το τζάμι του οδηγού. 
«Αλήθεια της είπες για μένα; Αλήθεια θες να είμαστε μαζί; Να κάνουμε παιδί; Αλήθεια;» με ρώτησε.
«Ναι, αλήθεια, στο ορκίζομαι»
«Ωραία, δώσε μου το κινητό σου…»  Έχασα την γη κάτω από τα πόδια μου. Της είπα ότι δεν μπορεί να μου ζητάει κάτι τέτοιο.
«Εσύ μου ζητάς να ξεχάσω ότι έγινε, να σε πιστέψω και να κάνουμε μαζί οικογένεια. Δώσε μου το κινητό σου.» Πάτησα πάνω στην οθόνη για να δω στα γρήγορα τι έλεγαν τα μηνύματα. Δεν είδα πολλά αλλά είδα αρκετά.
«Δεν μπορώ να στο δώσω τώρα γιατί είσαι χάλια κι ότι και να δεις δεν θα μπορέσεις να το διαχειριστείς» της είπα αλλά η μορφή της δεν μαλάκωνε. Έμοιαζε με γυαλί λίγο πριν το διαλύσει το οστικό κύμα μιας έκρηξης. 
«Είναι γεμάτο μηνύματα της, ε;»
«Όχι, όχι δεν είναι αυτό, έχει και από άλλες κοπέλες…» της είπα ο βλάκας, θέλοντας να πω ότι δεν ήταν τα μηνύματα της Α που φοβόμουν μην δει. Δεν ακούστηκε έτσι. Άρχισε πάλι  να κλαίει. Ακόμα πιο απαρηγόρητη. Δεν ήξερα τι να κάνω, κι έτσι την άφησα εκεί μόνη της μες τη νύχτα κι έφυγα. Απλά έφυγα. Μπήκα στο αμάξι μου και πήγα σπίτι με μια περίεργη παγωμάρα. Λες και δεν μπορούσα να νιώσω τίποτα. Ούτε τον πόνο της Μ, ούτε την οργή της Α, τίποτα. Σαν να μην συμβαίνει τίποτα. Έπεσα για ύπνο και ξύπνησα 12 ώρες μετά κι αν δεν επέβαλλα στον εαυτό μου να θυμηθεί για να τα γράψει ίσως αυτό που νιώθω τώρα, αυτή η ζάλη, αυτή η ανακατωσούρα, αυτό που νιώθω σαν να βυθίζομαι, αυτό μπορεί να το γλίτωνα. Πρέπει να σταματήσω να γράφω. Κακό μου κάνει. Πρέπει να ξεχνάει κανείς. Πρέπει. Αυτό είναι η ευτυχία. Αυτό είναι ηρεμία. Να μην θυμάσαι τίποτα. 
 

17/12/2008 Τετάρτη 11:10
Έχουν περάσει δέκα μέρες από την τελευταία φορά που έγραψα. Είναι δύσκολο να αντιμετωπίσεις τα γεγονότα όταν είναι ακόμα νωπά, είναι σαν να πιάνεις το καυτό ταψί με γυμνά χέρια. Θα σου πέσει, θα το πετάξεις ο ίδιος κάτω. Έτσι κι εγώ κάθε βράδυ ξεκινάω να γράψω και σταματάω. Στην αρχή εγκατέλειπα στο πρώτο κεφαλαίο γράμμα της πρότασης. Στην πορεία, σταμάτησα να επιχειρώ κι αυτό ακόμα. Σήμερα από το πρωί ξύπνησα με πιο αποφασιστική διάθεση. Σαν να είναι όλα πιο ξεκάθαρα. Σήμερα δεν μου φταίει κανένας, ούτε καν ο εαυτός μου. Όλα άλλαξαν από χθες το βράδυ.
Δεν είχα ύπνο και πήρα τον Μάικ τηλέφωνο. Έφευγε από το Καραόκε  μπαρ που πάει κάθε Τρίτη και μου πρότεινε να συναντηθούνε σε μια diner στo East End που μένει ανοιχτή όλη νύχτα. Πήγαμε, καθίσαμε δίπλα από μια παρέα σκουπιδιάρηδων που ξεκινούσαν την μέρα τους, κι απέναντι από δυο γυναίκες που μάλλον την τελείωναν. Μας έριξαν μερικά βλέμματα, αλλά ακόμα κι ο Μάικ που δεν κάνει διακρίσεις, συμφώνησε ότι αυτές έπρεπε να μας πληρώσουν για να πάμε μαζί τους κι όχι το αντίθετο. Τζουκμποξ και πάνκεϊκς μας χαλάρωσαν, γελάσαμε για άσχετα πράγματα μέχρι να έρθει η ώρα να μιλήσουμε σοβαρά. Η γέφυρα μεταξύ της πλάκας και του σοβαρού ήταν η Μ. Με ρώτησε αν μιλάμε, του είπα πως δεν απαντάει τα τηλέφωνα, του είπα πως μου λείπει πολύ, του είπα για το σημειωματάριο που δεν μπορούσα να το διαβάσω γιατί ήταν στα ελληνικά, του είπα για το πώς κάθομαι σαν δεκαπεντάχρονο στο Facebook και κατασκοπεύω τις φωτογραφίες της που επίτηδες έχει αφήσει ανοιχτές για να με βασανίζει και τέτοια. Δεν τόλμησα να του πω για το ενδεχόμενο η Μ να είναι έγκυος. Ούτε για το ότι μάλλον πάσχει από την καρδιά της και κάθε μέρα σκέφτομαι το πόσο μεγάλο κακό μπορεί να της έκανα. Γέλαγα για να μην κλαίω. Ο Μάικ με άκουγε ανέκφραστος.
«Για πες εσύ… Τι νέα; Πολύ σοβαρός είσαι τελευταία,  έχεις κάτι;» τον ρώτησα.
«Τίποτα, έτσι… νιώθω λίγο μόνος»
«Μόνος εσύ; Που έχεις τόσους φίλους και τόσα κοριτσάκια γύρω σου; Τι να πω εγώ;»
«Το πρόβλημα με εσένα είναι ότι σου λέω ότι νιώθω κάπως και αμέσως το συγκρίνεις με την δική σου θέση. Όλα είναι ένας ανταγωνισμός. Γι αυτό νιώθω μόνος. Γιατί είσαι η μόνη οικογένεια που έχω και δεν μπορώ να σου μιλήσω!» φώναξε μέσα στο μαγαζί. Κοίταξα γύρω μου ντροπιασμένος. 
«Ωραία, μίλα μου. Πες μου τα όλα, μόνο ηρέμησε…» 
«Λοιπόν, καταρχήν να σου πω πως δεν μπορώ να βλέπω την γυναίκα σου στα μάτια μου»
«Γιατί;»
«Δεν θέλει απάντηση. Φέρθηκε ύπουλα και άψυχα, είναι μια ψυχρή σκύλα που έχει βρει τον τρόπο να σε κάνει ότι θέλει. Ο τρόπος που φέρθηκε στην μικρή ήταν απαράδεκτος… Το ήξερα, το ένιωθα ότι δεν ήταν αυτό που έδειχνε. Το βλέπω χρόνια αλλά τώρα που σε βλέπω ότι είσαι ευάλωτος και μπορεί να ξαναγυρίσεις, στο λέω ευθέως πως σ’ εκμεταλλεύεται μια ζωή και δεν βλέπεις τίποτα».
«Είσαι άδικος, πολύ άδικος και δεν θέλω να μιλάς έτσι γι’ αυτήν. Αυτή μου είπε να βγούμε και όλοι μαζί αύριο, και εσύ μαζί γιατί νιώθει ότι έχω ανάγκη από την οικογένεια μου».
«Βλέπεις; Είναι αυτά που σου λέω. Δεν είναι ειλικρινής. Με μισεί γιατί ξέρει ότι αργά ή γρήγορα θα σου ανοίξω τα μάτια. Αν ήθελε να έχεις την οικογένεια σου, όλα αυτά τα χρόνια δεν έπρεπε να σε σπρώξει να τα βρεις με την μάνα σου; Να σε πείσει να πας στην κηδεία του πατέρα σου; Όχι. Απλά ξέρει να  κάνει το θύμα και να κερδίζει πάντα.».
«Νομίζω ότι υπερβάλλεις, κι έτσι να είναι το θες αυτό από την γυναίκα σου να μην ανακατεύεται στα προσωπικά σου… να ελέγχει τα συναισθήματα της. Μια τέτοια γυναίκα δεν σε κερατώνει…»
«Δεν βρήκε άλλο όταν χωρίσατε;»
«Mε είχε πιάσει με κατεβασμένα παντελόνια!»
«Δεν σε ξάφνιασε η ταχύτητα, η ευκολία με την οποία σε αντικατέστησε;»
«Είναι ωραία γυναίκα»
«Και μετά γιατί γύρισε; Να σου πω εγώ γιατί. Γιατί δεν βρήκε μεγαλύτερο θύμα από εσένα»
«Όχι, δεν είναι έτσι. Μου το εξήγησε. Προσπάθησε να με ξεπεράσει αλλά δεν κατάφερε να με συγκρίνει με κανένα.  Μ’ αγαπάει για αυτό που πραγματικά είμαι και κατάλαβε ότι ήταν μια φάση. Απόδειξη, ότι με συγχώρησε…»
Ο Μάικ δεν φαινόταν να πείθεται. Είχε πεισμώσει, κάτι που ήταν πρωτόγνωρο γι’ αυτόν. Συνήθως βρίσκει δικαιολογίες για όλους και για όλα. Μου πέρασε από το μυαλό μήπως είχε μάθει κάτι και δεν μου το έλεγε, αλλά δεν ήταν το στυλ του να έχει μυστικά. Ποτέ δεν μπορούσε να κρατήσει τίποτα. Αργά ή γρήγορα θα το έλεγε με τον ένα ή με τον άλλο τρόπο. 
«Επίσης, ήθελα να σου πω ότι θα συνεργαστώ με τον Μάρτιν και το αφεντικό του Άντονι»
«Τον Κρις;»
«Ναι, στην έκδοση μιας καινούριας εφημερίδας.»
«Πολύ καλό αυτό. Ποιος είναι ο Μάρτιν;»
«Ο ψηλός που είχε έρθει μαζί μας στο Αργεντίνικο;»
«Αυτός ο σιχαμένος;»
«Ξεπέρνα το πια… Με αυτόν και τον Κρις λοιπόν θα ξεκινήσουμε την έκδοση μιας αθλητικής εφημερίδας.»
«Ο Κρις είναι εγγύηση. Αλλά, δεν υπάρχουν ήδη  πάρα πολλές αθλητικές εφημερίδες;» 
«Όχι, σαν αυτήν δεν θα υπάρχει.» Ο Μάικ έκρυψε το πρόσωπο του με τα χέρια του. Όταν το αποκάλυψε ήταν κατακόκκινο και η φλέβα στο κούτελο του είχε πεταχτεί. Πιεζόταν να μου πει κάτι, φαινόταν. Του έκανα νόημα με το χέρι να συνεχίσει. «Δεν ξέρω πώς να στο πω» μου είπε.
«Τι; Θα δουλεύεις με την μικρή; Τα έχει με τον Μάρτιν, τι;»  
«Όχι, όχι,  σου είπα δεν ενδιαφέρεται. Πώς να στο εξηγήσω, ο Μάρτιν είναι γκέι»
«Γκέι;»
«Ναι, γκέι. Ομοφυλόφιλος.» Όταν το άκουσα αυτό ξέσπασα σε υστερικά γέλια.  Δεν μπορούσα να συγκρατηθώ. Ο Μάικ όμως απλά χαμογέλασε. «Χαίρομαι που χαίρεσαι» μου είπε.
«Δεν χαίρομαι, αλλά μου φαίνεται εντελώς γελοίο. Εννοώ που τον ζήλευα. Αλλά αυτός είναι αθλητής. Πως;»
«Ναι αυτό είναι το θέμα. Η εφημερίδα μας θα έχει ακριβώς αυτή την θεματολογία….» σάστισε λίγο και με κοίταξε διερευνητικά. «Δεν είμαι γκέι, σταμάτα να με κοιτάς έτσι!»
«Πως θες να σε κοιτάω όταν μου λες πως θα κάνεις αθλητική εφημερίδα για γκέι;»
«Μπορείς να μην είσαι τόσο ρατσιστής; Υπάρχουν γκέι αθλητές που είναι πιο άντρες στους αγώνες τους από πολλούς ετεροφυλόφιλους. Βασικά, δεν με νοιάζει τι πιστεύεις. Εμείς πιστεύουμε ότι θα έχουμε απήχηση και θα καλύψουμε ένα μεγάλο κοινό, δεν θα είναι μόνο γκέι το κοινό μας απλά θα είναι μια γκέι αθλητική εφημερίδα» 
Ομολογώ πως από όλη την συζήτηση δεν με σόκαρε το ότι θα εμπλεκόταν σε κάτι που θεωρούσα ότι ήταν εκ διαμέτρου αντίθετο από αυτόν και τον τρόπο ζωής του, αλλά ο φόβος με τον οποίο μοιράστηκε μαζί μου την απόφαση του. 
«Κοίτα ξάδερφε» του είπα ψύχραιμα «μέχρι τώρα στήριζες τις επιλογές μου, με υποστήριζες στις σχέσεις μου, μαζί σου έχω μοιραστεί τα πάντα, και δεν ξεχνάω πως μέχρι μια ηλικία με στήριζες και οικονομικά. Αν αυτή είναι η επιλογή σου θα την στηρίξω και θα ευχηθώ να σου πάει καλά – ιδιαίτερα τώρα που προβλέπω να μείνω άνεργος και θα χρειαστώ ξανά την βοήθεια σου!» Γελάσαμε, σηκώθηκε από την καρέκλα του, έσκυψε πάνω από το τραπέζι και με φίλησε στο κεφάλι. 
«Ξάδερφε, σ’ ευχαριστώ» μου είπε «αλλά αφού τα λέμε όλα, πρέπει να σου πω ότι αυτή η φορά θα είναι η πρώτη που θα σε στηρίξω οικονομικά»
«Μα τι λες; Λίγα έχεις κάνει για μένα;»
«Δεν έχω κάνει τίποτα για σένα. Εξαιτίας σου είχα κι εγώ.»
«Τι εννοείς;»
«Να είναι κάτι που θέλω να σου πω χρόνια. Με βασανίζει. Θα με μισήσεις, αλλά θα στο πω. Όλα τα χρόνια που λες ότι σε βοηθούσα, ο Καπετάνιος πλήρωνε. Όχι εγώ. Αυτός μας στήριζε». 
Ότι προσπάθεια είχα κάνει ήταν μάταιη.. Ότι είχα καταφέρει ακυρώθηκε σε μια στιγμή. Ο Μάικ συνέχισε να μου μιλάει, αλλά δεν άκουγα τι έλεγε. Υποθέτω ότι προσπαθούσε να δικαιολογηθεί. Όταν έφτασα σπίτι, έπεσα με τα ρούχα  στον καναπέ. Δεν κοιμήθηκα, κοίταζα το ταβάνι μέχρι που ξημέρωσε. Το μόνο που μου ερχόταν στο μυαλό ήταν η μάνα μου. Μόνο αυτή. Κι έβαλα κάτι κλάματα…
 

18/12/2008 Πέμπτη 20:50
Πριν λίγο μίλησα με την Μ. Δεν περίμενα να τ’ απαντήσει με την πρώτη. Βασικά δεν περίμενα να τ’ απαντήσει καθόλου. Κι η ίδια μου είπε ότι είχε ορκιστεί να μην μου ξαναμιλήσει. Ήθελα να της πω ότι την αγαπώ και εύχομαι να είναι έγκυος και να αναγκαστεί να με συγχωρήσει, αλλά δεν τόλμησα. Ήλπιζα να πει αυτή κάτι αλλά δεν είπε. Το μόνο που μου είπε είναι ότι της λείπω αλλά δεν πρόκειται να μπει ποτέ ανάμεσα σε παντρεμένο ζευγάρι. Αυτό δεν σημαίνει ότι δεν με εκτιμάει και δεν θέλει να μιλάμε που και που. 
Αύριο είναι οι εξετάσεις του Πήτερ. Δεν ξέρω καν τι θα έρθει να πει. Με άφησε η Μ και εγώ άφησα αυτόν. Τίποτα δεν έχει πια σημασία. Πρέπει να συνέλθω. Πρέπει να βρω την δύναμη να συγκεντρωθώ, να κάτσω να διαβάσω αυτά που μου έστειλε. Να τον πάρω να τον εμψυχώσω.
 

19/12/2008 Παρασκευή 07:20
Η Μ μου έστειλε αυτό: «Είδα ότι καθόμασταν στο πίσω κάθισμα ενός αυτοκινήτου κι αυτό πήγαινε μόνο του. Δεν μιλούσαμε καθόλου. Εγώ σε κοίταζα που και που, εσύ όχι. Το αυτοκίνητο σταμάτησε έξω από ένα διώροφο σχολείο.  Βγήκαμε έξω και κοιτάξαμε γύρω. Ακούσαμε να χτυπάει το κουδούνι. Παράλληλα, σαν να είναι ο ένας ο καθρέφτης του άλλου περπατήσαμε προς το περιφραγμένο προαύλιο. Αντί να βγουν χαρούμενα παιδιά από τις αίθουσες, άρχισαν να βγαίνουν ενήλικες , θλιμμένοι, με αργό ρυθμό, σαν να ‘ταν σε κάποια πομπή. Σε κοίταξα, έδειχνες προβληματισμένος. Σε ρώτησα τι να συμβαίνει, αλλά δεν μου απάντησες. Ο κόσμος μαζεύτηκε στο προαύλιο και έκανε τρομερή βαβούρα. Το κουδούνι ξαναχτύπησε.  Το πλήθος σώπασε. Από την μεσαία αίθουσα του πρώτου ορόφου άρχισαν να βγάζουν φέρετρα. Ένα, δύο, τρία φέρετρα. Κάποιοι τα κουβαλούσαν, εύκολα, σαν να ήταν άδεια, κενά. Τα κατέβασαν στην μέση της αυλής. Ο κόσμος έκανε κύκλο γύρω τους. Λες να τα ανοίξουν σε ρώτησα, αλλά δεν μ’ άκουσες. Μ’ άκουσαν όμως όλοι οι υπόλοιποι και γύρισαν και μας κοίταξαν. Όλοι κοίταζαν εμάς, εγώ κοίταζα εσένα και εσύ κοιτούσες τα φέρετρα σαν άγαλμα. Ήρθα μπροστά σου, σε έπιασα από τους ώμους κι άρχισαν να σε ταρακουνάω. Δεν ξέρω γιατί, σαν να κοιμόσουν και να ήθελα να σε ξυπνήσω. Τα μάτια σου έπεσαν στα δικά μου αλλά δεν ένιωθα να με βλέπεις.  Μου φάνηκε ότι κάτι (μου) είπες πριν ξεσπάσεις σε κλάματα αλλά δεν θυμάμαι τι μου το είπες φευγαλέα την στιγμή που άνοιγα τα μάτια μου.  Δεν ξέρω τι σημαίνει, πάντως μπορεί να μην είναι και κακό. Καμιά φορά το τέλος σηματοδοτεί μια νέα αρχή. Μ»
Σε λίγη ώρα είναι η επιτροπή. Ελπίζω να πάνε όλα καλά. Φοβάμαι. Φοβάμαι για τον Πήτερ και όλα αυτά που έχουν συμβεί τον τελευταίο καιρό. Τις προάλλες μπήκε ένας τρελός με κοντόκανη σε ένα σχολείο και σκόρπισε το πανικό.  Δεν πιστεύω ότι ο Πήτερ είναι δολοφόνος. Είναι λίγο περίεργος, αλλά όχι κακός. Αλλά αν τον κόψουν; Θα είναι άδικο, πως θα αντιδράσει στην αδικία. Μα τι κάνω ακόμα εδώ;  Πρέπει να φύγω! 
 

21/12/2008 Κυριακή 01:20
Συνεχίζοντας από εκεί που το άφησα την Παρασκευή… έφυγα για το Πανεπιστήμιο χωρίς να κάνω καν μπάνιο. Συνήθως κοντοστέκομαι πίσω από την πόρτα και προετοιμάζομαι ψυχολογικά για τον παγωμένο αέρα που θα μου κάψει το πρόσωπο μόλις την ανοίξω. Σήμερα όμως, την πιο κρύα μέρα, του πιο κρύου χειμώνα τα τελευταία 54 χρόνια όρμηξα έξω. Δεν χαιρέτησα καν τον Λίαμ.  Το κάθε λεπτό μετρούσε. 
Μπήκα γρήγορα στο αμάξι μου. Έβαλα το κλειδί, κόκαλο. «Δεν γυρνάει, γιατί δεν γυρνάει;» Κοπάνησα το τιμόνι με μανία, πήρα την τσάντα μου κι έτρεξα να προλάβω το λεωφορείο.  Η στάση ήταν απέναντι από την είσοδο της πολυκατοικίας μου κι ο Λίαμ με είδε και βγήκε έξω από το θυρωρείο του.
«Δεν έχει λεωφορεία! Ούτε ταξί…» μου φώναξε από την απέναντι πλευρά του δρόμου.  Και τώρα; Τώρα, τρέχουμε.  Πέρασα το λουρί της τσάντας μου χιαστί, βεβαιώθηκα ότι τα κορδόνια μου είναι διπλοδεμένα, τύλιξα το κεφάλι μου με το κασκόλ για να προστατέψω τα αυτά μου κι άρχισα να τρέχω στους -38 στην Mass Ave.  Σ’ όλο το δρόμο το μόνο που σκεφτόμουν ήταν το όνειρο της. «Θεέ μου κάνε να μην τρελαθεί και σκοτώσει κανένα» επαναλάμβανα. Δεν είναι τρελός, μάλλον είναι αλλά ενδεχομένως δεν είναι τόσο… κι αν δεν τον περάσουν, θα έχουν άδικο; Κι αν δεν εγκρίνουν την έρευνα, μάλλον δεν θα την εγκρίνουν, αν καταλάβουν πως φτάσαμε ως εδώ, δεν θα την εγκρίνουν, και θα τον κόψουν κι αυτός θα… τρέχα, τρέχα να είσαι εκεί, τρέχα! Σε 15 λεπτά είχα φτάσει στο ποτάμι με την ψυχή στο στόμα, γιατί σε ορισμένα σημεία το πεζοδρόμιο είχε πιάσει πάγο και γλιστρούσε. Άλλο λίγο, τρέξε άλλο λίγο. 
Έφτασα στην κεντρική είσοδο, ανέβηκα τρεις ορόφους με τις σκάλες και μπούκαρα καταϊδρωμένος στην αίθουσα ένα λεπτό πριν ξεκινήσουν οι παρουσιάσεις. Καθηγητές και μαθητές με κοίταξαν με απορία. Η πρύτανης μου χαμογέλασε και μου έδειξε την καρέκλα δίπλα της.  Πήγα προς το μέρος της κάπως διστακτικά. Έβγαλα το μπουφάν μου προσεκτικά, προσπαθώντας να καταλάβω αν μύριζε ο ιδρώτας μου. 
«Ο Πήτερ που είναι;» 
«Κάτω από το τραπέζι, εδώ και ένα τέταρτο προσπαθεί να συνδέσει τον projector με το laptop. Η’ απλά σε περίμενε…» μου απάντησε πειραχτικά. «Μην κοκκινίζεις, δεν είναι κακό να σου έχουν αδυναμία οι φοιτητές σου!» Ο Πήτερ εμφανίστηκε από τα έγκατα της αίθουσας. 
«Έτοιμα όλα» είπε και με κοίταξε κάπως φοβισμένος. Όταν τον είδα ένιωσα μια μικρή ανακούφιση. Του έκλεισα το μάτι. Δίπλα του στεκόταν η Έλσα. Έσφιξε τα χείλη της και μου χαμογέλασε προσεκτικά να μην φανούν τα δόντια της. Της έγνεψα καταφατικά και κοίταξα την πρύτανη να δω αν μας βλέπει, αν μπόρεσε να καταλάβει τα χιλιάδες μηνύματα και τις απειλές που ανταλλάξαμε σιωπηλά.  
«Είναι πολύ μικρή αυτή η αίθουσα» μου είπε. «Έπρεπε να έχουμε κλείσει για πάνελ όχι οβάλ τραπέζι συνεδριάσεων... με ποιον ξεκινάμε;»  
«Ας ξεκινήσει η Έλσα» πρότεινα. Ήθελα να δώσω λίγο παραπάνω χρόνο στον Πήτερ να προετοιμαστεί. Ίσως να μπορούσε να τσιμπήσει και κάτι χρήσιμο. 
«Σωστά, οι κυρίες πρώτα…»  συμπλήρωσε ο Φουριέ που καθόταν παραδίπλα. 
Όλοι κάθισαν, και συγκεντρώθηκαν πάνω στην Έλσα.  Λέω πάνω, γιατί είναι δύσκολο να προσέξεις τι σου λέει όταν την κοιτάς. Δεν είναι η ομορφιά της που σου τραβάει την προσοχή, γιατί δεν είναι ιδιαίτερα όμορφη. Είναι αλλόκοτη, μάλλον εξωτική. Μια ψηλή, κοκκινομάλα, αδύνατη Ινδή, με την γαμψή της μύτη μοιάζει με αρπακτικό κανονικό σε αυτό το κλουβί των επιστημόνων. Η Έλσα είπε το παραμύθι της νερό. Ήταν η αρχική πρόταση του Πήτερ. Ποιος ξέρει τι του έδωσε για να πάρει τον κώδικα; Κι αυτός ο βλάκας της τον έδωσε; Είναι δυνατόν; Τόσο θύμα;
Το σώμα μου άρχισε να αντιδρά περίεργα. Ένιωσα μία εξωτερική πίεση στο στομάχι και την κοιλιά μου, σαν να με πιέζει κάποιος με ένα αόρατο μαξιλάρι κι η καρδιά μου έκανε καλπασμούς. Τρόμαξα. Οι παλάμες μου ίδρωσαν. Όταν τελείωσε κάναμε μια μικρή διακοπή. Όλοι βγήκαν έξω εκτός από την επιτροπή.
«Πρωτοποριακή ιδέα» είπε ο Ντικ. «Ο κώδικας αυτός θα πάρει πάρα πολύ καιρό να φτάσει στο σημείο που πρέπει» είπε ο Φουριέ. «Το ερώτημα είναι, θα μπορέσουμε να πάρουμε κάποια χρήσιμα αποτελέσματα ενδιάμεσα;» αναρωτήθηκε η πρύτανης. Δεν μίλησα. Έπρεπε να μιλήσω, αλλά δεν μπορούσα. Είχε κλέψει την ιδέα του Πήτερ, το σχέδιο Β, αυτό που θα έριχνα στο τραπέζι σε περίπτωση που δεν περνούσε η πρόταση μας.
«Βγαίνω να πάρω λίγο αέρα» τους είπα «κι όταν επιστρέψω ξεκινάμε».
«Δεν θες να μας πεις την γνώμη σου» με ρώτησε ο Άντερσεν, από τους πρώτες διδάσκοντες στον Πανεπιστήμιο και από τους ιδρυτές του τμήματος. 
«Πολύ ενδιαφέρουσα πρόταση» του απάντησα «αλλά έχω την εντύπωση ότι την έχω ξανακούσει». Ο γέρος κατέβασε το κεφάλι του και με κοίταξε πάνω από τα γυαλιά του. «Δεν είμαι σίγουρος όμως, αφήστε να πεταχτώ δυο λεπτά έξω, κι όταν επιστρέψω θα σας πω». 
Στον διάδρομο οι φοιτητές είχαν κάνει πηγαδάκια. Ο Πήτερ δεν ήταν μαζί τους. Έτρεξα στο γραφείο μου. Έπρεπε να δω τα  email μου, να βρω κάτι που να αποδεικνύει ότι η πρόταση αυτή ήταν του Πήτερ. Μου την είχε στείλει, ήμουν σίγουρος ότι μου την είχε στείλει. Κάθισα πανικόβλητος μπροστά από την οθόνη κι άρχισα να ψάχνω.  
Δεν είχαν περάσει πάνω από πέντε λεπτά όταν η Έλσα μπήκε στο γραφείο μου. 
«Ήρθα να σου πω ότι σε περιμένουν πάνω» 
«Τώρα ανεβαίνω» της απάντησα χωρίς να την κοιτάξω. Ενώ δεν κουνήθηκε από  την πόρτα όπου στεκόταν, όσο με κοιτούσε εγώ την ένιωθα να με πλησιάζει. Η απειλή της ήταν σιωπηλή.  Σαν κροκόδειλος που βυθίζεται στο νερό και ενώ δεν τον βλέπεις πια ξέρεις ότι είναι εκεί έτοιμος να σε αρπάξει και να σε τραβήξει στο βάλτο μαζί του. Πριν προλάβει να μου πει τίποτα, έσπευσα να την προειδοποιήσω. «Δεν θα σε αφήσω να τον εκτοπίσεις» 
«Δεν θέλω να τον εκτοπίσω» 
«Τι θέλεις λοιπόν, λέγε να τελειώνουμε.»
«Θέλω να είσαι δίκαιος. Να κρίνεις τις προτάσεις του καθενός αντικειμενικά, και να μην με χαντακώσεις είτε γιατί δεν με συμπαθείς πια ή για να τον προωθήσεις».
«Του έκλεψες τον κώδικα και μου ζητάς να είμαι δίκαιος;»
«Δεν του τον έκλεψα, μου τον έδωσε οικιοθελώς γιατί ο ίδιος δεν ήθελε να τον συνεχίσει. Σε επίπεδο εργαστηρίου συμβαίνει αυτό. Κι εγώ μπορώ να τον εξελίξω, μπορώ να πετύχω, γιατί θες να με εμποδίσεις; Άλλωστε  την πρόταση αυτή την είχες εγκρίνει αρχικά όταν τον έφερες εδώ. Οφείλεις να είσαι αντικειμενικός». 
«Αλλιώς τι;» την ρώτησα βέβαιος ότι θα με εκβίαζε. Δεν μίλησε όμως, απλά κούνησε το κεφάλι απαξιωτικά  κι έφυγε. Έπρεπε να ανέβω κι εγώ, αλλά δεν ήθελα. Δεν μπορούσα. 
Άργησα πολύ να φτάσω. Ο διάδρομος ήταν ατέλειωτος, ένιωθα πως περπατούσα στην άμμο με τα παπούτσια. Βυθιζόμουν σε κάθε βήμα. Μπήκα ξεψυχισμένος. Ευχήθηκα να πάει καλά, κι ας περάσουν κι οι δύο... και σταύρωσα τα δάχτυλα μου.  
«Είσαι λίγο χλωμός. Νιώθεις καλά;» με ρώτησε σιγανά η Πρύτανης. 
«Καλά, καλά, ας ξεκινήσει…» και ξεκίνησε. Και τα είπε όλα όπως έπρεπε. Όπως τα είχαμε πει στην μεταμεσονύχτια πρόβα μας. Δεν κατέληγε σε κάποιο κραυγαλέο συμπέρασμα. Πήγαμε σε ερευνητική πρόταση, αυτό ελπίζαμε να εγκριθεί.  Ξεκίνησε με το παρελθόν και την εξέλιξη της νόσου παγκοσμίως, μίλησε για τους εξωτερικούς παράγοντες που μπορούν να επηρεάσουν το ενδοκρινικό, από τους ψυχολογικούς υπό την μορφή τραύματος στους ενδοκρινικούς διαταράκτες που βρίσκονται στο σύγχρονο περιβάλλον, μίλησε για την μακροπρόθεσμη δράση τους η οποία δεν γίνεται αντιληπτή και για τις πιθανές συνέπειες τους λόγο της μη σωστής λειτουργίας του οργανισμού κατά την διάρκεια του ύπνου και πρότεινε δύο σκέλη έρευνας, το πρώτο να αφορά την εξακρίβωση της διαταραχής των ορμονών και το δεύτερο την αντιμετώπισης της πάθησης σύμφωνα με την Ιπποκρατική θεωρία, δηλαδή την πρόληψη και την υποβοήθηση του οργανισμού να αυτοθεραπευτεί. Στο ερώτημα, πως πιστεύει ότι μπορεί να γίνει αυτό, ο Πήτερ απάντησε αρχικά σε συνεργασία με τις ομάδες που αναζητούν αυτούς τους διαταράκτες και την απομάκρυνσή τους από το περιβάλλον, και στην συνέχεια με την καταπολέμηση της μοναξιάς και την αναπαραγωγή της οξυτικίνης, της ορμόνης της αγάπης, είτε με φυσικό είτε με εργαστηριακό τρόπο.  Παρόλο που η ομιλία του ήταν επιστημονική, ο τρόπος που διατύπωσε τη θέση του ήταν συγκινητικός. Όχι μόνο για μένα. Ο Τονγκ, που στην προηγούμενη παρουσίαση κοιμόταν, είχε ξυπνήσει και τον παρακολουθούσε καθηλωμένος. Δεν ξέρω αν καταλάβαινε τα μισά από αυτά που άκουγε, αλλά ο τρόπος του και η γλώσσα του σώματος του Πήτερ, φαινόταν ότι τον είχε συνεπάρει. Έριξα μερικές κλεφτές ματιές και στους καθηγητές. Η Πρύτανης δεν κοιτούσε τον Πήτερ, κοιτούσε εμένα και χαμογελούσε. Όλου οι άλλοι είχαν ένα περίεργο μειδίαμα, ένα προβληματισμός, μια απορία. Όταν πια ολοκλήρωσε την παρουσίαση, τους κοίταξε όλους κατακόκκινος.
«Αυτά είχα να σας πω. Ελπίζω να σας έπεισα…»
Ο Ντικ τον κοίταξε κάπως ειρωνικά. Ο Άντερσεν φαινόταν σκεπτικός.
«Η ολιστική προσέγγιση είναι πολύ της μόδας τελευταία» είπε «αλλά η σύνδεση του ύπνου με την επιγενετική αλλαγή και την εξέλιξη της ασθένειας θα έλεγα ότι ακούγεται σαν εύρημα ενός φαντασιόπληκτου μυθιστοριογράφου και όχι ενός επιστήμονα, κι αναρωτιέμαι…. Κύριε Αρνίσι, απευθύνομαι και σε εσάς, πως σας ήρθαν όλα αυτά;»
Ο Πήτερ με κοίταξε μουδιασμένος. Ήθελα να τον βοηθήσω αλλά αν μιλούσα μπορεί να του έκανα κακό. Ο Πήτερ πήρε μια βαθιά ανάσα, σαν να ήταν έτοιμος να ξεφουρνίσει τα πάντα.
«Ωχ» Σταύρωσα και πάλι τα δάχτυλα μου σφιχτά, και τα έκρυψα κάτω από την καρέκλα. 
«Βλέπετε, η μητέρα μου πάσχει από την Νόσο Αλτσχάιμερ κι ο πατέρας μου που την φρόντιζε, μέχρι που δολοφονήθηκε εν ψυχρώ μέσα στο σπίτι του, κρατούσε ημερολόγιο καθημερινά. Στο ημερολόγιο του περιγράφει την πορεία της, τα πειράματα του με την μουσική, την ανάγνωση, γράφει για την ψυχολογία της, αλλά γράφει και τι διάβασε σε διάφορα επιστημονικά άρθρα και πως μπορεί να συνδέονται με την θεραπεία της. Στις σημειώσεις του ανέφερε και τον ύπνο της, αν ήταν καλός ή κακός, και αν και κατά πόσο αυτό θα μπορούσε να την επηρεάζει. Έχει γράψει πολλά γι’ αυτό. Μάλιστα θεωρούσε ότι το φάρμακο που είχε πάρει η μητέρα μου, που σκόπευε στην διάλυση των πλακών του β-αμυλοειδούς, όχι μόνο δεν βοήθησε αλλά επιβάρυνε δραματικά την κατάσταση της  Οι σημειώσεις του γέννησαν την ιδέα…» 
«Τι δουλειά έκανε ο πατέρας σου; Ήταν γιατρός; Βιολόγος;» τον ρώτησε κατάπληκτος ο Φουριέ.
«Παπάς, καθολικός παπάς» Το σαγόνι μου κρέμασε. Πως δεν το ήξερα αυτό; Πως γίνεται; Οι καθολικοί παπάδες δεν παντρεύονται, παντρεύονται; 
«Έχεις το ημερολόγιο;» τον ρώτησε η Πρύτανης.
«Το έχω, για την ακρίβεια τα έχω. Δεν είναι ένα, όπως σας είπα είναι πολλά» της απάντησε.
«Που είναι; Μπορούμε να το δούμε; Θα είχε ενδιαφέρον…» 
Ο Πήτερ σάστισε. Τους κοίταξε όλους έναν έναν κατάματα και όταν έφτασε σε μένα χαμογέλασε. Περίεργα όμως. Είχε ένα πολύ περίεργο ύφος.
«Μισό λεπτό» της απάντησε και έσκυψε κάτω από το τραπέζι. Με ζόρι ανέβασε το σακίδιο πάνω στο τραπέζι. Ο χτύπος που έκανε ακούστηκε βαρύς, πολύ βαρύς. Αμέσως το μυαλό μου πήγε σε κάτι συμπαγές. Αντί να το ανοίξει το αγκάλιασε. Κόλλησε το αυτί του στο πάνω μέρος του σαν να ήθελε να ακούσει την γνώμη του. Να δεις που θα έχει όπλο, σκέφτηκα. Να δεις που αν δεν τον περάσουν θα τους σκοτώσει όλους! Η ψυχή μου ανέβηκε στο στόμα και μ’ ένα «ΜΗ!» πνιγμένο ξεπήδησε από το στόμα μου. Όλοι γύρισαν και με κοίταξαν. Κι ο Πήτερ.
«Θα προτιμούσα να τα μοιραστώ μαζί σας, αφού έχετε εγκρίνει την πρόταση μου. Αντιλαμβάνομαι ότι είναι δύσκολο να αποφασίσετε αν αυτά που σας λέω στηρίζονται σε στοιχεία ή είναι τα όνειρα ενός τρελού. Μπορείτε απλά να με δοκιμάσετε και να μάθετε μια ώρα αρχύτερα» 
«Οι δοκιμές κοστίζουν» του απάντησε ο Ντικ ανέκφραστος.
«Αυτό είναι σίγουρο. Η έλλειψη δοκιμών όμως, ιδιαίτερα σε αυτή την περίπτωση, μπορεί να κοστίσει περισσότερο από ένα κονδύλι. Μπορεί να στοιχίσει σε ανθρώπινες ζωές…» του απάντησε με θράσος. Βέβαιος, πια ότι το κακό θα συμβεί σηκώθηκα πάνω. 
«Νομίζω ήρθε η ώρα να κάνουμε μια διακοπή» πρότεινα. «Πήτερ, και υπόλοιποι επισκέπτες μπορείτε να περάσετε έξω για λίγο να συζητήσουμε εμείς, οι καθηγητές και θα σας φωνάξουμε»
«Ας δούμε πρώτα τις σημειώσεις, έχει σημασία, είναι υποστηρικτικό υλικό» επέμεινε η Πρύτανης. 
«Ναι, ας τα δούμε» είπαν κι οι άλλοι.
«Οι σημειώσεις, είναι από ότι καταλαβαίνω ημερολόγια και τα ημερολόγια περιέχουν προσωπικά δεδομένα, δεν συμφωνώ ότι πρέπει να τα μοιραστεί μαζί μας χωρίς έγγραφη έγκριση του πατέρα του και δεν έχει τέτοια. Και δεδομένου ότι ο πατέρας του απεβίωσε ξαφνικά, δεν νομίζω πως έχει κάτι τέτοιο…»
«Έχω»
«Έχεις;»
«Ναι, ο πατέρας μου γνώριζε ότι κινδύνευε και φύλαξε τα σημειωματάρια του σε θυρίδα, την οποία μου κληροδότησε στην διαθήκη του. Κύριε Καθηγητά…»  Άρχισε να ανοίγει το φερμουάρ του σακιδίου. Ο Πήτερ έβαλε και τα δυο του χέρια μέσα στο σάκο.
«Πήτερ…δεν…» δεν ήξερα τι να πω. Αυθόρμητα σηκώθηκα κάπως σπαστικά από την καρέκλα μου. 
«Είσαι πολύ αγχώδης, δεν κάνει, θα  πεθάνεις νέος. Ορίστε! Ένα, δύο, τρία, τέσσερα, πέντε, έξι, εφτά, οχτώ, εννιά.»
Εννιά σημειωματάρια παρατάχτηκαν μπροστά μας σαν στρατιώτες στην πρώτη γραμμή. Δεν πίστευα στα μάτια μου. Δεν ήταν κακό, ήταν καλό, ίσως να μην ήταν και τίποτα, αλλά δεν ήταν αυτό που φοβόμουν, ούτε αυτό που περίμενα.  Άρπαξα το σακίδιο του και κοίταξα μέσα.
«Τι ψάχνεις;» με ρώτησε ο Πήτερ. «Δεν έχει άλλο». 
«Που τα βρήκες;» 
«Μόλις σου είπα» Μου έκλεισε το μάτι και στράφηκε προς τους υπόλοιπους καθηγητές, οι οποίοι με κοιτούσαν περίεργα. Πρέπει να νόμιζαν ότι τρελάθηκα. Η Πρύτανης πήρε ένα στα χέρια της και αναστέναξε.
«Πήτερ, καταλαβαίνεις ότι μία τέτοια έρευνα δεν γίνεται από ένα μόνο εργαστήριο. Θέλει μεγάλο συντονισμό, μεγάλα κονδύλια και πολλά άτομα. Θέλει πολλά χρόνια. Δεν σου κρύβω πως πάντα πίστευα ότι η νόσος αυτή είναι πολυπαραγοντική, και πως κι εγώ η ίδια πιάνω τον εαυτό μου να φιλοσοφώ καμιά φορά και να αναζητώ τις αιτίες σε ένα ευρύτερο πλαίσιο. Όμως… Όμως εμείς είμαστε το Πανεπιστήμιο, έχουμε συγκεκριμένους πόρους να διαθέσουμε και συγκεκριμένους χορηγούς. Αυτή τη στιγμή, αυτό που προτείνεις δεν βρίσκει χορηγό σε αυτό το Πανεπιστήμιο. Ο καθηγητής σου θα έπρεπε να το γνωρίζει πρώτος. Το φάρμακο, εναντίον του οποίου ο πατέρας σου είχε αναλάβει δράση, το φάρμακο αυτό ανακαλύφθηκε εδώ. Στοχεύαμε στις πλάκες και το επιτύχαμε. Αν είχαμε άδικο να στοχεύουμε εκεί, είναι άλλο θέμα. Έχει να κάνει με την υπόθεση από την οποία ξεκινάμε. Αν θες να λάβουμε υπόψη την πρόταση σου, πρέπει να περιορίσεις το εύρος της. Τι θες να ψάξεις, δεν μπορείς να τα κάνεις όλα. Να βρεις και τους ενδοκρινικούς διαταράκτες, να βρεις και την θεραπεία, να βρεις και πως γίνεται η επιγενετική αλλαγή. Διάλεξε ένα κομμάτι που εσύ θεωρείς σημαντικό και πρότεινε μας. Τι είναι το πιο σημαντικό για σένα; Σε τι θα πειραματιζόσουν τελικά; Τι θες; Και οι δυο σας, τι σκέπτεστε;»
Εγώ δεν μπορούσα να μιλήσω τα είχα χάσει. Ο Πήτερ όμως ήταν πιο αποφασιστικός.
«Θέλω να βρω θεραπεία. Πραγματική θεραπεία. Και το ένστικτο μου λέει ότι η απάντηση βρίσκεται στο ενδοκρινικό, στον υποθάλαμο και στην παραγωγή της οξυτικίνης. Σε αυτό θέλω να πειραματιστώ. Στην επίδραση της οξυτικίνης στα νεύρα του εγκεφάλου και στην εξέλιξη της νόσου»
Η Πρύτανης σφύριξε την λήξη και ζήτησε από όλους να βγουν έξω. Από όλους εκτός από εμένα. Δεν θα μπω σε λεπτομέρειες. Λίγο πολύ μου είπε ότι ήξερε για μένα και την Έλσα, και πως σε λίγο θα ξέσπαγε σκάνδαλο. Μου είπε για τον Πήτερ, πως ήταν πολύ δύσκολο να το εγκρίνει και να τον κρατήσει γιατί η δημοσιότητα που είχε πάρει το θέμα του πατέρα του είχε αρχίσει να έχει αντίκτυπο στο κύρος του Πανεπιστημίου. Κι εγώ και αυτός ήμασταν δύο βόμβες έτοιμες να εκραγούν. 
«Δεν μπορώ να διαλέξω ανάμεσα σας» μου είπε. «Θα σου είμαι ειλικρινής, ο μικρός έχει δίκιο για το φάρμακο και το ξέρεις κι εσύ. Δεν είναι απαραίτητο ότι βλάπτει, αλλά δεν είναι απαραίτητο ότι βοηθάει και στην θεραπεία. Αν με ρωτήσεις, αν ήταν στο χέρι μου δεν θα άφηνα να βγει τόσο γρήγορα στην αγορά. Όσο για την προσέγγιση που κάνατε, είναι ευφάνταστη και τραβηγμένη, αλλά μ’ αρέσει. Το πιστεύω πραγματικά πως καμιά φορά πρέπει να βγαίνουμε από το δρόμο μας και να ψάχνουμε για νερό στο δάσος. Το πιστεύω αυτό. Αλλά σαν Πρύτανης τρέχω μια επιχείρηση. Δεν μπορώ να κυνηγήσω τα όνειρα μου και τις φαντασιώσεις μου. Πρέπει να κάνω το καλύτερο δυνατό στα πλαίσια του συστήματος. Η Έλσα θα περάσει. Ξέρω ότι η ιδέα δεν είναι δική της, αλλά δεν μ’ ενδιαφέρει αυτό. Μ’ ενδιαφέρει να γίνει η δουλειά. Να τρέξει ο κώδικας. Επίσης, δεν μπορώ να ρισκάρω να την κόψω. Θα βγει σε όλους να πει για την περιπετειούλα σας και ότι εσύ την έκοψες. Η φήμη σου είναι ταυτισμένη με την φήμη του Ιδρύματος. Έτσι που τα έκανες, εγώ τι να κάνω τώρα; Σε ξέρω πάρα πολλά χρόνια, ξέρω ότι έκανες ένα λάθος, τίποτα σπουδαίο, τίποτα που δεν έχουν κάνει άλλοι, αλλά σε αυτό το σημείο επικίνδυνο για όλους… Εσύ στη θέση μου, τι θα έκανες;»
«Θα με απέλυα αλλά θα κράταγα πάση θυσία τον μικρό»
«Εγώ θα κάνω κάτι άλλο. Θα σου δώσω λίγο χρόνο να βρεις άλλη θέση. Φύγε, πήγαινε για επισκέπτης καθηγητής σ’ ένα άλλο πανεπιστήμιο αρχικά και λύνουμε την συνεργασία μας μετά. Ας φαίνεται δική σου απόφαση. Για τον Πήτερ, θα ψηφίσω υπέρ αλλά μόνο αν προσφέρει κάποιος να τον πάρει στο εργαστήριο του. Απ’ το δικό σου δεν γίνεται. Το μόνο κονδύλι που έχουμε είναι από την φαρμακευτική που θέλει να πάει στα δικαστήρια.»
Η Έλσα πέρασε παμψηφεί. Ακόμα κι εγώ την ψήφισα. Όταν ήρθε η ώρα του Πήτερ τα πράγματα δυσκόλεψαν. Ο Ντικ, όπως ήταν αναμενόμενο, είπε Όχι. Ο Φουριέ είπε Ναι. Ο Άντερσεν είπε Όχι. Εγώ είπα Ναι. Η Πρύτανης είπε Ναι, υπό τον όρο της εξεύρεσης κονδυλίου, άλλου από αυτού του εργαστηρίου μου. Δεν είχα προετοιμαστεί κι έτσι η πρόταση πήγαινε για απόρριψη.
«Νομίζω πως θα μπορούσα να εξασφαλίσω μία θέση για τον Πήτερ στο εργαστήριο μου…» είπε ο Φουριέ.
«Μα εσείς μελετάτε τον αυτισμό» διαμαρτυρήθηκε ο Ντικ, που ήθελε οπωσδήποτε να με δει να αποτυγχάνω.
«Ακριβώς. Εδώ και καιρό, συζητάμε την υπόθεση η οξυτικίνη να βοηθά στον αυτισμό. Πιστεύω ότι η έρευνα συγγενεύει και ενδεχομένως, εφόσον δεν έχει αντίρρηση ο συνάδελφος, να μοιραστούμε τον Πήτερ για κάποιο καιρό.»
Φυσικά, συμφώνησα.  Δεν περίμενα να χαρώ ποτέ για την ήττα μου, όμως δεν έφυγα λυπημένος από το Πανεπιστήμιο εκείνη την ημέρα. 
Βγαίνοντας η Έλσα κι ο Πήτερ με περίμεναν στο διάδρομο. Η Έλσα με ευχαρίστησε με χειραψία, που δεν ήταν εγκάρδια. Ήταν από αυτές τις ψόφιες και κρύες χειραψίες που κάνουν οι δειλοί άνθρωποι. Ο Πήτερ με έπιασε από τον αγκώνα και με συνόδεψε ως το ασανσέρ.
«Μόνος μου της έδωσα τον κώδικα» είπε. 
«Γιατί;» 
«Γιατί ήξερα πως αυτό που ζητούσαμε ήταν τραβηγμένο. Και σημασία δεν έχει ποιος θα περάσει, αλλά να βρεθεί θεραπεία. Είχα δύο ιδέες. Μια συμβατική και μία όχι. Αν μπορούσε να τρέξει άλλος την μία από τις δύο, γιατί να την αφήσουμε να πάει χαμένη;»
«Έχεις δίκιο Πήτερ..»
«Φεύγεις;»
«Φεύγω. Όμως πριν φύγω να σε ρωτήσω κάτι;»
«Ότι θες»
«Όλα αυτόν τον καιρό, δεν μου είπες ποτέ για τα ημερολόγια, για το τι έκανε ο πατέρας σου.. τίποτα. Πίστεψες ποτέ στα όνειρα της μικρής ή με δούλευες ώστε να με πας εκεί που ήθελες;»
«Εγώ πίστευα τον πατέρα μου. Εσύ είχες ανάγκη να πιστέψεις σε αυτήν. Μαζί πιστέψαμε σε κάτι καινούριο…»
«Με δούλεψες λοιπόν»
«Δεν σε δούλεψα. Εντάξει ίσως λίγο στην αρχή. Μετά όχι. Όταν είδε το όνειρο με τον καθολικό παπά, έχασα το μυαλό μου. Τότε πίστεψα και εγώ σ’ αυτήν. Με ποια έννοια… Να σου εξηγήσω. Πίστεψα ότι το μεταιχμιακό της σύστημα είναι πιο κοντά στου δελφινιού, παρά στο δικό μας. Δεν είναι τυχαίο ότι ονειρεύεται όλη την ώρα νερό. Θέλω να πω, αντιλαμβάνεται τα συναισθήματα, επικοινωνεί έτσι. Νιώθει. Ίσως το μυαλό της να ερμηνεύει προθέσεις. Το σίγουρο είναι ότι σαν άνθρωποι δεν τα ξέρουμε όλα. Ίσως να βλέπουμε περισσότερα από όσα αναγνωρίζουμε. Μην αρνείσαι τα μάτια σου.»
«Και με τον Φουριέ; Πως και σε ανέλαβε έτσι εύκολα; Είχες μιλήσει μαζί του από πιο πριν;»
«Πριν τις εξετάσεις εννοείς;»
«Ναι, είχες συνεννοηθεί να δουλέψετε μαζί;»
«Όχι…»
«Κατάλαβα. Δεν πειράζει, μπράβο σου.»
«Εσύ, μου είχες πει ότι χρειαζόμαστε συμμάχους. Δεν σκόπευα να σ’ αφήσω.»
«Το ξέρω Πήτερ, μην ανησυχείς. Καλά έκανες. Αυτό έπρεπε να κάνεις. Είμαι περήφανος για σένα.»
«Σ’ ευχαριστώ για όλα.»
Αγκαλιαστήκαμε.
«Καλή τύχη»  
Φεύγοντας, ο αέρας που φύσηξε το πρόσωπο μου ήταν παγωμένος αλλά καθαρός και αρωματικός. Εισέπνευσα με ευχαρίστηση. Σαν να είχε φύγει ένα βάρος από πάνω μου. Ένιωσα μια περίεργη ηρεμία, μισή θλίψη μισή ανακούφιση. Περπάτησα χωρίς βιασύνη προς το σπίτι. Σταμάτησα λίγο στην γέφυρα και χάζεψα το παγωμένο ποτάμι. Ο καιρός αλλάζει, οι καιροί αλλάζουν, πράγματα που είχα δεδομένα δεν υπάρχουν πια, και πράγματα που φοβόμουν χθες, σήμερα μου μοιάζουν προσιτά, σχεδόν λυτρωτικά. Το μόνο που μου έλειπε, το μόνο που ήθελα  ήταν να την δω, να της τα πω, να την αγκαλιάσω, να παρηγορηθώ. Να νιώσω πως ένας άνθρωπος τόσο διαφορετικός από μένα, είναι τόσο δικός μου που μπορεί να με καταλάβει. Ήθελα να της πω ότι είχε δίκιο, ότι πράγματι εκείνη την μέρα έκανα μια καινούρια αρχή. Δεν ήθελα να αλλάξω αλλά η αλλαγή ήρθε και με βρήκε. Όταν έφτασα σπίτι, την πήρα τηλέφωνο αλλά δεν απάντησε. Η ανακούφιση χάθηκε.  Κι έτσι τώρα νιώθω πιο μόνος από ποτέ. 
 

23/12/2008 Τρίτη 16:36
Η επόμενη μέρα ήταν διαφορετική από ότι την περίμενα.  Δεν έβριζα, δεν κατηγορούσα, δεν είχα καν πικρία. Στο μυαλό μου περιστρέφονταν οι επιτυχίες της ζωής μου κι όχι οι αποτυχίες. Αν ο Μάικ δεν είχε δεχτεί την προσφορά του Καπετάνιου θα είχα γίνει αυτό που είμαι, θα είχαν γίνει οι έρευνες που έκανα, θα είχε ανακαλυφθεί το γονίδιο που ανακάλυψα; Αν δεν είχα απατήσει την Α, θα είχα γνωρίσει την Μ, θα είχα ακούσει τον Πήτερ, θα είχα νιώσει τον ενθουσιασμό που ένιωσα;  Στο τέλος της ημέρας, ίσως πάντα να είχα τις πληροφορίες απλά να είχα επιλέξει να μην τις επεξεργαστώ.  Θυμάμαι κάποτε, σε κάποια γιορτή ήταν, δεν θυμάμαι αν ήταν Χριστούγεννα ή των Ευχαριστιών, πάντως είχαν έρθει η θεία Παολίνα με τον άντρα της στην Βοστόνη και τρώγαμε όλοι μαζί. Κάποια στιγμή ο Μάικ έκανε μια πρόποση, να είναι καλά η οικογένεια μας, όσοι ήταν εκεί κι όσοι δεν ήταν, κι όσοι θα ήθελαν να είναι αλλά δεν μπορούσαν , κι όσοι θα άξιζαν να είναι αλλά αρκούνται να μας αγαπούν και να μας στηρίζουν από μακριά.  Δεν το έκανα θέμα, γιατί είχαμε τσακωθεί άλλη μια φορά για το ότι φέρομαι πού σκληρά στους γονείς μου, αλλά θυμάμαι ότι μου πέρασε από το μυαλό ότι κάτι έτρεχε που δεν το γνώριζα, το διαισθάνθηκα. Στην τελική κανείς δεν με στήριξε ποτέ. Πάντα νόμιζα ότι τα έκανα όλα μόνος μου. Κι είχα κουραστεί από την ιδέα και μόνο. Όταν σπούδαζα στο Σαντιάγκο και τα είχα βρει πολύ σκούρα, το είχα σκεφτεί, πως αν ο Καπετάνιος ήθελε πραγματικά να με βοηθήσει θα έπρεπε να βρει τρόπο να το κάνει, χωρίς να μου το πει. Το είχα σκεφτεί, το είχα ευχηθεί, όταν συνέβη όμως το αρνήθηκα. Γιατί; Γιατί δεν με βόλευε. Μου έθιγε τον εγωισμό. Διέγραψα γονείς γιατί με εξαπάτησαν, κι εγώ εξαπατώ τον εαυτό μου όλη μου την ζωή. Από την άλλη, δεν μπορώ να γυρίσω το χρόνο τόσο πίσω. Δεν μπορώ να τον πάω μπροστά, η Μ δε θέλει να μ’ ακούσει και με τα δίκια της. Άρα η μόνη μου ελπίδα, το μόνο καράβι που δεν είχε βουλιάξει ακόμα τελείως φαινόταν να είναι ο γάμος μου. Άλλωστε, οικογένεια είναι τελικά αυτή που επιλέγεις, ο άνθρωπος σου, το παιδί σου. Και κάπως έτσι, με αυτή την σκέψη πήρα την Α τηλέφωνο. Χάρηκε πάρα πολύ που με άκουσε.
Την Κυριακή το βράδυ πέρασα και την πήρα και πήγαμε στην Chinatown. Την πήγα σε ένα εστιατόριο που μας είχε πάει πέρυσι την κινέζικη πρωτοχρονιά ο Τονγκ. Είχε μια προσφορά, ανά δύο κυρίως πιάτα έπαιρνες και πικάντικο αστακό μόνο με δέκα δολάρια. Μου είχε φανεί εξαιρετικός και πίστευα ότι κι η Α θα ενθουσιαζόταν. Βρήκα να παρκάρω αμέσως. Ακριβώς απέξω από το εστιατόριο. Σκέφτηκα πως αν ήμουν με την Μ, θα το θεωρούσα καλό σημάδι. Η Α θεώρησε ότι παραήταν καλό για να είναι αληθινό, ότι μάλλον θα απαγορευόταν. Αντί να πληρώσουμε πρόστιμο θα ήταν  καλύτερα να πληρώσουμε παρκινγκ. Κοίταξα γύρω δεν είδα ούτε απαγορευτικό, ούτε γραμμή στην άσφαλτο που να απαγορεύει την στάθμευση. Έτσι, παρά την γκρίνια της, ακολούθησα το σημάδι. 
Όταν μπήκαμε  το μαγαζί ήταν γεμάτο. Ένα τραπέζι είχε μόνο, δίπλα στο ενυδρείο με τα χέλια και τους αστακούς. Ήταν λίγο στριμωγμένο αλλά ήταν ατμοσφαιρικό. Στην αρχή η Α είπε ότι της άρεσε και καθίσαμε. Πέντε λεπτά αργότερα άρχισε ξανά τη γκρίνια. Ήμασταν πολύ κοντά στην κουζίνα, η τσίκνα ερχόταν όλη πάνω της,  το νερό του ενυδρείου ήταν βρώμικο, οι καρέκλες ήταν παλιές,  το μαγαζί φαινόταν φτηνό και άλλα πολλά.  Δεν την είχα συνηθίσει σε τέτοια συμπεριφορά, σε γενικές γραμμές ήταν πολύ καλόβολη. Ευτυχώς, ήρθε το φαί και ηρέμησε για λίγο. Ότι δοκίμαζε της άρεσε, της άρεσε τόσο πολύ που άλλαξε το τροπάριο. Τώρα ήθελε να μάθει ποιος μου το έμαθε, αν με είχε φέρει η χίπισσα, ή καμιά Κινέζα φοιτήτρια μου. Της εξήγησα με ψυχραιμία  και την παρακάλεσα να ηρεμήσει. Σκοπός ήταν να απολαύσουμε μαζί κάτι που είχαμε να κάνουμε πολύ καιρό. Απολογήθηκε, μου είπε ότι πέρασε δύσκολη περίοδο μακριά μου και επανέλαβε ξανά και ξανά ότι θέλει να είμαστε μαζί. Να γίνουμε ξανά οικογένεια. Σκέφτηκα κι εγώ τότε ότι ήταν η κατάλληλη στιγμή να της πω ότι θα «παραιτηθώ» από το Πανεπιστήμιο…
«Είναι ευκαιρία να πάμε ένα μεγάλο ταξίδι μαζί, κάπου μακριά. Πάμε τον μήνα του μέλιτος που ποτέ δεν πήγαμε. Ευκαιρία είναι!» Η Α χλόμιασε.
«Τι εννοείς θα παραιτηθείς;» Άφησε τα ξυλάκια της να πέσουν στο πιάτο , κατάπιε αμάσητη την μπουκιά του αστακού και με κοίταξε σκεπτική. «Μήπως μάθανε για την περιπετειούλα σου και σε απολύσανε; Γιατί να παραιτηθείς;» 
«Όχι, τι είναι αυτά που λες; Δεν με απέλυσε κανείς. Απλά, νιώθω ότι θέλω να αλλάξω την ζωή μου.  Να κρατήσω όσα αξίζουν και να πετάξω όσα δεν αξίζουν. Τι λες;»
«Λέω ότι έχεις τρελαθεί. Πας να καταστρέψεις την ζωή σου. Τη ζωή μας! Είσαι ένας από τους πιο διάσημους νευροβιολόγους στο κόσμο, θα μπορούσες να κερδίσεις Νόμπελ, κι εσύ θες να πας ταξίδια; Και πως θα ζήσουμε;»
«Έχουμε λεφτά»
«Προς το παρόν. Πόσο θα κρατήσουν αν δεν δουλεύεις;» Είχε ανάψει. Λίγο ο καυτερός αστακός λίγο αυτά που άκουγε, έμοιαζε έτοιμη να βγάλει φλόγες από τ’ αυτιά. 
«Σκεφτόμουν να γράψω ένα βιβλίο»
«Βιβλίο; Τι βιβλίο, επιστημονικό;»
«Όχι ακριβώς… Ίσως, δηλαδή, να, τελευταία κρατάω ημερολόγιο, ξέρεις γράφω τι μου συμβαίνει γενικά, και βλέπω ότι μ’ αρέσει να γράφω. Νομίζω ότι θα μπορούσα να γίνω συγγραφέας στο δεύτερο μισό της ζωής μου.» 
«Βιβλίο; Ημερολόγιο; Ποιος νομίζεις ότι είσαι, η Άννα Φρανκ;!» Η Α έδωσε με την παλάμη της μια στο τραπέζι.  Έκανα μια απολογητική υπόκλιση στον Κινέζο σερβιτόρο που μας κοίταξε ταραγμένος από τις πνιγμένες στριγκλιές της Α. 
«Μας κοιτάνε» της είπα «μία πρόταση έκανα, δεν σκοπεύω να μείνω άνεργος.  Απλά λέω ότι θα ήταν καλό για τη σχέση μας να κάνουμε κάτι καινούριο, να πάμε ένα μεγάλο ταξίδι, να έρθουμε πιο κοντά.»
«Επιτέλους, γιατί με βασανίζεις; Γιατί πρέπει να μεταναστεύσουμε για να έρθουμε κοντά; Γιατί δεν πάμε σπίτι μας; Γιατί δεν πάμε στο κρεβάτι μας; Εκεί που είναι η ζημιά, θα την διορθώσουμε… όχι άνεργοι και απένταροι στα γεράματα.»
Αν και το μόνο που ήθελα πραγματικά εκείνη την ώρα ήταν να ηρεμήσουμε  και να μιλήσουμε, να της πω τι έχει συμβεί, να της πω για τον Μάικ και ότι άλλο με απασχολούσε, ζήτησα το λογαριασμό για να φύγουμε. Το ποσό όμως ήταν σχεδόν το διπλό από αυτό που περίμενα. Κοίταξα προσεκτικά την απόδειξη και διαπίστωσα ότι τον αστακό τον είχε χρεώσει τριάντα δολάρια. Φώναξα το σερβιτόρο έξαλλος.
«Αυτό έπρεπε να είναι δέκα κι όχι τριάντα. Ξέρω για την προσφορά που έχετε.» «Προσφορά είναι για Κινέζο πελάτη. Εσύ είναι όχι Κινέζο. Εσύ πληρώσει τρία» μου απάντησε και με το ένα χέρι μου έδειξε τα τρία δάχτυλα του χεριού του και με το άλλο  την χρέωση στο λογαριασμό. «Τρία» επανέλαβε.
«Αυτό λέγεται ρατσισμός!» φώναξα. Η Α με κοίταξε απειλητικά. Με ανάγκασε να του αφήσω και φιλοδώρημα. Όταν βγήκαμε έξω μας περίμενε ακόμα μια έκπληξη.  Το αμάξι μου είχε εξαφανιστεί. Όλα τα άλλα στην θέση τους έλειπε μόνο το δικό μου. Μπήκα ξανά μέσα στο μαγαζί και ρώτησα τον σερβιτόρο, ο οποίος έκανε πως δεν καταλαβαίνει. Βγήκα ξανά έξω και πήγα στο μίνι μάρκετ δίπλα από το εστιατόριο. Ρώτησα τον ταμία κι αυτός βγήκε στο δρόμο μαζί μου.
«Μεγκάλο τουτούλο έρτει και πάρει βουμ βουμ» μου είπε γελώντας. 
«Ναι, μεγκάλο τουτούλο ήταν της αστυνομίας;» τον ρώτησα προσπαθώντας να καταλάβω αν μου το έκλεψαν ή αν είχα παρκάρει παράνομα και το πήρε η τροχαία. 
«Αϊ, αστυμία. Εντώ όχι στοπ»
«Μα δεν έχει απαγορευτικά πουθενά».
«Αϊ. Αϊ» μου απάντησε ξεκαρδισμένος στα γέλια και με το δάχτυλο του μου έδειξε ένα σταματημένο περιπολικό στην παρακάτω γωνία. 
«Στο είπα, δεν στο είπα να το βάλουμε στο παρκινγκ; Αλλά αυτή η τσιγκουνιά σου… Να τώρα πλήρωνε πρόστιμα.» 
«Υπόσχομαι να σε ακούω από εδώ και μπρος, μόνο μην γκρινιάξεις άλλο, είμαι τρομερά εκνευρισμένος… κρέμομαι από μία κλωστή, μην την κόψεις» την προειδοποίησα. Δεν ξανάβγαλε άχνα. Οι αστυνομικοί στο περιπολικό μας εξήγησαν ότι είχαμε παρκάρει σε ράμπα αναπήρων, μας έδωσαν μια κλήση με το πρόστιμο και μας είπαν από πού να πάμε να πάρουμε το αμάξι την επόμενη μέρα. Μπήκαμε σε ένα ταξί και πήγαμε σπίτι. Στο δρόμο η Α προσπάθησε να με ηρεμήσει. Για την ακρίβεια ήταν αναπάντεχα τρυφερή. Λες και πάτησε κουμπί, έγειρε πάνω μου και άρχισε να μου χαϊδεύει το μηρό. Κάποιες φορές το χέρι ξέφευγε και πήγαινε πιο ψηλά. Καταλάβαινα τι ήθελε, αλλά δεν το ένιωθα. Είχα ένταση μέσα μου. Όταν φτάσαμε μου έδωσε το κλειδί της εξώπορτας να ανοίξω εγώ.
«Καλωσόρισες σπίτι σου» μου είπε. Λαχτάρισα. Με το που μπήκα ήθελα να τρέξω στον καναπέ μου. Η Α όμως κρεμάστηκε από το σβέρκο μου κι άρχισε να με φιλάει. 
«Πάμε να κάτσουμε λίγο. Μου έχει λείψει να σε κρατήσω λίγο αγκαλιά…» 
«Κάτσε κι έρχομαι» μου είπε και πήγε προς το μπάνιο.
Έπιασα ένα μπουκάλι λευκό κρασί από το ψυγείο γέμισα δυο ποτήρια και τα πήγα στο σαλόνι. Μέχρι να έρθει είπα να βάλω να δω λίγο αθλητικά. Μόλις είχε τελειώσει αγώνας Boston Celtics κι είχε τον Μάικ στον σχολιασμό. Στους καλεσμένους ήταν κι ο Μάρτιν σαν παλαίμαχος παίκτης της ομάδας. Μιλούσαν όλοι μαζί όμως και δεν άκουγα τι έλεγαν.
«Ματίας…»  
«Κάτσε ένα λεπτό αγάπη μου, θέλω να ακούσω, έχει τον Μάικ και…» της απάντησα χωρίς να την κοιτάξω και δυνάμωσα κι άλλο.  
«Ματίας;!» μου ξανάπε αλλά μου φάνηκε ότι εκείνη την ώρα έλεγαν για την καινούρια εφημερίδα τους. Με το χέρι μου της χτύπησα το διπλανό μαξιλάρι.
«Κάτσε, κάτσε! Έλα να ακούσεις, ο Μάικ με τον Μάρτιν, αυτόν τον μπασκετμπολίστα θα ξεκινήσουν την έκδοση γκέι αθλητικής εφημερίδας! Το πιστεύεις αυτό το πράγμα; Έλα κάτσε να γελάσουμε λίγο…» δεν πήρα απάντηση. Δεν ένιωσα και καμία κίνηση. Γύρισα να δω τι κάνει. Είναι ακόμα εκεί ή είχε φύγει; Ήταν εκεί. Ντυμένη πάλι με κάτι περίεργα μαύρα πράγματα. Δεν ήταν εσώρουχα ακριβώς, δεν ξέρω τι ήταν, προφανώς είχε πάει σε sex shop. 
«Τι είναι πάλι αυτό;» Μου ξέφυγε ένα αυθόρμητο γέλιο.
«Δεν είπες ότι θες διαφορετικά πράγματα;»
«Ναι, αλλά δεν εννοούσα αυτό! Έλα, αγάπη μου βγαλ’ το, αφού ξέρεις ότι μ’ αρέσει η φυσική σου ομορφιά… δεν δουλεύουν αυτά σε μένα» 
«Βγάλ’ το μου εσύ» μου είπε και γύρισε πλάτη. Το φερμουάρ της φόρμας, αν μπορούσες να το πεις έτσι, ήταν λοξό κι έφτανε μέχρι το μπούτι της. Δεν λέω, για την ηλικία της το σώμα της είναι ακόμα πολύ καλό. Έχει μια χαλάρωση, αλλά είναι λογικό. Της το είπα, όχι για την χαλάρωση, αλλά ότι για την ηλικία της κρατιέται μια χαρά και δεν έχει ανάγκη να ντύνεται καρνάβαλος για να νιώθει επιθυμητή, κι αυτή αντί να νιώσει όμορφα και να χαρεί άρχισε να κλαίει. Δεν μπορούσα να την συνεφέρω. Και τι δεν της είπα. Όταν είδα ότι δεν έπαιρνε από λόγια, έκανα μια προσπάθεια μήπως πάρει από πράξεις. Αλλά πώς να μου έρθει όταν από την μία είχα την κλάψα της κι από την άλλη τον Μάικ να μιλάει στην τηλεόραση στο διαπασών;  Της είπα λοιπόν, μισό λεπτό, κι έπιασα το τηλεκοντρόλ για να το χαμηλώσω, όχι για άλλο λόγο. Αυτή νόμιζε ότι την παράτησα για να δω τηλεόραση και την έπιασε υστερία.
«Ανίκανε» άρχιζε να ουρλιάζει «είσαι ανίκανος, ανίκανος!» Δεν μ’ άφηνε να της εξηγήσω.
«Βρε παιδί μου να το κλείσω πήγα» να της λέω εγώ, να με στέλνει στο διάολο αυτή.
«Είσαι αδερφή κι εσύ, σαν τον Μάικ και το φίλο του, έπρεπε να το καταλάβω!»
«Πρόσεχε πως μιλάς»
«Ναι καλά, αφού τα κάνατε όλα και τα χορτάσατε το γυρίσατε, σιχαμένοι! Ανίκανοι!» Δεν ξέρω τι μου συνέβη, αλλά θόλωσα. Το έχασα. Να ήταν η πίεση των ημερών, να ήταν ο θιγμένος εγωισμός μου που δεν άντεχε άλλα χτυπήματα, τρελάθηκα. Το χέρι μου σηκώθηκε κι αν δεν απομακρυνόταν από το φόβο της, θα την χτυπούσα άσχημα. Την είδα να καλύπτει με τα χέρια της το πρόσωπό της και ντράπηκα. Ντράπηκα πάρα πολύ. 
«Συγνώμη αγάπη μου, συγνώμη. δεν θα σε χτυπούσα ποτέ. Αλλά μην μιλάς έτσι.»
«Θα με χτυπούσες; Άνανδρε, αυτό ξέρεις να κάνεις;»
«Σε παρακαλώ καρδιά μου, έχω περάσει πολλά. Μην με προκαλείς, δεν θα σε πείραζα. Συγνώμη…»
«Φύγε! Έξω από εδώ, φύγε. Πούστη, φύγε!» 
«Θα φύγω. Θα φύγω γιατί αν μείνω θα χάσεις κι άλλο το σεβασμό σου. Και προς τον εαυτό σου και προς εμένα. Ακόμα κι αν απέτυχα σαν σύζυγος, θυμήσου ότι είμαι ο πατέρας του παιδιού σου.» Με κοίταξε με ένα ύφος γεμάτο απέχθεια.
«Δεν είσαι ο πατέρας του παιδιού μου» 
«Τι;»
«Βλάκα, ηλίθιε. Ποιος νομίζεις ότι είσαι;»
«Μην λες πράγματα που δεν εννοείς. Που θα μετανιώσεις μετά…»
«Δεν αναρωτήθηκες ποτέ γιατί να κάτσει μια καλλονή σαν εμένα σε ένα χαμένο σαν εσένα, ε; Δεν αναρωτήθηκες γιατί δεν κάναμε άλλα παιδιά μετά από τον Άντονι; Σπουδαίε καθηγητά; Ποιος επιστήμονας δεν αναρωτιέται; Μόνο εσύ. Εσύ που νομίζεις ότι τα ξέρεις όλα.»
«Τι λες; Τι είναι αυτά που λες; Νόμιζα πως ήθελες να τα ξαναβρούμε, γιατί το κάνεις αυτό; Γιατί με πληγώνεις άδικα; Τι θες να μου πεις;»
«Την αλήθεια»
«Και ποια είναι αυτή, δεν καταλαβαίνω τι μου λες…»
«Σου λέω πως ήμουν ήδη έγκυος όταν ήρθα μαζί σου. Μην με κοιτάς έτσι. Πρέπει να είσαι ευγνώμων. Δεν μπορείς να κάνεις παιδιά κι εγώ σου χάρισα ένα γιο».
«Ισορροπία, λοιπόν…» της είπα μετά από μια παύση δευτερολέπτων 
«Ισορροπία; Αυτό έχεις να πεις;»  Είχε σαστίσει. Μάλλον περίμενε να με δει να κλαίω, να φωνάζω, να καταστρέφομαι. Εγώ όμως είχα απλά παγώσει. 
«Ναι, κάποτε μου είπαν ότι στη ζωή είναι όλα μοιρασμένα. Για κάθε τι πολύ όμορφο που κερδίζεις, παίρνεις και κάτι άσχημο. Εμείς οι δυο τελειώσαμε. Δεν θέλω να σε ξαναδώ ποτέ Κι αν πεις το παραμικρό του Άντονι θα σε σκοτώσω. Να το ξέρεις θα σε σκοτώσω. Δεν θα έχω να χάσω τίποτα, το κατάλαβες αυτό; Δεν έχω τίποτα άλλο εκτός από αυτόν. Αν τον χάσω, θα σε κάνω κομμάτια!»
Έφυγα ήρεμα και αργά από εκεί μέσα. Αυτή φώναζε πως μου είπε ψέματα και πως είναι δικός μου. «Κάνε DNA να δεις. Ψέματα σου είπα για να σε πληγώσω.»
Δεν θυμάμαι τίποτα από την υπόλοιπη βραδιά. Τίποτα έχω κενό. Ξύπνησα το επόμενο μεσημέρι στον καναπέ του Μάικ. Αυτός καθόταν απέναντι μου με μια κούπα καφέ στο χέρι και με παρατηρούσε.
«Τι έγινε, τι κάνω εδώ;»
«Ήρθες μόνος σου χθες τη νύχτα σε άθλια κατάσταση. Λιώμα. Δεν ξέρω πόσο είχες πιει…» 
«Και μετά;» 
«Και μετά μου είπες τι είχε γίνει…»
«Και μετά»
«Έκλαιγες και μου έλεγες ότι σου λείπει η μάνα σου. Ζήταγες τους γονείς σου και μου έλεγες ότι χωρίς αυτούς είσαι ανύπαρκτος. Κι ότι θες να πας σπίτι σου. Μέχρι που κάποια στιγμή που λιποθύμησες από το μεθύσι».  
Χαμογέλασα. Μόνο που τον είδα, ένιωσα το βάρος που είχα μέσα μου να μοιράζεται κάπως. Η αλήθεια είναι ότι εδώ και καιρό ήθελα να την δω. Σήμερα νιώθω πολύ έντονα ότι την αδίκησα. Την έκρινα πολύ σκληρά, όλους τους έκρινα πολύ σκληρά… σε σχέση με αυτά που έκανα εγώ, ο Καπετάνιος είναι άγιος. Στην τελική πόσο χρονών ήταν κι οι δύο τους τότε και πόσο είμαι εγώ τώρα; Τι να πω; Έχασα τον πατέρα μου, τον έκλαψα από μακριά, δεν πήγα καν στην κηδεία του. Τώρα δεν μπορώ να το χωνέψω ότι φέρθηκα τόσο σκληρά. Τουλάχιστον να προλάβω να δω την μάνα μου πριν πεθάνει. Θεέ μου, κάνε να την δω.
 

24/12/2008 Τετάρτη 08:40
Είμαι στο αεροπλάνο με τον Μάικ. Έβγαλε εισιτήρια.  Πάμε σπίτι μας. Ανυπομονώ να κάνω Χριστούγεννα με την οικογένεια μου. Είναι κι ο Μάρτιν μαζί μας. Δεν είναι τόσο κακός τελικά και δόξα το Θεό έχει γκόμενο. Πάνε για γάμο λέει… Ας λέει ότι θέλει, αρκεί που μου τον έδειξε στο κινητό του και  μου εξήγησε ότι με τον Μάικ είναι μόνο φίλοι. Δεν θα μπορούσε να είναι και αλλιώς. Δεν ξέρω πως μου πέρασε καν απ’ το μυαλό. Τον παρατηρώ τόση ώρα, έχει γεράσει κι ακόμα δεν μπορεί να συγκρατηθεί. Όλη την ώρα τσεκάρει και πειράζει τις αεροσυνοδούς.
Σκέφτομαι την Μ συνέχεια. Πήρα μαζί το σημειωματάριο που μου έδωσε ο Κρις. Θα το δώσω στον Καπετάνιο να μου το μεταφράσει.  Δεν θα μου αρνηθεί, δεν το πιστεύω. Θέλω τόσο πολύ να την διαβάσω, να την ακούσω να μου μιλάει  και πάλι. Κι ας μιλάει για άλλον. Δεν πειράζει. Μόνο να την ζήσω λίγο ακόμα. 
 

26/12/2008 Παρασκευή 14:25
Είναι ωραία να είσαι σπίτι ακόμα και αν δεν είναι το σπίτι που θυμόμουν. Ούτε απέξω ούτε από μέσα. Όταν έφτασα την παραμονή των Χριστουγέννων, σχεδόν δεν το αναγνώρισα. Δεν ήταν πια ρημαδιασμένο από τα χρόνια και την αλμύρα. Ήταν κάτασπρο. Τα ξύλινα πορτοπαράθυρα είχαν αντικατασταθεί με αλουμίνια, ο κήπος ήταν καθαρός και περιποιημένος και τα μπαλκόνια γεμάτα λουλούδια. Δεν ήταν το σπίτι που θυμόμουν. Κοίταξα άλλη μια φορά τον αριθμό. Άνοιξα το πορτάκι της αυλής και περπάτησα με τρόμο προς την πόρτα.  Και μόνο στην ιδέα ότι θα άνοιγε η μητέρα μου με έλουζε κρύος ιδρώτας. Θα με χαστούκιζε σίγουρα. Μου άξιζε. Ποιος γιος δεν πάει στην κηδεία του πατέρα του; Μόνο εγώ.   Κάπου είχα διαβάσει ότι αν έχεις ταχυκαρδία βοηθάει να φυσήξεις τον αντίχειρα σου. Πήρα ανάσα και τον φύσηξα μερικά δευτερόλεπτα. Δεν φαινόταν να γίνεται τίποτα, έτσι σταμάτησα να τον φυσάω και τον χρησιμοποίησα για να χτυπήσω το κουδούνι.
Άκουσα βήματα αλλά δεν τα αναγνώρισα. Αναγνώρισα όμως το τρίξιμο της ξύλινης σκάλας που ανεβαίνει στα υπνοδωμάτια. Αυτήν δεν την είχαν άλλαξαν. Μια αδύνατη κοπέλα με κοντό καρέ μαλλί άνοιξε την πόρτα. Ήταν  η μία από τις δίδυμες. 
«Ο Ματίας! Ήρθε ο Ματίας!» φώναξε και έπεσε πάνω μου. Έτρεξε και η άλλη. 
«Μαμά, ο Ματίας!» φώναξε κι αυτή. Δεν ήξερα ποια ήταν ποια, πάντως η δεύτερη ήταν πιο συγκρατημένη, λίγο πιο σκληρή. Η πρώτη μου θύμισε στην έκφραση τον συγχωρεμένο τον πατέρα μου. Θα μου πεις, πως γίνεται να στον θυμίσει αφού είναι υιοθετημένες. Κι όμως. Μου πήραν τις βαλίτσες από τα χέρια και με τράβηξαν μες το σπίτι. Και μέσα ήταν αγνώριστο. Σαν καινούριο.
«Μαμά!!!» φώναξαν και οι δύο με μια φωνή.  
Και να την ξαφνικά μπροστά μου. Ίδια αλλά αλλιώτικη, γερασμένη αλλά χωρίς ρυτίδες, ανέκφραστη αλλά η μάνα μου. Η καρδιά μου χτύπαγε σαν να είμαι ερωτευμένος. Η ζωή μου κρεμόταν από την αντίδραση της αλλά εκείνη δεν έκανε τίποτα. Μόνο έστεκε  εκεί σαν άγαλμα. Έβαλα  το ένα πόδι μπροστά από το άλλο και την πλησίασα. 
«Μαμά…» ψέλλισα. Ανέκφραστη, ακίνητη, σήκωσε το κεφάλι της και με κοίταξε μέσα στα μάτια.  
«Το παιδί μου! Το αγόρι μου!» ξεφώνησε. Πριν προλάβω να την αγγίξω τα χείλια της φιλούσαν το πρόσωπο μου, τα χέρια της χάϊδευαν το κεφάλι και την πλάτη μου. Μ’ έσφιγγε στην αγκαλιά της κι έκλαιγε τόσο πολύ, που ήθελα να πεθάνω. Ποιος γιος κάνει να δει την μάνα του 25 χρόνια; Ήμουν φοιτητής ακόμα. Μείναμε αγκαλιασμένοι για αρκετή ώρα. Τα μαγουλά μου είχαν μουλιάσει. Κάποια στιγμή σα να κόπηκε η ανάσα της. Μας τρόμαξε. Οι μικρές την τράβηξαν από εμένα και την έβαλαν να κάτσει.  
«Τις αδερφές σου τις γνώρισες;» με ρώτησε αφού συνήλθε κάπως.
«Ναι, πως δεν τις γνώρισα. Το ερώτημα είναι αυτές πως με κατάλαβαν!» 
«Μας έστελνε ο Μάικ φωτογραφίες σου. Και βίντεο μας έστελνε. Είδαμε και το γάμο σου. Όχι πως ήταν τίποτα σπουδαίο. Κι αυτή η ξεβαμμένη που πήρες, που είναι;»
«Χωρίσαμε πρόσφατα. Δεν πρόλαβε να σας το πει αυτό ο Μάικ;» 
«Κάτι μας είπε. Αλλά δεν ήταν οριστικό.»
«Μας είπε ότι τα είχες με μια κοπέλα στην ηλικία μας» γέλασαν  τα κορίτσια. 
«Λίγο πιο μεγάλη…»
«Που είναι αυτή;» ρώτησε η μητέρα μου.
«Χωρίσαμε πρόσφατα. Ποια είναι η Φραντσέσκα και ποια η Αιμιλία;» 
«Εγώ είμαι η Φραντσέσκα!»
«Εγώ είμαι η Αιμιλία» 
Η Φραντσέσκα ήταν πιο μικροκαμωμένη και πιο χαρούμενη. Η Αιμιλία ήταν πιο βαριά, και σε κιλά και σε συμπεριφορά. 
«Σας περίμενα μελαχρινές. Στην φωτογραφία που έχω, είστε μικρούλες βέβαια, ήσασταν σαν μαύρες μαλλιαρές μπάλες» Στράβωσαν κι οι δύο τα χείλη τους με τον ίδιο ακριβώς τρόπο. «Τι κάνετε στη ζωή σας, σπουδάζετε;»
«Δουλεύουμε στο μαγαζί της μαμάς και του θείου Τζωρτζ» απάντησε η Φραντσέσκα. Η Αιμιλία δαγκώθηκε.
«Αφού πέθανε ο πατέρας σου, ο Καπετάνιος μας έγραψε το ελληνικό εστιατόριο που είχε ανοίξει στην Αντοφαγκάστα. Μας έφτιαξε και το σπίτι. Να ‘ναι καλά» απάντησε η μητέρα μου αποφασιστικά. «Τι με κοιτάς έτσι. Εσύ δεν θες να σου λένε την αλήθεια; Αυτή είναι η αλήθεια, διαχειρίσου την!»
«Χάρη στο θείο Τζώρτζ έχουμε σπίτι. Κι η μαμά κι ο μπαμπάς δεν θα μπορούσαν να μας μεγαλώσουν αν…»
«Όχι, εντάξει. Καταλαβαίνω. Είστε πολύ τυχερές.  Που είναι τώρα; Δεν μένει εδώ;»
«Σπίτι του, με την Ρενάτα!» πετάχτηκε η Φραντσέσκα.
«Η Ρενάτα είναι η σύντροφος του θείου» εξήγησε η Αιμιλία.
«Μια παρδαλή που βρήκε να του τα τρώει» συμπλήρωσε η μητέρα μου. «Θα πας να τον δεις;»
«Ναι, θέλω. Θέλω πολύ. Πιο αργά όμως… σιγά σιγά» 
«Μπράβο, γιέ μου! Επιτέλους παιδί μου, επιτέλους» είπε και με φίλησε στο μάγουλο με στοργή. Είναι ωραία να έχεις μάνα. Είχα ξεχάσει αυτή την πλευρά της, λες και όλα αυτά τα χρόνια την είχα διαγράψει από την μνήμη μου για να μην μου λείπει. 
Τα Χριστούγεννα ήρθαν η θεία μου με τον θείο μου, τον Μάικ και τον Μάρτιν. Οι μικρές κοίταζαν τον ψηλό και έλιωναν. Του έκαναν ματάκια, τσαλίμια, τον σέρβιραν, τον περιποιούνταν. Παρωδία σκέτη. Ο Μάικ με κοιτούσε και γελούσε. Περάσαμε πολύ ωραία. Όλα ήταν υπέροχα μόνο που μου έλειπε ο πατέρας μου. Σε όλους είπα ότι ήμουν σε επαγγελματικό ταξίδι εκτός Αμερικής την ημέρα της κηδείας. Στην πραγματικότητα ήμουν κλεισμένος στο γραφείο μου. Δεν μπορούσα να μιλήσω, δεν μπορούσα να κλάψω, δεν μπορούσα να αντιδράσω. Δεν άντεχα την ιδέα κι έτσι δεν την αντιμετώπισα. Ποτέ μέχρι τώρα.
Τώρα κάθομαι στο καινούριο μου δωμάτιο. Στο παλιό κοιμούνται τα κορίτσια. Τα πράγματα μου τα μετέφεραν στην σοφίτα που έχτισαν όταν ανακαίνισαν το σπίτι. Η μητέρα μου τα έβαλε όλα ακριβώς όπως ήταν,  εκτός από τα βιβλία μου. Αυτά τα στοίβαξε σε μια γωνία. Πρέπει να είναι καιρό εκεί γιατί κάποια έχουν κιτρινίσει από την υγρασία. Ποτέ δεν τα χώνεψε, ίσως επίτηδες τα άφησε να σαπίσουν. Παλιότερα αν κάποιος ακουμπούσε τα βιβλία μου, γινότανε χαμός. Πόσο μάλλον να τα χαλάσει.  Αυτή τη στιγμή πάντως το μόνο που μ’ ενδιαφέρει, είναι το μικρό δερμάτινο σημειωματάριο τις Μ που δεν μπορώ να διαβάσω. Κοιμάμαι μαζί του, χαζεύω τις ζωγραφιές του αλλά δεν μπορώ να καταλάβω τις λέξεις του. Ακόμα δεν έχω πάει να δω τον Καπετάνιο. Δεν ήθελε να έρθει τα Χριστούγεννα για να μην με πιέσει. Καλύτερα. Εγώ πρέπει να πάω. Θέλω αλλά δεν μου βγαίνει. Δεν ξέρω πως. 
Το απόγευμα έχουμε δώσει ραντεβού με τον Μάικ, και κάτι άλλους παλιούς συμμαθητές μας, στο σχολείο μας. Θα γίνει μεγάλος αγώνας. Είναι εντελώς χαζό, αλλά λες και δεν έχω μεγαλώσει. Έχω αγωνία!
26/12/2008 23:00
Με τον Μάικ βρεθήκαμε έξω από το σχολείο μας. Τότε ήταν καινούριο, τώρα μοιάζει με παλιά μάντρα. Κοιτάξαμε το κατάντημα με πικρία. 
«Μην ανησυχείς, τώρα όλα τα παιδιά έχουν καλύτερα σχολεία από ότι είχαμε εμείς. Θα σε πάω να τα δεις. Έχεις πολύ καιρό να έρθεις.»  
«Καλά, ας μπούμε τώρα. Έχω αγωνία, θέλω να ζεσταθώ λίγο.» 
«Πότε θα το ξεπεράσεις αυτό το κόμπλεξ; Μεγαλώσαμε πια, δεν θα κρίνουμε ο ένας τον άλλο σα να είμαστε παιδάκια.»
«Ναι, καλά. Θα δεις… έλα πάμε να μπούμε»
«Δεν μπορούμε. Περίμενε να έρθουν οι άλλοι, νομίζω το κλειδί το έχει ο Μάρκος»
«Ο Μάρκος, ο γνωστός ο Μάρκος;» 
«Ναι, ο γνωστός. Είχαμε κι άλλο Μάρκο; Μην μου πεις ότι ακόμα τον φοβάσαι;» με ρώτησε γελώντας.
«Δεν τον φοβάμαι, αλλά δεν είναι και στην λίστα των ανθρώπων που θα ήθελα να δω μετά από 25 χρόνια απουσίας.» Το τελευταίο που ήθελα ήταν να παίξω μπάλα με το παιδί που με βασάνιζε και με χλεύαζε για 12 ολόκληρα χρόνια.
«Καλό θα σου κάνει βασικά. Αφού γύρισες είναι ευκαιρία να κλείσεις τους λογαριασμούς σου»
«Δεν σε καταλαβαίνω.» Είχα αρχίσει να ιδρώνω πριν ακόμα αρχίσει το παιχνίδι.
«Έλα τώρα φοβητσιάρη! Να δες ποιον φοβάσαι. Αυτός είναι, εκεί. Αυτός που έρχεται.» 
Μου έδειξε στην απέναντι πλευρά του δρόμου αλλά δεν είδα κανένα που να γνωρίζω. Μόνο ένα ανθρωπάκο γύρω στα 60, με άσπρο φανελάκι, σαν αυτά που φορούσαν οι μπαμπάδες μας τα καλοκαίρια. Σχεδόν φαλακρός, με αδύναμα μπράτσα και κοιλίτσα. 
«Αποκλείεται! Πλάκα μου κάνεις! Αποκλείεται να είναι αυτός, αυτός είναι γέρος. Πως έγινε έτσι;» 
Δεν πρόλαβα να τελειώσω την πρόταση μου. Ο Μάρκος χαιρέτησε τον Μάικ και γύρισε προς τα μένα.
«Ματίας; Ο Ματίας είναι αυτός;!» ρώτησε έκπληκτος τον Μάικ και πριν πάρει απάντηση έπεσε πάνω μου και με αγκάλιασε. «Φίλε μου, πόσα χρόνια έχω να σε δω!» Ένιωσα αμήχανα με την χαρά του, γιατί δεν φαινόταν να είναι προσποιητή, ούτε καν τυπική. Ο άνθρωπος είχε συγκινηθεί. «Κοίτα τον ομορφιές! Καλά εσύ δεν γερνάς;» 
«Κι εσύ μια χαρά είσαι…» 
«Έλα τώρα, που είμαι μια χαρά. Τα χάλια μου έχω. Γιατί, αν δεν σου έλεγε ο Μάικ ποιος ήμουν θα με αναγνώριζες; Με έφαγαν οι κακουχίες.»
«Κακουχίες; Τι σου συνέβη; Είσαι καλά στην υγεία σου;»
«Χτύπα ξύλο, μια χαρά είμαι… τις γυναίκες εννοώ. Αυτές με φάγανε γιατί ήμουν ομορφόπαιδο!» Γέλασε δυνατά και σαρκαστικά και ξαφνικά η εικόνα που είχα γι’ αυτόν ζωντάνεψε ξανά. «Θα τα πούμε μετά τον αγώνα όμως, πάμε να θυμηθούμε τα παλιά. Να σε βασανίσω λίγο, ε;» Μου έδωσε μια πειραχτική γροθιά στον ώμο. Χωρίς να το θέλω ανατρίχιασα. Δεν πανικοβλήθηκα όπως παλιά. Άλλωστε, πλέον ήμουν ο διπλός από αυτόν. Αναρωτιέμαι, ήταν τόσο κοντός πάντα; 
«Οι άλλοι;» ρώτησε ο Μάικ.
«Έρχονται, πάμε εμείς να ανοίξουμε γιατί βραδιάζει»
Περάσαμε μέσα από την σκοτεινή και μουχλιασμένη είσοδο του σχολείου. Άδεια και βουβή, με το πέρασμα μας έγινε τάφος που άνοιξε. Οι βρικόλακες τις παιδικής μου ηλικίας ξεχύθηκαν στο διάδρομο, αλλά δεν ήταν τρομεροί ούτε φοβεροί. Ήταν γραφικοί. Σκιές του εαυτού τους, καρικατούρες κάποιων που κάποτε πίστευαν ότι μπορούν να κάνουν τα πάντα. Άραγε, είμαι κι εγώ ένας από αυτούς;
Βγήκαμε στο γήπεδο. Ο Μάρκος άναψε τους προβολείς. Το φως τους αποκάλυψε την δύναμη του χρόνου και την αδυναμία του ανθρώπου μπροστά σ’ αυτόν. Κοίτα τους πως είναι. Πως γεράσαμε έτσι, μα δεν είμαστε καν πενήντα. Δεν είμαστε και δεκαπέντε. Έσκυψα και έδεσα τα κορδόνια μου. Ασυναίσθητα έβαλα το χέρι μου να συγκρατήσω τα γυαλιά μου να μην πέσουν. Μα δεν φοράω γυαλιά πια. Έτσι σκυφτός όπως ήμουν, έκλεισα τα μάτια μου για να απολαύσω την στιγμή. Μπορώ να πω με σχετική βεβαιότητα πως εκείνη την στιγμή ένιωσα και πάλι την ευτυχία. Αν δεν ήταν ευτυχία, σίγουρα ήταν κάτι πολύ ικανοποιητικό. Μετά από τριάντα χρόνια και παραπάνω, επέστρεψα στο μέρος που ένιωθα πιο αδύναμος και ένιωσα πιο δυνατός από ποτέ. 
Σήκωσα το κεφάλι μου και είδα τον Μάικ να ζεσταίνεται. Ούτε αυτός ήταν ο ίδιος. Έπιανε το γόνατο του προστατευτικά. Και τι δεν είχε πάθει αυτό το γόνατο. Με το άλλο χέρι ακουμπούσε διακριτικά την κοιλιά του δίπλα στον αφαλό του. Ναι, έχει παχύνει. Όπως όλοι οι παλιοί αθλητές που δεν αθλούνται πια. Έδειχνε ανασφαλής. Πρώην επαγγελματίας ποδοσφαιριστής είχε άγχος για ένα αγώνα μεταξύ παλιών συμμαθητών; Είναι δυνατόν;
Σηκώθηκα, τεντώθηκα λίγο και άρχισα να τρέχω για να ζεσταθώ. Ο στίβος γύρω από το γήπεδο είχε επιβιώσει. Εντωμεταξύ ήρθαν κι οι άλλοι. Ήρθαν όλοι. Μετά από τον πρώτο ενθουσιασμό και την συγκίνηση, σφύριγμα. Το παιχνίδι αρχίζει. 
Αναγνωριστικές τρίπλες, πάσες, κανένας δεν σουτάρει. Λίγοι τρέχουν για την μπάλα, μάλλον δεν μπορούν. Μόνο εγώ κι ο Μάικ. Ευτυχώς είμαστε στην ίδια ομάδα. Ξεκινάνε οι πρώτες επιθέσεις. Ψόφιες, ωμές και χωρίς φαντασία. Ο Μάρκος φαίνεται να το συνειδητοποιεί και αρχίζει να φωνάζει. «Κωλόγεροι, τρέξτε ρε!»
Πρώτη σοβαρή επίθεση των αντιπάλων, ο Μάρκος καλπάζει με την μπάλα στα πόδια του κι έρχεται κατά πάνω μου. Αναγνωρίζω το φθονερό βλέμμα του, στέκομαι σαν στήλη άλατος μπροστά του βέβαιος ότι θα περάσει από πάνω μου και θα με ποδοπατήσει. Από μηχανής θεός, ο Μάικ κόβει την επίθεση με τάκλιν, κατορθώνει να κρατήσει την μπάλα, σηκώνεται κι τρέχει προς το αντίπαλο τέρμα. «Ματίας!» φωνάζει και αρχίζω να τρέχω κι εγώ. Τρέχουμε. Τρέχουμε παράλληλα. Ο Μάικ με την μπάλα, εγώ χωρίς. Μικρή περιοχή, όχι δεν είναι off-side!
«Δείξε τι αξί…»  η πάσα από τον Μάικ βρίσκει τα πόδια μου και…
«Γκοοοοοοολ!!!!» 
Πανηγυρίζουμε σαν μικρά παιδιά. Οι αντίπαλοι μας γελάνε με τον ενθουσιασμό μας, καμιά ειρωνεία, καμιά κακία. Απλά γέλια. Κι εγώ κι ο Μάικ, αγκαλιαζόμαστε και τραγουδάμε ένα παλιό ινδιάνικο τραγούδι που έλεγε η γιαγιά μας κάθε φορά που κέρδιζε η ομάδα του παππού.
«Τι θα γίνει, θα συνεχίσουμε ή θα το λήξουμε στο πρώτο γκολ;» μας φωνάζει ο Μάρκος. 
Η μπάλα ξανά στον αγώνα, έναν αγώνα που κερδίσαμε. Όχι απαραίτητα εύκολα, κάποιες φάσεις μας δυσκόλεψαν. Προηγούμασταν, ισοφάριζαν, προηγούμασταν, ισοφάριζαν, εννιά γκολ μπήκανε συνολικά αλλά κερδίσαμε. 
Κι ενώ σκουπίζαμε τους ιδρώτες μας και συγχαίραμε ο ένας τον άλλο, πίσω από το συρματόπλεγμα μια γνώριμη φιγούρα. 
«Δεν μπορεί…» ψιθύρισα και κάρφωσα το βλέμμα μου πάνω του. Ο Μάικ γύρισε να δει τι κοιτάω.
«Όχι! Δεν μπορεί! Αυτός είναι; Πως;» 
«Θα του το είπε η μάνα μου. Της είπα ότι θα μαζευόμασταν για μπάλα»
«Δεν σε πειράζει;»
«Όχι καθόλου. Σκόπευα να πάω να τον δω έτσι κι αλλιώς. Και καλύτερα που ήρθε. Την τελευταία φορά που με είδε να παίζω είχα βάλει αυτογκόλ!»
Ο Μάικ μου χάιδεψε το σβέρκο τρυφερά. 
«Κατά βάθος είσαι άγγελος» μου είπε «άντε τρέχα να τον προλάβεις, φεύγει.»
Έτρεξα γιατί δεν ήξερα πώς να τον αποκαλέσω. Καπετάνιο; Τζώρτζ; Κύριο Ζαχαράκη; Δεν μου ακουγόταν σωστό. Στην ταραχή μου δεν έβρισκα και την έξοδο. Κρεμάστηκα στο συρματόπλεγμα.
«Περίμενε!» φώναξα. Δεν γύρισε αυτόματα κι έτσι το επανέλαβα δυο φορές ακόμα, κάθε φορά πιο δυνατά. Ο Καπετάνιος στάθηκε. Γύρισε συνεσταλμένα, σχεδόν φοβισμένα και μου χαμογέλασε. Για κανά δυο λεπτά κανείς μας δεν μιλούσε. Μόνο κοιταζόμασταν. Έδειχνε μια χαρά. Όταν τον πρωτογνώρισα ήταν περίπου στην ηλικία που είμαι εγώ σήμερα. Και κοίτα τον τώρα.
«Μια χαρά είσαι… Χαίρομαι που σε βλέπω» του είπα
«Κι εγώ. Πολύ.»
«Πως μας είδες;».
«Εσύ ήσουν καταπληκτικός, μπράβο παιδί μου. Μπράβο, γυμνάζεσαι, μπράβο» 
«Ναι, προσπαθώ. Θα ερχόμουν να σε δω.»
«Μου το είπε η μητέρα σου, αλλά είπα να έρθω εγώ πρώτα.»
«Καλά έκανες. Είναι κι αυτό το συρματόπλεγμα τώρα, δεν είναι ωραίο να μιλάμε έτσι. Θες να έρθεις από το σπίτι μετά;»
«Θα έρθω. Όχι μετά, γιατί θα είναι αργά και της μάνας σου δεν της αρέσουν οι βραδινές επισκέψεις. Θέλει να βάζει τη ρόμπα της και την παντόφλα της και να ξεκουράζεται»
«Ναι, πάντα το είχε αυτό…» Την θυμήθηκα να κάνει καυγά στον πατέρα μου, μια Παρασκευή που είχε γυρίσει σπίτι κι είχε φέρει ένα συνάδελφο για να φάει μαζί μας. Για μήνες τον έτρωγε ότι την έκανε ρεζίλη κι ότι δεν της αρέσει να την βλέπουν απεριποίητη. «Έλα αύριο λοιπόν. Θα σε περιμένω.»
«Θα έρθω, αλλά κι εσύ έλα όποτε θες. Δεν κοιμάμαι νωρίς και δεν με νοιάζει να με βλέπουν με τη ρόμπα»
«Εντάξει, θα δούμε. Αν δεν προλάβω, αύριο».
«Εντάξει, γεια σου τώρα. Σε φιλώ παιδί μου. Γεια σου. Τα λέμε σε λίγο.»
«Ναι, ή αύριο»
«’Η σε λίγο ή αύριο, όπως θες. Γεια σου τώρα. Άντε πήγαινε στους φίλους σου μην σε κρατάω άλλο»
Και πήγα στους φίλους μου. Όπως κάνουν όλα τα παιδιά όταν είναι στο σχολείο. Πόσο χρονών είπαμε ότι είμαι; Γιατί δεν το νιώθω; Γιατί δεν νιώθω ότι έχω μεγαλώσει καθόλου; Πως γίνεται; 
Θα πάω αύριο. 
 

27/12/2008 18:10
Μόλις έφυγε ο Καπετάνιος. Στην αρχή καθίσαμε όλοι μαζί, γιατί τα κορίτσια δεν ξεκολλάνε από πάνω του. Έχουν τρέλα μαζί του. Λογικό, τόσα που έχει κάνει γι’ αυτές. Κάποια στιγμή τις έδιωξε η μάνα μου. Έφυγε κι αυτή και μας άφησε μόνους. Είχα τρομερή αμηχανία. Δεν ήξερα τι να του πω, ούτε πώς να ξεκινήσω. 
«Ξέρεις…» μου είπε «δεν χρειάζεται να μου πεις κάτι. Καταλαβαίνω. Κι εγώ στην ηλικία σου κατάλαβα πόσα πράγματα είχα χάσει.»
«Χαίρομαι. Δεν ήξερα από που να αρχίσω. Πάντως να ξέρεις πως δεν αισθάνομαι όπως παλιά. Έστω και σε αυτή την ηλικία, να σου πω πως σ’ ευχαριστώ για όλα όσα έκανες για μένα, και για την οικογένεια μου. Και συγνώμη.»
«Συγνώμη; Γιατί μου ζητάς συγνώμη;»
«Γιατί όλοι οι άνθρωποι αξίζουν μια ευκαιρία»
«Ε τότε κι εγώ συγνώμη. Που δεν στην έδωσα όταν έπρεπε. Να σου πω παιδί μου όμως, ένα πράγμα σκέφτομαι. Η τιμωρία μου ήταν η ανταμοιβή σου.»
«Δηλαδή;»
«Ο πατέρας σου ήταν εξαιρετικός άνθρωπος. Χρυσός. Τον αγάπησα κι εγώ ακόμα. Αυτός ο άνθρωπος μου έμαθε, πως η ομορφιά που διαρκεί δεν είναι αυτή που φαίνεται. Χαίρομαι που σε μεγάλωσε αυτός, θα βγήκες καλύτερος άνθρωπος από μένα.»
«Για να σου είμαι ειλικρινής, όσο περνάνε τα χρόνια καταλήγω ότι βγήκα ακριβώς σαν εσένα.»
«Λυπάμαι που νιώθεις έτσι…»
«Δεν το λέω για κακό. Το αντίθετο. Μακάρι κι εγώ να μπορέσω να επανορθώσω για τα λάθη που έχω κάνει, με τον ίδιο τρόπο που το έκανες εσύ.» Ο Καπετάνιος μου χαμογέλασε τρυφερά. «Να σου ζητήσω μια χάρη;»
«Ότι θες»
«Έχω ένα σημειωματάριο στα χέρια μου, που είναι γραμμένο στα ελληνικά. Θέλω πάρα πολύ να μάθω τι λέει, θα μπορούσες να με βοηθήσεις; Δεν είναι πολύ μεγάλο, έχει πολλά σκίτσα αλλά λίγα γραπτά.»
«Να προσπαθήσω… τα ελληνικά μου είναι καλά αλλά όχι πολύ καλά.»
«Ότι μπορείς»
Συμφωνήσαμε να πάω αύριο ή μεθαύριο από το σπίτι του να γνωρίσω και τη Ρενάτα και να μου διαβάσει τι λέει. Ήθελε να το προσπαθήσει λίγο μόνος του. 
«Σήμερα αγόρασα αυτό το μικρό ημερολόγιο για να μπορώ να γράφω και να σκιτσάρω παντού. Δεν περίμενα ότι θα μπορούσα να ερωτευτώ από την πρώτη ματιά ένα αντικείμενο. Όταν το είδα όμως  με το δερμάτινο εξώφυλλο του και τις χοντρές κίτρινες σελίδες που δένονται μεταξύ τους με ένα κορδόνι, ένιωσα μια συγκίνηση. Λες και βρήκα επιτέλους τον σύντροφο μου.  Είχε κι άλλους θησαυρούς αυτό το μαγαζί στο κάστρο. Όπως κάτι σκουλαρίκια με μία από τις αυτοπροσωπογραφίες της Frida Kahlo. Ήταν τέλεια, αλλά με τα σκουλαρίκια δεν μπορείς να συζητήσεις. Και πρέπει να μιλάω αυτές τις ημέρες.
Έχω τρομερή αγωνία. Ποιος θα το πίστευε ότι εγώ θα έβαζα τον εαυτό μου σε τέτοια δοκιμασία. Καλό είναι όμως. Νιώθω μια ανακούφιση που τελικά έχω ακόμα τέτοια συναισθήματα. Πριν να τον ακούσω σε εκείνη τη συνέντευξη ήμουν χαμένη με χαμένους ανθρώπους. Ήθελα να νιώσω πολύ και δεν μπορούσα. Το μεγάλο μου δράμα ήταν ότι τίποτα στη ζωή μου δεν ήταν αρκετά δραματικό. 
Και πόσα άλλαξαν από τότε.  Και το είχα δει στον ύπνο μου ότι θα γίνει αυτό. Όχι, ότι είδα αυτόν, άλλωστε δεν τον ήξερα. Ακόμα δεν τον ξέρω. Αλλά είδα ότι ήμουν σε ένα δωμάτιο με τον πρώην και με αγκάλιασε σφιχτά και μου είπε να κοιμηθούμε αγκαλιά όπως παλιά και εγώ τον φίλησα στο μάγουλο και πήγα να κλείσω τα παντζούρια.  Όταν πλησίασα το παράθυρο ένα αεράκι φύσηξε στο πρόσωπο μου και μοσκοβολούσε. Αντί να κλείσω την πόρτα, βγήκα στο μπαλκόνι κι είδα εκατοντάδες κόσμο να στέκεται απέξω.  Αναρωτήθηκα τι κάνουν εκεί, κι ο φίλος μου απάντησε ότι περιμένουν την γιορτή της 6 Αυγούστου.( Όταν είδα το όνειρο ήταν ακόμα Μάρτιος ή Απρίλιος, δεν θυμάμαι, αλλά το έχω σημειώσει κάπου.) Μου φώναξε να μπω μέσα, αλλά έξω ανέπνεα καλύτερα. Σε λίγο, του απάντησα. Αν δεν έρθεις τώρα, δεν θα έρθεις ποτέ ξανά, μου είπε. Πριν προλάβω να του πω να μην λέει τέτοιες βλακείες, άρχισαν να χτυπάνε καμπάνες, ο κόσμος να ζητωκραυγάζει  κι ο ουρανός να φωτίζεται από τα βεγγαλικά.  Η νύχτα έγινε μέρα και τα κτήρια μεταμορφώθηκαν σε πανέμορφα τοπία. Βρέθηκα  κάτω με τον κόσμο να συμμετέχω σ’ αυτή την γιορτή.  Χωρίς να γυρίσω το κεφάλι μου να τον κοιτάξω, έβλεπα το φίλο μου να στέκεται στο μπαλκόνι εκεί που στεκόμουν πριν και να κλαίει και να μου ζητάει να γυρίσω.  Εγώ όμως δεν γυρνούσα συνέχισα να απομακρύνομαι. Διψούσα πολύ και μπροστά μου απλωνόταν μια πανέμορφη λίμνη..  
Κι έτσι λοιπόν, μετά από αυτή τη συνέντευξη, τέλειωσαν όλα.  Όχι μόνο αυτός, αλλά πολλά. Ίσως άφησα την μια αυταπάτη για μια άλλη, όμως τώρα δεν θέλω τίποτα. Θέλω μόνο να πάρει τον πίνακα που έφτιαξα γι’ αυτόν, γιατί πρέπει να τον ευχαριστήσω. Του το οφείλω.  Το πρόβλημα είναι ότι δεν ξέρω πώς να τον βρω. Εντάξει ήρθα ως εδώ με ένα τετραγωνικό μέτρο πίνακα παραμάσχαλα, τώρα τι κάνουμε;  Έχω βάλει τους πάντες να ψάχνουν την γέφυρα, ενώ ακόμα δεν ξέρουμε αν υπάρχει αντίπερα όχθη.
Κι ύστερα σου λένε να μην πιστεύεις στα θαύματα. Πήγα πάνω στο μοναστήρι και προσευχήθηκα να βρεθεί ο τρόπος να τον δώσω. Προσευχήθηκα να συγκινηθεί όταν θα το πάρει κι ας μην το μάθω, κι ας μην το δω. Το μόνο που θέλω είναι να ανταποδώσω, έστω και λίγο.  Είμαι ελεύθερη και του το χρωστάω. Μέχρι και μετάνοια έκανα, εγώ που δεν μετανιώνω ποτέ. Πάντως το θαύμα έγινε.
Το βράδυ πήγαμε για ποτό σ’ ένα μαγαζί και ένας γνωστός μου που δουλεύει εκεί μου είπε ότι είναι φίλος του και θα του τον δώσει όταν τον δει. Αρχικά μου πρότεινε να με πάρει τηλέφωνο όταν θα είναι εκεί για να τον δώσω εγώ η ίδια, αλλά εγώ δεν θέλω να τον γνωρίσω. Οι φίλοι μου αφήνιασαν που είπα όχι στο να τον γνωρίσω. Δεν καταλαβαίνουν πόσο κόπο έχω κάνει γι’ αυτό τον πίνακα. Η χειρονομία πρέπει να είναι το Τέλος, και όχι η Αρχή. Δεν έχω υστεροβουλία. Είναι ένα δώρο για το δώρο που μου έκανε. Να νιώσω και πάλι. Να ονειρευτώ. Να ελπίζω. 
***
Δεν ξέρω τι να κάνω. Να του δώσω τον πίνακα; Χθες αργά το βράδυ, για πρώτη φορά από τότε που τον έφτιαξα, μ’ έπιασε ο φόβος της απώλειας. Νομίζω ότι είναι ότι ομορφότερο έχω φτιάξει. Από την άλλη, όλες αυτές τις μέρες το μόνο που με απασχολεί είναι πως θα του τον δώσω κι αν θα πάρει χαρά ή όχι. Ίσως φταίει που διαπιστώνω πόσο γνωστός και αγαπητός είναι.  Ίσως δεν έχει ανάγκη  από μια τέτοια κίνηση. Δεν θα έχει αξία γι’ αυτόν. Δεν έχει νόημα να προσπαθώ να ανταποδώσω κάτι καλό που μου έκανε κάποιος άθελα του, με κάτι που δεν έχει ζητήσει. Δεν θα τον ωφελήσει σε κάτι. Άσε που μπορεί να τον επιβαρύνει. Είναι και μεγάλος, τι θα τον κάνει; Μπορεί να τον παρατήσει στο ξενοδοχείο πριν φύγει. Επειδή μου τον ενέπνευσε, σημαίνει ότι η τύχη του, του ανήκει; Πρέπει να τον αφήσω στην μοίρα του ακόμα κι αν είναι να χαθεί;  
***
Ποια θα είναι η εξέλιξη;  Βάζω τους φίλους μου να κάνουν σενάρια για να διαλέξω αυτό που μου φαίνεται πιο πιθανό και διαχειρίσιμο. Μόνη μου δεν μπορώ να κάνω ούτε ένα. Ένα πράγμα με φοβίζει μόνο. Να τον γνωρίσω και να με απογοητεύσει. Αυτό θα ήταν καταστροφή. Δεν μπορώ να σκεφτώ τίποτα χειρότερο.
***
Μόλις με πήραν τηλέφωνο. Θα είναι εκεί όπου να’ ναι, οπότε πρέπει να βιαστώ να τον πάω και να φύγω προτού φτάσει. 
***
Έχει περάσει πολύς καιρός. Τι να σκέφτεται τώρα; Σίγουρα όχι εμένα λέω με σιγουριά που πονάει. Γιατί συνέχεια να ψάχνω τρόπους να παγιδεύω τον εαυτό μου σε συναισθήματα που δεν μπορώ να διαχειριστώ; Ποια ώρα κακιά το δοκίμασα αυτό το ναρκωτικό και από τότε αναζητάω τον παράδεισο στην κόλαση;
Σαν όλους τους εξαρτημένους, ξεκινάω την μέρα μου θέτοντας στόχο να κάνω τα πάντα εκτός από αυτό που δεν πρέπει. Κι εγώ δεν πρέπει να σκέφτομαι, δεν πρέπει να ΤΟΝ σκέφτομαι για την ακρίβεια. Άτιμο πράγμα η σκέψη. Δεν είναι τζόγος, δεν είναι αλκοόλ, δεν είναι φαί, δεν είναι ναρκωτικό, δεν είναι τέχνη, δεν είναι άθλημα, δεν είναι κάτι που κάνεις συνειδητά και μπορείς να το αποφύγεις κάνοντας κάτι άλλο.
Δεν είναι η μύγα που διώχνεις από το ψωμί σου, δεν είναι το ποντίκι που πιάνεις στην φάκα μ’ ένα κομμάτι τυρί, δεν σκοτώνεται και δεν πεθαίνει. Κάποιες φορές κοιμάται και ξεχνάς ότι υπάρχει μέχρι κάποιος να στην κλέψει και να αρχίσεις μετά να την αναζητάς σαν τρελός. Να τρέχεις από πίσω από τον κλέφτη, χωρίς φόβο μόνο με τον διακαή πόθο να καλύψεις το κενό που σου δημιούργησε. 
Έτσι κι εγώ η εξαρτημένη, ενώ προσπάθησα και σήμερα να κρατήσω τον εαυτό μου απασχολημένο με κάθε τρόπο, κατέληξα να κάνω τα πάντα μηχανικά. Ζωγράφιζα, μαγείρευα, καθάριζα, έτρεχα, ψώνιζα… όλα αυτόματα και άψυχα. Γιατί η ψυχή μου μπαίνει μόνο στην μία και μοναδική ασχολία που μπορεί να με απορροφήσει πλέον, να τον σκέφτομαι. Δεν μπορώ να κάνω μόνο αυτό όμως. Έτσι αποφάσισα να γράφω κιόλας. Λένε ότι η συγγραφή είναι προφητική. Γράφεις κάτι και γίνεται. Μπορεί, δεν ξέρω. Δεν καταλαβαίνω τους νόμους που διέπουν την μεταφυσική ή αλλιώς αυτό που βλέπουμε σαν μαγεία.  Αν και μια φορά είχα δει στον ύπνο μου  κάτι σχετικό. 
Είχα δει ότι στεκόμουν σε ένα διάδρομο και από πάνω μου αιωρούνταν τρεις βέργες αιχμηρές στην άκρη, σαν μαχαίρια, αλλά χοντρές σαν κόπανοι στο σώμα. Έδειχναν έτοιμες να πέσουν πάνω μου να με κατακρεουργήσουν. Δεν είχα που να πάω, φοβόμουν να κουνηθώ μήπως κάποια κίνηση μου τις κάνει να πέσουν. Συνήθως στα όνειρα μου εμφανίζεται κάποιος και με βοηθάει, ένας άγνωστος φίλος με σώζει από τις δύσκολες καταστάσεις.  Όμως ο φίλος που μ’ έσωζε όλες τις άλλες νύχτες δεν έλεγε να εμφανιστεί κι έπρεπε να βρω κάποιον τρόπο να βοηθήσω τον εαυτό μου. Μακάρι να είχα κάποιον μαγικό τρόπο να ξεφύγω, γιατί αυτό που έβλεπα αψηφούσε τους νόμους της φυσικής.  Μα εγώ δεν ξέρω μάγια και ξόρκια, σκέφτηκα. ‘Έκλεισα τα μάτια και προσπάθησα να συγκεντρωθώ. Στο μυαλό μου ερχόταν μόνο εκείνος ο τύπος που λυγίζει κουτάλια με το μυαλό του. Εγώ έπρεπε να λυγίσω μεταλλικούς κόπανους. Δεν υπήρχε περίπτωση να τα καταφέρω. Μπορώ να σταθώ εδώ ακίνητη μέχρι να ξημερώσει. Ίσως με το φως της ημέρας να εξαφανιστούν. Μέσα στην απελπισία μου, ο φίλος μου εμφανίστηκε μόνο με την φωνή του και μου είπε:
«Η αγάπη είναι η πιο δυνατή μαγεία».
Μηχανικά και προσπαθώντας να καταλάβω τι είχα μόλις ακούσει, επανέλαβα τα λόγια. Οι βέργες έπεσαν απότομα από το ταβάνι στο πάτωμα κι έσπασαν χωρίς να με χτυπήσουν. Αυθόρμητα έκλεισα τα μάτια μου για να τα προστατέψω από την κρούση. Όταν τα ξανάνοιξα οι τρεις βέργες, είχαν παραταχθεί  μπροστά μου όρθιες και έστεκαν προσοχή σαν στρατιώτες. 
‘Ίσως λοιπόν αν συνδυάσω τη προφητεία των λέξεων και την μαγεία της αγάπης, να μπορέσω γράφοντας όνειρα να γράψω και ιστορία, την ιστορία του αύριο. Πως ορίζεται όμως η αγάπη; Όσο κι αν προσπάθησα να κρατήσω αυτή την γνωριμία, αυτή την επαφή ανέπαφη από τα ιδιοτελή κίνητρα και την σεξουαλική έλξη που μέχρι τότε καθόριζαν τις επιθυμίες μου και τις κινήσεις μου, η απογοήτευση που νιώθω τώρα οφείλεται σε μεγάλο βαθμό στο ότι δεν πήρα αυτό που θα ήθελα. Προς στιγμή μου φάνηκε ότι νικούσα τον εαυτό μου… όταν μου ζητούσε να κάτσω 2 λεπτά ακόμα μέχρι να κάνει το τσιγάρο του, και το τσιγάρο έσβηνε κι άναβε και τελικά κράτησε μία ολόκληρη νύχτα. Μύρισα τη μυρωδιά του θριάμβου και ήταν υπέροχη. Τι κι αν είχα ορκιστεί στο όνομα της ανιδιοτέλειας και της απλής πνευματικής επικοινωνίας, όταν παρακαλούσα την Μεγαλόχαρη να μου χαρίσει την προσοχή του έστω και για λίγο. Τι και αν ορκιζόμουν πως θα αλλάξω και δεν θα επιδιώκω το πάθος; Ποιος πήρε μυρωδιά την ικανοποίηση και δεν θέλησε να τη γευτεί; 
Αναρωτιόμουν τι γεύση αφήνει το ατελείωτο τσιγάρο στην άκρη της γλώσσας του.  Πώς να ένιωθε ο μηρός του, όταν τον άγγιζε αμήχανα εξιστορώντας τις καταστροφικές συνέπειες της περιέργειας του; Κι ύστερα, όταν μου έδειχνε τις ατέλειες του προσώπου του και με ρωτούσε αν τις είχα προσέξει, πώς να συγκρατήσω την ανάγκη μου να του πω πόσο όμορφος είναι;  Πώς να εξηγήσω σε ένα άνθρωπο που παλεύει με την ευθύνη της χάρης του, πως είναι ότι πιο κοντά στο Θεό έχω συναντήσει και πώς αν μπορούσα να ζωγραφίσω τον κόσμο, θα έκανα τα πάντα να του μοιάζουν. Στα σύννεφα στον ουρανό θα έδινα την μορφή του, στα δέντρα το κορμί του, στους φίλους μου τα μάτια του και στους περαστικούς το χαμόγελο του, για να μην μου λείψει η εικόνα του ποτέ. 
Τι να σκέφτεται τώρα; Σίγουρα όχι εμένα λέω με σιγουριά που πονάει. Φάνηκε στον αποχαιρετισμό που άφηνε το μέλλον στην τύχη του και στην σιωπή που ακολούθησε. Καμιά επικοινωνία. Λογικό είναι. Επειδή εσύ βαρέθηκες να δίνεις τα υγρά φιλιά της πρώτης φοράς και θες να φιλοσοφείς μέχρι το πρωί, δεν σημαίνει ότι κι ο άλλος θέλει να καταδικάσει την σκέψη του σε δουλεία. Σεξ, απλό ενστικτώδες σεξ.  Αυτό θα σκέφτεται τώρα, αν δε το κάνει. 
Δεν τον κατηγορώ, κι εγώ κάποτε το εκτιμούσα. Κι εγώ κι ο εξίσου πρωτόγονος σύντροφος μου νομίζαμε πως ανακαλύπτουμε τον κόσμο μας με αυτό τον τρόπο… και που δεν φτάσαμε μαζί. Σαν τους ινδιάνους κυνηγούσαμε αγρίμια στην ζούγκλα μας, μέχρι που οι πολιτισμένες διαφορές μας ήρθαν και μας βρήκαν γυμνούς και απροετοίμαστους και μας υποτάξανε, γιατί δεν ξέραμε και να μιλάμε. Άλλη η γλώσσα του σώματος κι άλλη της επικοινωνίας βλέπεις. Έτσι λοιπόν συνέβη, έχασα τον πόλεμο γιατί αλλού δινόταν η μάχη κι αλλού εγώ βρισκόμουν. Θα μου πεις, τι τον νοιάζουν αυτόν οι αποτυχίες σου. Νομίζεις ότι καθόταν εκεί μέχρι το πρωί γιατί του άρεσε να μιλάει; 
Και πάλι θα το πω, άτιμο πράγμα ο έρωτας.  Δεν είναι ένας μικρός άγγελος, όπως συχνά τον παρουσιάζουν, αλλά ένας ύπουλος δαίμονας. Και τα βέλη του δεν μοιράζουν καρδιές γεμάτες συναίσθημα, αλλά φλόγες βγαλμένες από το πυρ το εξώτερον. Καρφώνονται μέσα σου και σε κατακαίουν αργά και σταθερά, ώστε να αναρωτιέσαι αν αυτό το μαρτύριο θα κρατήσει για πάντα. Κι ακόμα κι αν είχες κάτι αγνό κι αληθινό, το φως της ημέρας θα το βρει μαύρο και θρυμματισμένο, γιατί το πάθος είναι σκοτεινό και άυλο και ζει μόνο τη νύχτα.  
Τι να σκέφτεται τώρα; Σίγουρα όχι εμένα λέω με σιγουριά που πονάει. Ίσως δεν αρκεί η γραφή κι η μαγεία. Ίσως πρέπει να προσευχηθώ. Όχι στο Θεό, έχει βαρεθεί να μ’ ακούει. Ούτε σ’ Εκείνη. Άλλωστε, κάθε φορά που τους ζητάω κάτι υπόσχομαι ότι θα αλλάξω. Θα γίνω καλή, σταθερή, δεν θα θυμώνω, δεν θα εκδικούμαι, δεν θα βυθίζω στη δυστυχία όποιον θίγει τον εγωισμό μου. Όχι, θα γίνω ανιδιοτελής και αλτρουίστρια όπως οφείλω σαν καλλιτέχνης. Φυσικά μόλις πάρω αυτό που θέλω, μετά ξεχνάω την δέσμευση μου. Αλλά δεν φταίω εγώ, γιατί τα πράγματα δεν είναι ποτέ αυτά που νομίζω. Άλλα νομίζω πως ζητάω και άλλα τελικά παίρνω. Οπότε κι εγώ γιατί να πληρώσω για χρυσό όταν μου δίνουν μπρούτζο. Γι’ αυτό όχι σε Αυτούς. Πρέπει να βρω άλλους σύμμαχους. 
Άγιους, μικρούς και μεγάλους θεούς, ψυχές που μπορεί να βρίσκονται εδώ γύρω και να με ακούνε και να γελάνε ή να λυπούνται με την κατάντια μου, σε αυτούς θα ζητήσω να με βοηθήσουν. Άλλωστε μπορεί και να τον ξέρουν πιο καλά από εμένα. Πιο πολύ μοιάζει να ανήκει στον κόσμο τους παρά στον κόσμο μου. Δεν είμαι άξια γι αυτόν, το ξέρω καλά, αλλά δείτε το σαν παραμύθι. Δεν πρέπει να υπάρχει δικαίωση;
Εγώ που κάθισα και τον άκουγα μέχρι το πρωί, που μοιράστηκα τις ανησυχίες του, τα μυστικά του, τις ελπίδες του, δεν δικαιούμαι το ευτυχές τέλος της ταπεινής Χιονάτης που φεύγει με τον πρίγκιπα;  Εντάξει, ομολογώ πως ακούγεται κλισεδιάρικο και βαρετό. Φαντάζομαι πως αν πράγματι υπάρχετε, υπάρχετε από πάντα, και σίγουρα δεν είμαι σε θέση να κρίνω την κρίση σας αλλά σας ικετεύω να αναθεωρήσετε τις επιθυμίες σας. Δώστε μου μια ευκαιρία, κάντε τον αγαπημένο σας γιο, αυτό τον χαρισματικό εκπρόσωπο του κοσμικού και του απόκοσμου, να ερωτευθεί εμένα την ασήμαντη που θα έκανα τα πάντα για να μυρίσω το δέρμα του πίσω από τα αυτί του, εκεί που μυρίζει άνθρωπος, και που θα σταυρωνόμουν μαζί του αν χρειαζόταν, και που δεν θα τον κέρδιζα με την δόξα μου αλλά με την δοξαριά της αφοσίωσης μου σ’ αυτόν;    
Κι αυτό βαρετό σας ακούγεται; Να μου πεις, η αιωνιότητα είναι σκληρό πράγμα. Κι η απόλυτη δύναμη επίσης. Αλλά δεν έχω επιλογή άλλη από το να σας προκαλέσω. Είμαι ερωτευμένη με κάτι άπιαστο και είμαι σε απόγνωση. Πως αλλιώς να σας το πω και να το καταλάβετε; Πρέπει να με βοηθήσετε.  Αφήστε τις δικαιολογίες περί ελεύθερης βούλησης. Τι πάει να πει αυτό; Εμένα ποιος με ρώτησε αν θέλω να νιώσω έτσι για αυτόν; Εκείνος γιατί να έχει επιλογή; Αυτή η αντιδημοκρατική συμπεριφορά του σύμπαντος πρέπει να εκλείψει, και οι θεωρίες σας περί κοινωνίας των αρίστων δεν θα έπρεπε να έχουν εφαρμογή στον έρωτα. 
Τι κι αν φαινομενικά δεν έχουμε τίποτα κοινό; Και λοιπόν; Και τι έγινε; Είμαστε ένα πνεύμα σε δύο σώματα. Το ξέρετε, εσείς οι ίδιοι,  εσείς, οι μεγάλες δυνάμεις, που ορίζετε τις ανθρώπινες εμπειρίες, περνάτε την ώρα σας κάνοντας τέτοια παιχνίδια. Κάνετε μια ψυχή κομμάτια, την στέλνετε να κατοικήσει σε διαφορετικά σημεία του κόσμου και βάζετε στοιχήματα για το αν θα μπορέσει ποτέ να ενώσει τα κομμάτια της κατά την διάρκεια μιας μόνο ζωής. Κάποιους κανόνες θα έχετε φαντάζομαι, αλλά υποψιάζομαι ότι «πειράζετε» λίγο τα σώματα, τα γούστα, τον χαρακτήρα των παιχτών σας για να το κάνετε πιο δύσκολο για μας και πιο διασκεδαστικό για σας. Έχετε γελάσει πολύ κατά καιρούς με κάποια ζευγάρια από το διάστημα. Εμείς όμως έχουμε κλάψει και για άλλα έχουμε πεθάνει λαοί ολόκληροι. Δεν παραπονιέμαι. Αξίζει να πεθαίνει κανείς για τον έρωτα. Ίσως μάλιστα να προτιμώ να πεθάνω από αυτόν παρά να θυσιαστώ για την ελευθερία, υπερτιμημένη έννοια. 
Δεν σας ζητώ λοιπόν να μην παίζετε, σας ζήτω να ποντάρετε σε μένα, και να βοηθήσετε να βρεθούμε, να ενωθούμε να γίνουμε ένα όπως ήμασταν κάποτε. Ανοίχτε του τα μάτια, βοηθήστε τον να δει τον εαυτό του σε μένα, γιατί έχει της ματιάς την άρνηση και δεν βλέπει. Από το φόβο του μην χάσει την ελευθερία του, προτιμά τα κορμιά και τις ψυχές τις ξένες από εμάς, προτιμά να είναι μισός από ολόκληρος. Δεν ξέρει ότι η όμορφη νύφη Ελευθερία έχει μάνα της την άσχημη την Μοναξιά, που αυτός την σιχαίνεται. Για αυτόν λοιπόν, για το καλό του, για να μην είναι δυστυχής, σας ζητώ να ξεχάσετε τα «περί ελεύθερης βούλησης» και να τον σπρώξετε λίγο προς το δρόμο μου. Δεν ζητάω πολλά. Να μόνο εκεί που κάθεται, να του έρθει η εικόνα μου στο μυαλό του. Να με θυμηθεί έστω μια φορά, κι η καρδιά του να σφιχτεί και να πει, έστω κι από μέσα του «αυτόν τον άνθρωπο τον ήξερα» και ο Ιππόκαμπος, αυτό το θαυμαστό νεύρο, να ανασύρει τα πάντα από την μνήμη του και σαν όνειρο σε δευτερόλεπτα να παίξουνε στα μάτια του οι σκηνές που περιγράφαμε από την παιδική μας ηλικία. Και να θυμηθεί κι εκείνο το ποίημα που είχε γράψει αλλά δεν θυμόταν να μου το πει ολόκληρο, και να ψελλίσει τους στίχους που δεν άκουσα. Και ας σκεφτεί κι αυτά που σκέφτηκε και τότε… περίεργη κοπέλα, μ’ έπνιξε η ανησυχία της κι αυτό το βλέμμα της που έλεγε «εσύ είσαι για μένα». Μα από πού το συμπέρανε αυτό, εγώ δεν ανήκω σε κανένα.  
Τι να σκέφτεται τώρα; Δεν είμαι πια σίγουρη ότι δεν έχω περάσει καθόλου από το μυαλό του. Βλέπεις, εγώ πιστεύω. Πιστεύω ότι με άκουσαν. Πιστεύω ότι με άκουσες. Πιστεύω κι έτσι μπορώ να ελπίζω. Πιστεύω στην δύναμη αυτού που νιώθω μέσα μου για σένα.  Πιστεύω σε σένα γιατί με κάνεις να νιώθω το εγώ μου να μικραίνει αλλά το είναι μου να διογκώνεται και να διασπάται σε εκατομμύρια σωματίδια, που πολλαπλασιάζονται και διογκώνονται και σαν το σύμπαν εξαπλώνονται και θέλουν να βγουν από αυτό το σώμα που πια δεν τα χωράει. Τα νιώθω που θέλουν να βγουν έξω και να κατακλύσουν όλο τον κόσμο μέχρι να σε βρουν. Και με την δύναμη της φύσης να σου κλέψουν την επιλογή και να σε ακουμπήσουν παντού, να γίνουν ένα με τον αέρα που σε περιβάλλει. Θέλουν να γίνουν η αόρατη ύλη, που περιβάλλει την ύλη σου και συγκρατεί την ανθρώπινη ύπαρξη σου σε αυτή την διάσταση. 
Και τι δεν θα έδινα για να μπορούσα να το κάνω αυτό. Να σε περιβάλλω. Αν έπρεπε να πιστέψω ότι δεν θα σ’ αγγίξω ποτέ ξανά, θα έδινα και την ζωή μου ακόμα. Μήπως και γίνω πνεύμα αόρατο και να μπορώ να σ’ ακολουθώ παντού. Κι ας μην με νιώθεις, κι ας μην με αισθάνεσαι, παρά μόνο που και που, όταν η νύστα σε βρίσκει εκεί που κάθεσαι και τα βλέφαρα σου αρχίζουν να πέφτουν βαριά, την στιγμή εκείνη που θα χάνεις την βούληση και τις επιθυμίες σου και το μόνο που θα θες είναι να υπακούσεις στην ανάγκη σου, τότε θα νιώθεις το άγνωστο χάδι μου να ταξιδεύει στην ραχοκοκαλιά σου, θα ανατριχιάζεις από την ευχαρίστηση και θα χαμογελάς ανεπαίσθητα. Ίσως σαν φάντασμα να μπορούσα να τραβήξω τα μακριά μαλλιά σου πίσω από τα αυτιά σου και να φυσούσα μέσα την ανάμνηση μου ώσπου το όνομα μου να έβγαινε από τα χείλη σου σαν ένα παλιό τραγούδι , που απορείς πως το θυμήθηκες ξαφνικά. Θα άξιζε να πεθάνω γι’ αυτό. 
Άτιμο πράγμα η σκέψη. Αλλά η φαντασία είναι ακόμα πιο άτιμο. Μην ακούς τους επιστήμονες που λένε ότι η γνώση προηγείται της φαντασίας. Ψέματα είναι. Τι κι αν δεν έχω πεθάνει ακόμα. Για λίγο βρέθηκα σε ένα δωμάτιο μαζί σου και σε είδα να κάθεσαι μόνος σου και να νυστάζεις και σου χάιδεψα την πλάτη κι εσύ χαμογέλασες ανεπαίσθητα. Δεν τη ζύγισα την σκέψη μου, απλά μου ήρθε και μην με ρωτάς γιατί αλλά το πιστεύω πως πολλά βράδια θα κάθεσαι μόνος σου σ’ ένα δωμάτιο και θα περιμένεις ένα χάδι από κάποιον που δεν έχει άλλη προσδοκία από εσένα, παρά μόνο να σε βλέπει να χαμογελάς και να γαληνεύεις. 
Θα είναι κουραστικό άθελα σου να δημιουργείς προσδοκίες και οι άλλοι να περιμένουν τα πάντα από εσένα. Δεν φταις εσύ αν γεμίζεις τα κενά του κόσμου όποτε ανοίγεις το στόμα σου. Που να το ήξεραν οι γονείς σου όταν σε μεγάλωναν ότι θα ξεπερνούσες τον άνθρωπο και θα είχες τους δικούς σου πιστούς να σε λατρεύουν και να ζουν για το θέλημα σου. Μην απορείς και μην φοβάσαι. Θεός υπάρχει παντού. Απλά όσο πιο μεγάλη η χάρη, τόσο πιο εμφανής η παρουσία Του. 
Για ένα πράγμα μόνο απορώ: Γιατί δεν σ’ έχω δει στον ύπνο μου ποτέ. 
***
Σήμερα είδα ότι φιλούσα κι αγκάλιαζα κάποιον που δεν ήταν εσύ. Η καρδιά μου χτύπησε μια δυο φορές σαν καμπάνα στα μελίγγια μου και με ξύπνησε.  Άνοιξα τα μάτια μου κι ένιωσα το στόμα μου στεγνό. Τόσα φιλιά πώς να μην διψάσω;  Αυθόρμητα άπλωσα το χέρι να πιάσω το ποτήρι με το νερό που έχω πάντα στο κομοδίνο. Το έφερα στο στόμα μου αλλά  δεν πρόλαβα να πιω. Έβαλες τα χέρια σου στο λαιμό μου και τα έσφιξες μέχρι που πνίγηκα στο κλάμα. 
«Συγνώμη» σου φώναξα που δεν κατάφερα να κρατήσω την ελπίδα ζωντανή. Συγνώμη που δεν μπόρεσα να μείνω πιστή ενώ εσύ λείπεις επ’ αόριστων από την ζωή μου. «Δεν θα πιω» σου υποσχέθηκα αυτό το πρώτο νερό της ημέρας, τουλάχιστον όχι ακόμα. Πως να κρατήσω όμως τον κόσμο απ’ το να γυρίζει;  Δεν είμαι τόσο μεγάλη ούτε τόσο δυνατή.  Μακάρι να είχα ένα τεράστιο δίχτυ να το πετάξω γύρω του και να μπορέσω να τον συγκρατήσω. Αλλά δεν έχω. 
Σκέφτηκα τον παράνομο εραστή του ονείρου μου. Ήξερα ποιος ήταν, δεν είχα συνειδητοποιήσει ότι τον ήθελα. Δεν σου μοιάζει καθόλου. Δεν μου μοιάζει καθόλου. Είναι επιστήμονας. Άνοιξα το παράθυρο και είδα το χάραμα. Πριν να ξημερώσουμε μαζί, η αυγή με μελαγχολούσε. Τώρα δεν την χορταίνω, ίσως γιατί είναι κάτι που μπορώ να μοιράζομαι μαζί σου ακόμα κι αν δεν είσαι δίπλα μου. Η μέρα ξημερώνει για όλους. Καλή, κακή, εύκολη, δύσκολή, σύντομη ή ατελείωτη, είτε είμαστε ξύπνιοι είτε ονειρευόμαστε, είτε το βλέπουμε είτε όχι η διαδικασία της αρχής είναι μια παγκόσμια ιεροτελεστία κοινή για όλους. Στα μάτια του ήλιου είμαστε όλοι ίδιοι.
Να σε δω μέσα απ’ τα μάτια του ήλιου και να αφεθώ στον έρωτα κάποιου άλλου, γιατί αν το καλοσκεφτείς δεν είσαι και τίποτα ιδιαίτερο; Τίποτα παραπάνω από μια ακόμα μαύρη κουκίδα στον ορίζοντα.   Ή να  δω την μορφή σου στον ήλιο και να αποδεχτώ την αγάπη του φωτός που εξισώνει τα πάντα προς τα κάτω; 
Πώς να απαντήσω σε ένα τόσο διαχρονικό δίλημμα χωρίς εγωισμό όταν η θέση μου ορίζεται από την θέση σου; Να σε κατεβάσω για να πατήσω πάνω σου  ή να σε βάλω ακόμα πιο ψηλά για να δικαιολογήσω την αδυναμία μου να σταθώ στο ύψος μου;
Ίσως η απάντηση να μην βρίσκεται στις καθιερωμένες πρακτικές, που έτσι κι αλλιώς έχουν αποτύχει. Πρέπει να υπάρχει τρόπος να αλλάξει η θέση μου ανεξάρτητα από τη δική σου. Πρέπει να υπάρχει τρόπος να μπορούμε να σταθούμε απέναντι και να λάμπουμε και οι δύο χωρίς να πρέπει να μοιράσουμε τον ουρανό στα δύο.  Θα πρέπει να υπάρχει τρόπος να συνυπάρχουμε χωρίς ανταγωνισμό. 
Πρέπει να βρω τρόπο, αλλιώς πώς να επιβιώσω την σύγκριση με κάποιον που βάση των καθολικά αποδεκτών αξιών και κριτηρίων είναι θεός;  Και πώς να επαναστατήσω στο σύστημα που καθιερώνει αυτά τα κριτήρια, όταν κι η επανάσταση ακόμα έχει καθιερωθεί ως η πρέσβειρα της κουλτούρας κι εκπροσωπείται ήδη από πολλούς, ακόμα και από εσένα τον ίδιο;  Θα πρέπει να σε αμφισβητήσω.  Πώς να σε αμφισβητήσω όμως όταν σε λατρεύω; Και πώς να καταπολεμήσω αυτή την πανίσχυρη επιθυμία μου να σου ανήκω, που με κάνει να εξιδανικεύω τις αδυναμίες σου; Πώς να σε κάνω να εκτιμήσεις  την διαφορετικότητα μου;
Ο ουρανός στην βάση του μοιάζει να έχει πιάσει φωτιά. Η απάντηση καίει το μυαλό μου και το μικρό σύμπαν που σε περιβάλλει. Ψάχνει τις λέξεις στο μυαλό μου αλλά δεν τις βρίσκει. Είναι δύσκολο  να εκφράσω σωστά κάτι που διαισθάνομαι αλλά δεν έχω βιώσει. Η μνήμη μου δεν έχει παράδειγμα να δώσει. Μια λέξη μόνο μου ‘ρχεται κι αυτή από ένα όνειρο παλιό. Μην απορείς που πάλι στα όνειρα ψάχνω τις εμπειρίες μου, άλλωστε είναι τα τριπλά από τις μέρες της ζωής μου. Όταν θα τελειώσω θα τελειώσουν κι αυτά και θα απαλλαχθείς από εμάς για πάντα. Τώρα άκου κι αυτό μήπως μπορέσει να σου πει αυτό που θέλω. 
Μια νύχτα ονειρεύτηκα έναν ανεκπλήρωτο εφηβικό μου έρωτα, που πλέον είμαστε φίλοι. Μουσικός κι αυτός, σαν εσένα. Είδα λοιπόν ότι καθόμασταν κοντά, σχεδόν κολλητά,  και το τσιγάρο που κρατούσε έκαιγε το δερμάτινο μπουφάν μου. Τινάχτηκα μακριά μην μου το τρυπήσει, αυτός όμως με τράβηξε ξανά κοντά του και μου είπε «μην ανησυχείς  το δέρμα αυτό είναι τόσο χοντρό που δεν παθαίνει τίποτα». Μετά με αγκάλιασε σφιχτά, ακουμπώντας το κεφάλι του στο δικό μου. Φέρνοντας την ζεστή του ανάσα στο μάγουλο μου, μου είπε «Σ’ αγαπώ, μου έχεις φτιάξει τη ζωή». Ταράχτηκα τόσο πολύ που ξύπνησα και έσφιγγα τα μαξιλάρια προσπαθώντας να ανακτήσω την αγκαλιά του. Με πήρε το παράπονο. 
Αγάπη, λοιπόν. Κλεμμένη από όνειρο  και χιλιοειπωμένη, αλλά αυτή είναι η λέξη. Όχι με την  έννοια που τυφλώνει και φανατίζει, αλλά με την έννοια που αγκαλιάζει και ανέχεται. Αν σε πείσω ότι μπορώ να κάνω τη ζωή σου καλύτερη, τότε θα μ’ αγαπήσεις.   Αν μ’ αγαπήσεις θα με κρίνεις βάσει των κριτηρίων που θα ξέρεις  πως ήδη πληρώ. Όπως κάνω κι εγώ. Προσαρμόζω τις προτεραιότητες μου, ώστε να μπορώ να σε συντηρώ στον ουρανό γιατί έχω ανάγκη από το φως σου. 
Και τώρα που σε όρισα πρώτη ως φως, ως ήλιο και ως φεγγάρι, πρέπει να βρω τρόπο να συγκεντρώσω το φως σου, να σε εξαναγκάσω να με δεις, να με προσέξεις και να θελήσεις κι εσύ να με ανατείλεις όπως σε ανατέλλω. Τι είναι πιο εύκολο; Να κατακτήσω τον κόσμο και να σε φυλακίσω μέσα του ή να προσπαθήσω να αλλάξω τον κόσμο και να σου δώσω την επιλογή;  Να γίνω αυτό που ξέρω ότι θες ή να διευρύνω  τα κριτήρια σου ώστε να μπορέσω να γίνω αυτό που δεν ήξερες ότι ήθελες;  
Πόσο θα ήθελα να ήθελες να σου αποκαλύψω το σύμπαν και να σου αποδείξω πως ο κόσμος σου στηρίζεται από τον κόσμο μου, και πως οι δύο μας είμαστε δύο κομμάτια ενός απέραντου πάζλ με περισσότερες από τρεις διαστάσεις. Δυο κομμάτια που αλλού εφάπτονται και αλλού συγχέονται, στο ένα άκρο αλληλοϋποστηρίζονται, στο άλλο ανταγωνίζονται, αλλά στο κέντρο ενώνονται. Διεισδύουν το ένα στο άλλο  σε τέτοιο βάθος που δεν ξεχωρίζεις πια τους πυρήνες τους, γιατί  στην ουσία τους είναι ένα και το αυτό.
Πώς να στο εξηγήσω αυτό όταν δεν θες να ακούσεις;  Ίσως να στα γράψω μια μέρα. Ίσως να στα ζωγραφίσω. Αν σε δω,  ίσως να στα τραγουδήσω κι οι φάλτσες σκέψεις μέσα από την φάλτση φωνή μου να συγχρονιστούν και να ακουστούν σωστά και να σε συναρπάσουν και να μην δεις τα χέρια μου που τρέμουν, να μην νιώσεις την καρδιά μου που σφίγγεται και  να μην καταλάβεις τα πόδια μου πως παραλύουν κάθε φορά που σε αντικρίζω.  Να, και μόνο που το σκέφτηκα μ’ έπιασε καρδιοχτύπι. Μην με ρωτάς γιατί, δεν ξέρω. Παραμένει μυστήριο να βλέπω τον εαυτό μου απέναντι σου και να μην τον αναγνωρίζω. Ούτε στην όψη ούτε στην συμπεριφορά…  Ίσως τελικά να στείλω ένα μήνυμα στον δεδομένο εραστή του ονείρου μου και  να σε απορρίψω με την ίδια βάρβαρη αδιαφορία που με απορρίπτεις . 
Όσο σκεφτόμουν τι πρέπει να γίνει, ο ήλιος ανέβηκε και ο ουρανός δεν βράζει πια. Το μπλε επικρατεί στο κενό μου κι η ανάγκη να το καλύψω  δεν είναι πια επιτακτική.  Αποφάσισα. Θα περιμένω.  Δεν θα κάνω υπομονή, γιατί η υπομονή εξαντλείται και μπορεί να ξαναμπώ στον πειρασμό να κάνω κάτι, κι αυτό την ημέρα ακούγεται παράλογο. Άλλωστε ποια είμαι εγώ να αλλάξω τον κόσμο; Όχι. Θα οπλιστώ με την φονική ασπίδα της απάθειας και θα εύχομαι χωρίς να ελπίζω πως μια μέρα θα ανοίξεις από μόνος σου τα μάτια σου και θα δεις πως σου αναλογεί σ’ αυτή τη ζωή να με σώσεις και να σωθείς.»
 

30/12/2008 Τρίτη 09:45
Ο καπετάνιος ακούμπησε εξαντλημένος  το μικρό σημειωματάριο στα πόδια του.
«Έκανα όσο πιο καλή δουλειά μπορούσα» μου είπε. «Τα ελληνικά μου δεν είναι πια τόσο καλά και σε κάποια σημεία δεν έβγαζα τα γράμματα της».
«Έκανες εξαιρετική δουλειά. Κοίτα, ξημερώνει». Του έδειξα τον ορίζοντα. Τα μάτια μου έκλειναν και δεν μπορούσα να παρακολουθήσω το χάραμα.
«Νύσταξες; Θα πας για ύπνο;» 
«Ναι… όπως όλα τα παιδιά μετά το παραμύθι». Σηκώθηκα με δυσκολία.  Τεντώθηκα και στάθηκα μπροστά του για να τον χαιρετίσω. Η μορφή του άλλαξε. Τα κάτασπρα φρύδια του ενώθηκαν, τα μάτια του κοκκίνισαν και το πρόσωπο του ζάρωσε σαν κάτασπρο φρεσκοστυμμένο πανί. «Τι έπαθες; Είσαι καλά; Χρειάζεσαι κάτι , να μείνω;» τον ρώτησα ανήσυχος. 
«Όχι, να πας στο καλό»  
«Πες μου» 
«Εσύ πες μου, με την κοπέλα τι έγινε; Δεν λέει για σένα, για σένα λέει;»
«Όχι, εμένα με βρήκε μετά…»
«Είσαι ο εραστής που είδε στον ύπνο της;» 
«Μάλλον… εγώ είμαι η απάθεια» είπα γελώντας σαρκαστικά στον ίδιο μου εαυτό. Ο γέρος, πια, με κοίταξε με συμπόνια. Για άλλη μια φορά φάνηκε ότι κάτι ήθελε να πει αλλά κάτι τον εμπόδιζε. «Μα τι έχεις;  Πες μου. Σε παρακαλώ!».  
«Να, μια χάρη θα ήθελα…»
«Ότι θες»
«Πριν πεθάνω να με πεις μια φορά πατέρα; Έστω κι αν δεν το νιώθεις πες το μου να τ’ ακούσω.  Το ξέρω πως δεν μου αξίζει. Σαν χάρη στο ζητάω» 
Δεν ξέρω σε ποια στιγμή της αφήγησης έσβησε με τρόπο ακατανόητο όποια κακία και όποιο παράπονο κρατούσα τόσα χρόνια μέσα μου, πάντως το χέρι μου ταξίδεψε στο κεφάλι του και χάιδεψε με τρυφερότητα τα κατσαρά, σχεδόν από σύρμα, κάτασπρα μαλλιά του. 
«Καληνύχτα μπαμπά» Με κλειστά μάτια  έσκυψα, τον φίλησα στο μάγουλο κι έφυγα χωρίς να τον κοιτάξω. Ήθελα να πάω για ύπνο. Ο Ιππόκαμπος μου δεν είχε χώρο για μια πληροφορία τόσο ογκώδη όσο ο συναισθηματισμός. 
Όταν έφτασα σπίτι, η νύστα μου είχε εξαφανιστεί. Έπιασα να διαβάσω ένα από τα βιβλία για τον Καρλ Γιουνγκ που αγόρασα στο αεροδρόμιο. Κόλλησα με τα αρχέτυπα σύμβολα των ονείρων.  Κι ακόμα δεν έχω κοιμηθεί.
 

31/12/2008 Τετάρτη 12:00
Σήμερα, ονειρεύτηκα εγώ. Είδα πως στεκόμουν στην άκρη της πισίνας ενός πολυτελούς ξενοδοχείου και μιλούσα με κάποιον που στεκόταν στην απέναντι άκρη.  Δεν θυμάμαι ποιος ήταν, ούτε καν αν ήταν άνδρας ή γυναίκα, πάντως είχαμε πιάσει μια φιλοσοφική συζήτηση γύρω από την ύπαρξη του Θεού. Προφανώς είναι μια συζήτηση που έχω κάνει εκατοντάδες φορές και με πάρα πολύ κόσμο, αυτό που διέφερε στο όνειρο μου ήταν η θέση που είχα πάρει.  Για πρώτη φορά  δεν απέρριπτα την πιθανότητα να υπάρχει Θεός. Αντίθετα την συζητούσα και κατά κάποιο τρόπο προσπαθούσα να αναπτύξω και την επιχειρηματολογία  πάνω στην οποία θα μπορούσε να στηριχτεί η ύπαρξη του ανώτερου.  Είπα λοιπόν στον συνομιλητή μου:
«Επειδή Τον αμφισβητείς, δεν σημαίνει ότι Τον απορρίπτεις. Τον επαναπροσδιορίζεις.»
Κι εκείνος μου απάντησε:
«Χρειάζεσαι φαντασία για κάτι τέτοιο». 
Ξαφνικά βρεθήκαμε όρθιοι στον πάτο της πισίνας.  Συνεχίσαμε την συζήτηση μας σαν να μην συμβαίνει τίποτα. Σαν να ήμασταν αμφίβια που μπορούσαμε να ζούμε το ίδιο άνετα εντός και εκτός νερού. Αυτή τη φορά ο συνομιλητής μου φαινόταν πιο ξεκάθαρα. Δεν θυμάμαι το πρόσωπο του αλλά ήταν άνδρας, ψηλός και γυμνασμένος με μαύρο μαγιό. Δίπλα στο δεξί μου πόδι καθόταν ένα πολύ μικρό καφέ σκυλάκι, αδύνατο, με μεγάλο κεφάλι και μακριά αυτάκια. Πρέπει να ήταν δικό μου γιατί καθόταν ακίνητο πλάι μου και με κοίταζε υπομονετικά με τα γλυκά ,σχεδόν θηλυκά του μάτια. Η συζήτηση πρέπει να τράβηξε παραπάνω από όσο άντεχε , γιατί κάποια στιγμή άρχισε να έχει σπασμούς σαν να θέλει να κάνει εμετό. Πνιγόταν αλλά αντί να κολυμπήσει προς την επιφάνεια περίμενε από μένα να το σώσω. Το έπιασα γρήγορα με το ένα χέρι, και με το άλλο προσπάθησα να αναδυθώ. Δεν ήταν εύκολο όμως.  Έβλεπα τον ήλιο και τον αέρα μέσα από το νερό αλλά δεν μπορούσα να φτάσω.  Τέντωνα το χέρι που κρατούσε το μικροσκοπικό σκυλάκι προς τα πάνω μήπως καταφέρει να βγάλει το κεφαλάκι του έξω και να πάρει ανάσα, όμως μια αντίθετη δύναμη με έσπρωχνε προς τα κάτω. Αν ξεκολλούσε από το χέρι μου και κολυμπούσε θα τα κατάφερνε, αλλά αυτό είχε γίνει ένα με την παλάμη μου και δεν την άφηνε με τίποτα. Βυθιζόταν ξανά και ξανά μαζί μου και με κοιτούσε μέσα στα μάτια όλο παράπονο. Δεν μπορούσα να το εγκαταλείψω.  Έπρεπε να το σώσω. Συνέχισα να προσπαθώ, κι όσο προσπαθούσα συνέβαινε το εξής παράδοξο. Όσο μεγάλωνε η κούραση, τόσο μεγάλωνε και η δύναμη της προσπάθειας. Πιο δύσκολα έκανα το άλμα προς τα πάνω, αλλά κάθε φορά που το έκανα έφτανα ψηλότερα. Όλο και πιο κοντά στην επιφάνεια. Τόσο που πίστεψα ότι θα τα καταφέρω.  Έχω την εντύπωση ότι τα κατάφερα αλλά δεν θυμάμαι ακριβώς πως τέλειωσε. Ίσως δεν τελείωσε ποτέ, δεν ξέρω. Αυτό που ξέρω είναι ότι ξύπνησα με την εκτυφλωτική εικόνα του ήλιου καθώς πλησιάζαμε στην επιφάνεια.
Για να δούμε τι λέει το καινούριο μου λεξικό:
Άνδρας: Ο άνδρας εκπροσωπεί τις αρσενικές πλευρές του εαυτού μας, δηλαδή την επιθετικότητα, τον ανταγωνισμό και τη λογική. Σύμφωνα με τον Γιουνγκ, ο ηλικιωμένος άντρας αποτελεί αρχέτυπο σύμβολο και στα όνειρα προσφέρει σοφία και καθοδήγηση.
Σκύλος: Στην αρχαιότητα ο σκύλος θεωρούταν ψυχοπομπός, ο οδηγός της ψυχής προς την ολική μεταμόρφωση. Εναλλακτικά μπορεί να συμβολίζει ένα καταπιεσμένο κομμάτι της ψυχής, την ενστικτώδη πλευρά σας ή το Εγώ.
Νερό: Το νερό εκφράζει το υποσυνείδητο, τα συναισθήματα, την ψυχική ενέργεια ή/και όσα είναι κρυμμένα και θέλουν να γίνουν εμφανή. Λάβετε υπόψη σας αν τα νερά είναι στάσιμα (/ περιορισμένα) και επομένως αφορούν το άτομο,  ή αν ρέουν ελεύθερα, οπότε αφορούν το συλλογικό ασυνείδητο. Έχει σημασία που βρίσκεστε σε σχέση με το νερό. Αν πνίγεστε σε αυτά, αν προσπαθείτε να τα αποφύγετε, αν κολυμπάτε ή αν μπορείτε να αναπνέετε μέσα σε αυτά. Η θέση σας και η συμπεριφορά σας μαρτυρά τη σχέση σας με τα συναισθήματα και το ασυνείδητο.
Ήλιος: Ο ήλιος παραδοσιακά και μυθολογικά συνδέεται με τον Θεό, με θεϊκή έκφραση, την δύναμη και την συνειδητότητα του αληθινού και του ολοκληρωτικού εαυτού. Επίσης, είναι καλός οιωνός καθώς συμβολίζει την αναγέννηση.
 

































i

INMMOKAMHOL

 

La

MAPIANTA B NANAIQANNOY














ΙΠΠΟΚΑΜΠΟΣ
  
  
    ΠΑΠΑΪΩΑΝΝΟΥ, ΜΑΡΙΑΝΤΑ
  
  
    
      
        1.1.1992
      
      
    
    
      
        18/08/2008 Δευτέρα 19:00
      
      
    
    
      
        2.6.1992
      
      
    
    
      
        19/08/2008 Τρίτη 21:23
      
      
    
    
      
        7.1.1993
      
      
    
    
      
        20/08/2008 Τετάρτη 05:50
      
      
    
    
      
        22/08/2008 Παρασκευή 18:30
      
      
    
    
      
        12-10-93
      
      
    
    
      
        23/08/2008 Σάββατο 10:35
      
      
    
    
      
        15-11-93
      
      
    
    
      
        24/08/2008 Κυριακή 05:20
      
      
    
    
      
        29-11-93
      
      
    
    
      
        24/08/2008 12.20
      
      
    
    
      
        10-1-94
      
      
    
    
      
        26/8/2008 Τρίτη 18:30
      
      
    
    
      
        12/3/94
      
      
    
    
      
        28/8/2008 Πέμπτη 10.15
      
      
    
    
      
        28/8/2008 19.53
      
      
    
    
      
        18/5/94
      
      
    
    
      
        29/8/2008 Παρασκευή 21.50
      
      
    
    
      
        21/11/94
      
      
    
    
      
        30/8/2008 Σάββατο 11.30
      
      
    
    
      
        12-2-95
      
      
    
    
      
        30/8/2008 Σάββατο 22.05
      
      
    
    
      
        16-3-95
      
      
    
    
      
        31/8/2008 Κυριακή 12.23
      
      
    
    
      
        13/10/95
      
      
    
    
      
        2/9/2008 Τρίτη 04:48
      
      
    
    
      
        10/2/96
      
      
    
    
      
        3/9/2008 Τετάρτη 21.35
      
      
    
    
      
        4/9/2008 Πέμπτη 11:30
      
      
    
    
      
        1.4.96
      
      
    
    
      
        8/9/2008 Δευτέρα 23:30
      
      
    
    
      
        16.4.96
      
      
    
    
      
        10/9/2008 Τετάρτη 21:06
      
      
    
    
      
        11/9/2008 Πέμπτη 11:10
      
      
    
    
      
        20.5.96
      
      
    
    
      
        12/9/2009 Παρασκευή 22:43
      
      
    
    
      
        24.5.96
      
      
    
    
      
        13/9/2008 Σάββατο 04:10
      
      
    
    
      
        14/9/2008 Κυριακή 04:35
      
      
    
    
      
        17 Αυγούστου 1997
      
      
    
    
      
        15/9/2008 23:47
      
      
    
    
      
        16/9/2008 Τρίτη 14:10
      
      
    
    
      
        23 Δεκεμβρίου 1997
      
      
    
    
      
        17/9/2008 Τετάρτη 02:53
      
      
    
    
      
        18/9/2008 Παρασκευή 16:09
      
      
    
    
      
        19/9/2008 Σάββατο 19:35
      
      
    
    
      
        20/9/2008 Κυριακή 10:20
      
      
    
    
      
        19 Αυγούστου 1999
      
      
    
    
      
        29/9/2008 Δευτέρα 11:15
      
      
    
    
      
        2/10/2008 Πέμπτη 21:40
      
      
    
    
      
        14 Μαρτίου 2001
      
      
    
    
      
        5/10/2008  Κυριακή 09:55
      
      
    
    
      
        17 Αυγούστου 2001
      
      
    
    
      
        13/10/2008  Δευτέρα 16:18
      
      
    
    
      
        19/10/2008 Κυριακή 07:20
      
      
    
    
      
        19/10/2008 Κυριακή 19:20
      
      
    
    
      
        19 Δεκεμβρίου 2001
      
      
    
    
      
        21/10/2008 Τρίτη 23:50
      
      
    
    
      
        22/10/2008 Τετάρτη 11:36
      
      
    
    
      
        21 Νοεμβρίου 2002
      
      
    
    
      
        7/12/2008 Κυριακή 21:28
      
      
    
    
      
        17/12/2008 Τετάρτη 11:10
      
      
    
    
      
        18/12/2008 Πέμπτη 20:50
      
      
    
    
      
        19/12/2008 Παρασκευή 07:20
      
      
    
    
      
        21/12/2008 Κυριακή 01:20
      
      
    
    
      
        23/12/2008 Τρίτη 16:36
      
      
    
    
      
        24/12/2008 Τετάρτη 08:40
      
      
    
    
      
        26/12/2008 Παρασκευή 14:25
      
      
    
    
      
        27/12/2008 18:10
      
      
    
    
      
        30/12/2008 Τρίτη 09:45
      
      
    
    
      
        31/12/2008 Τετάρτη 12:00
      
      
    
  
