































θ α ν ά σ η ς  τ ρ ι α ρ ί δ η ς

Наста́сья
Έ ν α ς  ε υ α γ γ ε λ ι σ μ ό ς

1



O happy dagger!
This is thy sheath

2



σημείωση

Και η Насτа́сья (όπως και κάθε άλλο γραπτό μου) είναι (σωστότερα: θα ήθελα να είναι) μια
ακόμη αφήγηση προορισμένη για να διαβαστεί. Η θεατρική φόρμα που χρησιμοποίησα ήταν μονάχα
το μέσο που ένιωσα προσφορότερο για να σχηματίσω την ιστορία ενός χαρμόσυνου αγγέλματος.
Ενός ευαγγελισμού. 

Και για την  Насτа́сья ισχύουν όσα μονότονα σημείωνα και για τα προηγούμενα «θεατρικά
έργα»  μου:  δεν  γνωρίζω  αν  είναι  παραστάσιμο  κείμενο·  η  ενδεχόμενη  «θεατρικότητά»  (η
«θεατρικότητα» των κειμένων μου – αλλά και ο όρος γενικότερα) παραμένει (και πάλι και διαρκώς)
ένα ζητούμενο για μένα. Οι σκηνικές  (;)  οδηγίες  που ενσωμάτωσα στο «έργο» ήταν μονάχα ένα
κομμάτι  της  αφήγησης.  Αν  κάποιος  σκηνοθέτης  μιας  μελλοντικής  παράστασης  (ή  όποιος  άλλος)
νιώσει πως δεν του είναι χρήσιμες, ας τις αγνοήσει ή ας τις αλλάξει. Η αλλαγή του σκηνικού χώρου σε
κάτι άλλο πιθανώς να υπηρετήσει μια (τολμηρότερη;) σκηνοθετική γραμμή – στην οποία, όπως και σε
κάθε άλλη, εκ προοιμίου συναινώ. Και, όπως τονίζεται στην πρώτη σκηνική οδηγία, είναι τέτοια η
θεατρική  συνθήκη   και  αυτού  του  «έργου»  που  μπορούν  να  το  παίξουν  ηθοποιοί  οποιουδήποτε
φύλλου,  ηλικίας  και  άλλων  χαρακτηριστικών  –  κι  όσο  περισσότερο  απέχουν  από  αυτό  που
περιγράφουν για τους «εαυτούς» τους τόσο πιο ενδιαφέρον μπορεί να γίνει. Το ιδανικό, βέβαια, θα
ήταν να μπορούσαν να το παίξουν παιδιά. Εξάλλου το λέω μονότονα, σχεδόν εθιμοτυπικά, σε κάθε
αντίστοιχη εισαγωγή των «έργων» μου: νιώθω πως όλες οι αφηγήσεις απευθύνονται σε παιδιά – οι
ενήλικες είναι ήδη πνευματικά νεκροί, γυαλιστερά ταριχευμένα πτώματα. 

Η  Насτа́сья ανήκει  (πού  αλλού  θα  μπορούσε;)  στο  ρομαντισμό.  Δηλαδή  σε  εκείνη  τη
σκοτεινή συνθήκη όπου, πάρα την πραγματικότητα και την αλήθεια, τα λόγια, λόγια, λόγια είναι ικανά
να  ενωθούν  και  να  σχηματίσουν  ένα  ζυγωτό  κύτταρο  –  να  γίνουν  μία σύλληψη,  μια  ολόλαμπρη
γονιμοποίηση, μια νέα ζωή.

Και αυτή η σύλληψη με τη σειρά της θα γίνει η μόνη αλήθεια.

θ. τ. – Σεπτέμβριος 2017

3



ΠΡΌΣΩΠΑ: η Ν, ο Μ, αντί για κρίνο ένα μαχαίρι.

~

ΔΟΜΉ ΤΟΥ ΈΡΓΟΥ

1. [Μπορώ να σου μιλήσω;]

2. [Δεν το είχα σκεφτεί αυτό...]

3. [Πρόταση; Τι πρόταση;]

4. [Και δεν μου λες, κύριε Σωτήρα... Εγώ πού θα το ήξερα πως θα το κάνεις στ’ αλήθεια...]

5. [Φαντάζομαι πως είναι μάταιο να το διαψεύσω αυτό...]

6. [Τι μπορεί να ξέρεις εσύ από θυσία, μπατσάκι;]

7. [Και δεν μου λες, προγραμματάκι, τι το σπουδαίο έκανε αυτή η Ναστάζια;]

8 [“Προσπαθείς να αγαπήσεις...” Πολύ πρωτότυπο...]

9. [Τι είπες;]

10. [Ένα πρόγραμμα στο κομπιούτερ;]

11. [Και μετά τι έγινε;]

12. [Αυτό ήταν;]

13. [Τι θα πει “Fulfill”;]

14. [Να σου κάνω μια πρόταση;]

15. [Δεν ξέρω... Έτσι το είπα...]

16. [Υποσχέθηκες πως θα ερχόσουν στα τρενάκια της Ντίσνεϊ...]

4



1.

(Στη  σκηνή  εμφανίζονται  ένας  «άντρας»,  ο  Μ,  και  μία  «γυναίκα»,  η  Ν.
Μπορούν πράγματι  να είναι  άντρας και  γυναίκα – ωστόσο,  οι  ηθοποιοί  του έργου
μπορούν να είναι οποιοιδήποτε. Οι δύο «ρόλοι» μπορούν να παιχτούν από άντρες ή
γυναίκες, γέρους ή νέους ή παιδιά, ή οποιονδήποτε άλλον. Ο καθένας και η καθεμιά θα
μπορούσαν να ήταν ο «M» και η «N» – κι όσο μεγαλύτερη απόσταση έχουν από τον
υποτιθέμενο «ρόλο», τόσο περισσότερο ενδιαφέρον ίσως να έχει το έργο.

Η σκηνή είναι  άδεια  από αντικείμενα  ή  έπιπλα.  Το  πολύ  να  υπάρχουν  δύο
καρέκλες – ειδάλλως τίποτε.

Το ίδιο ισχύει και για τα φώτα. Μπορούν να είναι τα λιγότερα δυνατά. Ας πούμε,
δύο  φακοί  που  από  το  πάτωμα θα  φωτίζουν  τα  δύο  πρόσωπα των  ηθοποιών.  Και
εκείνοι θα μπορούν να τους μετακινούν, να τους σηκώνουν, να τους στρέφουν προς το
κοινό, να μειώνουν το φως τους ή και να τους σβήνουν.

Μια σκέψη είναι να υπάρχει ένας τοίχος ανάμεσα στα δύο πρόσωπα του έργου,
ώστε να μην μπορούν να δουν ο ένας τον άλλον. Μια άλλη σκέψη είναι ο τοίχος αυτός
να είναι νοερός – δηλαδή να μην υπάρχει, αλλά οι ηθοποιοί να παίζουν σαν να υπάρχει.

Οι σκηνοθέτες και οι ηθοποιοί της ενδεχόμενης παράστασης ας επιλέξουν ό,τι
νιώθουν πιο πρόσφορο.)

Μ:  Μπορώ  να  σου  μιλήσω;  (Μικρή  παύση.)  Θα  ήθελα  να  σου  μιλήσω,
ειλικρινά... (Μικρή παύση. Φωνάζει λίγο πιο δυνατά.) Είναι στ’ αλήθεια σπουδαίος ο
στίχος που έγραψες...  Δεν ξέρω αν τον βρήκες από κάπου ή αν είναι  δικός σου...
(Μικρή παύση.) “Here lies one whose name was writ  in water…”  Στ’  αλήθεια,
νιώθεις πως κρύβεται το νόημα της ζωής σε αυτό τον στίχο....

Ν: (Κοφτά και ψύχραιμα, σχεδόν διαχειριστικά.) Φύγε...

Μ: Μου αρέσει πολύ ο στίχος που έβαλες... Ποιανού είναι; (Μικρή παύση.) Θα
ήθελες να μου πεις ποιανού είναι;

Ν: (Κοφτά.) Φύγε...

(Μικρή σιωπή.)

5



Μ: “Εδώ είναι θαμμένος αυτός που το όνομά του γράφτηκε στο νερό...” Σαν
επιτύμβια επιγραφή... Μα πώς μπορεί να γραφτεί ένα όνομα στο νερό;

Ν: (Με τόνο κουρασμένης συγκατάβασης.) Κοίταξε... Το προφίλ είναι ψεύτικο...
Δεν είμαι κορίτσι δεκαπέντε χρονών... Παράτα με ήσυχο...

Μ: Εμένα μου αρέσει ο στίχος...

Ν: Είμαι άντρας... Και μάλιστα ηλικιωμένος... Κωλόγερος – κι επιπλέον –

Μ: (Την κόβει.) Είναι πολύ σπουδαίο να έχει γραφτεί το όνομά σου στο νερό...
Σημαίνει πως υπήρξες κάτι ξεχωριστό...

Ν: (Συνεχίζει την πρότασή της.) Κι επιπλέον μιλάω με άλλους... Ξεκουμπίσου...

Μ: (Σαν να μην την ακούει – εξακολουθεί να μιλάει για τον στίχο.) Δεν μπορεί
να είναι δικό σου... Ποιανού είναι;

(Η Ν στρέφεται προς τον Μ. Τον κοιτάζει για πρώτη φορά.)

Ν: Κοίταξε, φίλε... Λογικά είσαι μπάτσος... Ένα μπατσάκι της συμφοράς... Σου
στείλανε αναφορά πως έβαλα Κλεψύδρα με αντίστροφη μέτρηση... Νομίζετε πως θα
αυτοκτονήσω και σε έστειλαν να με εμποδίσεις...

Μ: Πιθανώς να είναι Σαίξπηρ... Από κάποιον μονόλογό του...

Ν:  Nα  σε  καθησυχάσω,  λοιπόν,  μπατσάκι...  Δεν  θα  αυτοκτονήσω...  Είμαι
συνταξιούχος υπάλληλος και βγαίνω στα φόρουμ με ψεύτικο προφίλ κοριτσιού γιατί
ψάχνω αγοράκια...

Μ: (Κοφτά.) Και πού το ξέρεις;

Ν: Να ξέρω τι;

Μ: Πως δεν είμαι εγώ αυτό που ψάχνεις;

Ν: Γιατί εσύ είσαι μπατσάκι... Δουλεύεις στο Τμήμα Πρόληψης Ηλεκτρονικού
Εγκλήματος...

Μ: Κι όμως έχεις άδικο... Είμαι κι εγώ αγόρι... Ίσως λίγο μεγάλο αλλά αγόρι...

Ν: Θέλω να είσαι αγόρι στα δεκαέξι...

6



Μ: Μπορώ να είμαι αγόρι στα δεκαέξι...

Ν: Αν ήσουν αγόρι στα δεκαέξι, θα μου είχες ήδη στείλει φωτογραφία της ψωλής
σου...

Μ: Ντρέπομαι... Δεν το έχω κάνει ποτέ...

Ν: Δεν θα έστελνες δικιά σου... Θα είχες μια ψεύτικη...

Μ:  Θα  είχα  μια  ψεύτικη  αν  δούλευα  στην  αστυνομία...  Για  την  ακρίβεια...
(Σταματάει.)

Ν: Για την ακρίβεια, τι;

Μ:  Για  την  ακρίβεια,  θα  είχα  εκατό  φωτογραφίες....  Κάθε  είδους...  Θα σου
έστελνα ό,τι ζητούσες...

Ν: Βλέπεις; Είσαι διαβασμένος... Ο στόχος σου είναι να πιάσεις κουβέντα με
κάθε τρόπο... Έχεις έτοιμες απαντήσεις και έχεις εκπαιδευτεί να τις χρησιμοποιείς...

Μ: Η αλήθεια είναι πως δεν μπορώ να σε πείσω για τίποτε.... Ό,τι κι αν λέω θα
μου  απαντάς πως είναι στρατηγική της αστυνομίας...

Ν: (Γελώντας ειρωνικά.) Ναι, αυτό θα σου απαντάω..

Μ: Άρα δεν μπορώ να κάνω τίποτε...

Ν: (Πολύ κοφτά.) Στείλε μου την ψωλή σου...

Μ: Σου είπα πως ντρέπομαι...

Ν:  Στείλε  μια  ψεύτικη...  Από  τις  εκατό  κάθε  είδους  που  έχετε  εκεί  στην
αστυνομία...

Μ: Δεν είναι σωστό να λέμε ψέματα...

Ν: (Πολύ κοφτά, γυρίζει την πλάτη για να φύγει.) Πολύ λυπάμαι, μπατσάκι... Ο
χρόνος σου τέλειωσε...

Μ:  (Πολύ  βιαστικά,  προσπαθώντας  να  την  σταματήσει  από  το  να  φύγει.)
Σκοπεύεις να αυτοκτονήσεις;

7



Ν: Α γαμήσου, μπατσάκι...

Μ: (Πάντοτε βιαστικά.) Το πώς θέλω να μου πεις... Με ενδιαφέρει να δω αν
ξέρει κανένας να αυτοκτονεί...

Ν: Δεν θα αυτοκτονήσω...

Μ:  Αν  αυτοκτονούσες,  πώς  θα  αυτοκτονούσες;  Έχω  την  αίσθηση  πως  δεν
υπάρχει άνθρωπος που να ξέρει πώς να αυτοκτονήσει σήμερα...

Ν: Αυτό σας λένε οι μελέτες σας εκεί στην αστυνομία;

Μ:  Δεν  χρειάζονται  οι  μελέτες  της  αστυνομίας...  Μια  βόλτα  στα  σάιτ  με
αυτοκτονίες να κάνεις, βρίσκεις τέρατα... Άσχετα παιδάκια που δεν ξέρουν πώς να το
κάνουν...

Ν: Θα πηδούσα από το μπαλκόνι....

Μ:  Από  το  μπαλκόνι;  Και  πιστεύεις  πως  θα  σκοτωθείς  πηδώντας  από  την
ταράτσα; Είσαι άσχετη, καλή μου... Αν δεν βουτήξεις με το κεφάλι –που, πρέπει να
είσαι  εκπαιδευμένος καταδύτης για να πέσεις  με το κεφάλι  και,  ναι,  τότε πεθαίνεις
ακαριαία– σε οποιαδήποτε άλλη περίπτωση, επιζείς για τουλάχιστον μία ώρα... Μια
ώρα με φριχτούς απερίγραπτους πόνους...  Βλέπεις  το  σώμα κάνει  τις  ενστικτώδεις
κινήσεις για να προστατεύσει το κεφάλι – κι έτσι τσακίζονται τα κόκαλα της λεκάνης,
και η σπονδυλική στήλη... Δεν θέλεις να ξέρεις πόσο πονάει αυτό... Άσε που μπορεί
τελικά να επιζήσεις... (Μικρή σιωπή.) Τα μπαλκόνια και τις ταράτσες πρέπει να τα
ξεχάσετε... Δεν θα κάνουν τη δουλειά σας...

Ν: Μπατσάκι, είσαι ακόμη εκεί; Τζάμπα γράφεις μαλακίες... Δεν τις διαβάζω –
μιλάω  με  άλλον...  Μόλις  μου  έστειλε  μια  ψωλή  εικοσιπέντε  εκατοστά...  Είναι
φωτογραφημένη πάνω σε χάρακα...

Μ: Αληθινή ή ψεύτικη;

Ν: Μην κάνεις τον μαλάκα, μπατσάκι... Δεν υπάρχει αληθινή ψωλή εικοσιπέντε
εκατοστών...

Μ: Νομίζω πως υπάρχουν...

Ν: Στα τσατ δεν υπάρχουν...

8



Μ: Δεν ξέρω από αυτά, ομολογώ...

Ν:  Ξέρεις  καλά,  μπατσάκι...  Και  τις  ψωλές  τις  ξέρεις  –  και  τι  να  πεις  σε
περίπτωση αυτοκτονίας ξέρεις...

Μ: Και τώρα τι θα κάνεις με αυτό;

Ν: Με ποιο;

Μ: Με τα εικοσιπέντε εκατοστά...

Ν: Τον τάπωσα....

Μ: Πώς;

Ν: Σε νοιάζει πολύ;

Μ: Ας πούμε πως είμαι περίεργος...

Ν: Του ζήτησα να την φωτογραφήσει κρατώντας την με το μικρό του δάχτυλο
και να την ξαναστείλει...

Μ: Και;

Ν: Τάχα θα το κάνει... Στην πραγματικότητα θα ψάξει αν μπορεί να βρει κάτι
στο Ίντερνετ και επειδή δεν θα βρει θα εξαφανιστεί...

Ν: Κι αν σου στείλει;

Μ: Αν μου στείλει, θα πάμε στο επόμενο στάδιο...

Μ: Και ποιο είναι αυτό;

Ν: Ξέρεις, μπατσάκι, η περιέργεια είναι κακό πράγμα...

Μ: Λένε πώς είναι η αφετηρία κάθε προόδου...

Ν: (Πολύ ειρωνικά.) Τι μας λες, ρε παιδί μου...

Μ: Με την περιέργεια φτιάχτηκε ο πολιτισμός...

Ν: Θα τον βάλω να μαλακιστεί για την πάρτη μου...

9



Μ: Θα το κάνει στ’ αλήθεια; Πού θα το ξέρεις.;

Ν: Θα τον βάλω να ανοίξει κάμερα...

Μ: Εσύ θα ανοίξεις;

Ν: Αυτό σε νοιάζει, μπατσάκι... Η κάμερα...

Μ: Είμαι απλά περίεργος...

Ν: Εγώ δεν ανοίγω ποτέ κάμερα... Όποιος θέλει μαλακίζεται χωρίς να βλέπει
τίποτε...

Μ: Δεν είναι λίγο άδικο αυτό; Εσύ να βλέπεις κι αυτός να είναι στο σκοτάδι...

Ν: Άμα δεν το θέλει, να πάει αλλού... Στο τσατ μπορείς να βρεις παρτενέρ για
όλα τα γούστα... Άσε που... (Σταματάει.)

Μ: “Άσε που”, τι;

Ν: Άσε που είναι βολικό να μην βλέπεις... Αν δεις, μπορεί να σιχαθείς... Ενώ αν
είσαι στο σκοτάδι μπορείς να φανταστείς ό,τι θέλεις...
  

10



2.

Μ: Δεν το είχα σκεφτεί αυτό....

Ν:  Φυσικά και το έχεις σκεφτεί, μπατσάκι... Όλοι το έχουν σκεφτεί στο τσατ...
Ακόμη και οι μπάτσοι... Εκτός βέβαια αν είσαι ρομπότ της αστυνομίας...

Μ: (Γελώντας.) Ρομπότ της αστυνομίας;

Ν: (Γελάει κι αυτή.) Ναι, ρομπότ της αστυνομίας...

Μ: Υπάρχουν ρομπότ στην αστυνομία;

Ν: Έχω διαβάσει πως σχεδιάζουν ρομπότ για να αστυνομεύουν το Διαδίκτυο...
Υπερβολικά έξυπνα ρομπότ... Μπορούν να αποθηκεύουν δεδομένα απίστευτου όγκου,
να σαρώνουν όλο το ίντερνετ σε μισό δευτερόλεπτο, να τρέξουν έξι εκατομμύρια φορές
γρηγορότερα από το  ανθρώπινο  μυαλό,  να  αποκρυπτογραφήσουν  κάθε  κώδικα,  να
εντοπίσουν έναν τρομοκράτη από την σειρά των λέξεων που χρησιμοποιεί...

Μ: (Πάντοτε γελώντας.) Και εγώ είμαι ένα τέτοιο ρομπότ;

Ν: Εσύ δεν μου φαίνεσαι τόσο έξυπνος... Για την ακρίβεια, μού φαίνεσαι λίγο
ηλίθιος... Μαλακάκος, που λέμε...

Μ: Ευχαριστώ πολύ...

Ν:  Λυπάμαι,  αλλά αυτό μου βγάζεις...  Εκτός,  βέβαια,  αν  έχουν προχωρήσει
τόσο πολύ και μπορούν να φτιάξουν ρομπότ που παριστάνουν τους μαλάκες...

Μ: Ποιος να το ξέρει...

Ν: Λες να είσαι ένα τέτοιο σούπερ πανέξυπνο ρομπότ;

Μ: Δεν θα το μάθεις ποτέ;

Ν:  (Γελώντας.)  Και  να  έχει  για  ψωλή  ένα  καλωδιάκι...  Ένα  τοσοδούλι
καλωδιάκι...

Μ:  Λυπάμαι  που  θα  στο  χαλάσω,  αλλά  αν  είμαι  ρομπότ  δεν  θα  έχω  υλική
υπόσταση... Θα είμαι ένα πρόγραμμα στον υπολογιστή...

11



Ν: Α τώρα μου το χαλάς....  Εγώ θέλω να είσαι  σαν εκείνο το χρυσό ηλίθιο
ρομπότ στον Πόλεμο των Άστρων...

Μ: Δεν παίζει κάτι τέτοιο... Το πολύ να είμαι ένα φωτάκι... Ένα κόκκινο φωτάκι
και τελειώσαμε...

Ν: Δεν μου αρέσεις καθόλου... Ή θα γίνεις το χρυσό ηλίθιο ρομπότ ή θα σε
κλείσω...

Μ: (Κοφτά.) Κλείσε με...

Ν: Μπα; Το μπατσάκι θίχτηκε που μιλήσαμε για το καλωδιάκι του;

Μ: Όχι, δεν θίχτηκα...

Ν: Μήπως θέλεις να μου στείλεις κάτι χοντρό και σκληρό για να μου αποδείξεις
πως δεν έχεις καλωδιάκι;

Μ: Κλείσε με, λοιπόν...

Ν: Δεν είσαι ευσυνείδητο μπατσάκι... Κι αν αυτοκτονήσω;

Μ: Δεν θα αυτοκτονήσεις...

Ν: Αποφάνθηκες, μεγάλε ειδικέ;

Μ: Δεν υπάρχει περίπτωση να αυτοκτονήσεις...

N: Πώς το κατάλαβες, μπατσάκι;

Μ:  Μίλησες  προηγουμένως  για  μπαλκόνι...  Όσοι  αυτοκτονούν  και  βάζουν
Κλεψύδρα για να τους δει ο κόσμος να πεθαίνουν, έχουν σκεφτεί κάτι περισσότερο από
το μπαλκόνι...

Ν: Δεν μου λες; Φοράς στολή τώρα που μου μιλάς – ή σας αφήνουν να είστε με
τις φόρμες;

Μ: (Σαν να μην την ακούει.) Συνήθως σκέφτονται χάπια ή κρεμάλα... Λύσεις
σίγουρες  και  δοκιμασμένες...  Και  δεν  λερώνουν  με  αίματα   και  τέτοια...  (Μικρή
σιωπή.) Τα τελευταία χρόνια πολλοί βάζουν λάστιχο στην εξάτμιση του αυτοκινήτου...
Ξέρεις, βάζεις το λάστιχο στην εξάτμιση, το περνάς από το παράθυρο και πατάς το
γκάζι...  Έχει  μεγάλη  πέραση  αυτό  –  ίσως  γιατί  πρώτα  λιποθυμάς  και  δεν  πονάς
καθόλου... Αρκεί βέβαια να έχεις αυτοκίνητο... (Ξεροβήχει.) Πάντως το μπαλκόνι δεν

12



παίζει σε μια σχεδιασμένη αυτοκτονία – είναι  off, πώς το λέμε... Στο λέω για να το
ξέρεις για μια επόμενη φορά... 

Ν: Τώρα σε πληρώνουν οι φορολογούμενοι για να τα λες όλα αυτά; 

Μ:  Μόνο  σε  εν  βρασμώ  αυτοκτονίες  στρέχει  το  μπαλκόνι  –  και  σε
μεθυσμένους...  Κι  όπως  καταλαβαίνεις,  όσοι  βάζουν  Κλεψύδρα  το  έχουν  σχεδιάσει
καλά – δεν το αποφασίζουν εν βρασμώ, ούτε είναι μεθυσμένοι... Άρα... (Σταματάει.)

Ν: Άρα τι;

Μ: Άρα δεν θα αυτοκτονήσεις... Έβαλες την Κλεψύδρα από ανία και πλήξη – για
να δες τι θα γίνει....

Ν: Και γιατί δεν ξεκουμπίζεσαι, λοιπόν; Θες να λουφάρεις από την υπηρεσία;

Μ:  (Συνεχίζει  σαν  να  μην  την  ακούει.)  Αν  και  για  εσένα,  είχα  σκεφτεί  κάτι
καλύτερο... Κάτι πιο ακραίο... Δεν ξέρω γιατί το είχα σκεφτεί...

Ν:  Κοίτα,  θα  κάνουμε  μια  συμφωνία...  Θα  σου  στείλω  μια  σειρά  από
φωτογραφίες  με  ψωλές  που  μου  έχουν  στείλει...  Τις  πιο  μεγάλες  και   χοντρές...
Γεμάτες φλέβες... Σε κατάλαβα ότι αυτό θέλεις... Κι έπειτα θα ξεκουμπιστείς...

Μ:  Είχα  σκεφτεί  κάτι  σε  μαχαίρι...  Χωρίς  να  έχει  λογική  αυτό...  Έτσι  το
σκέφτηκα...  Τα  μαχαίρια  δεν  τα  χρησιμοποιεί  κανείς  σε  αυτοκτονία...  Είναι  πολύ
δύσκολο πράγμα, θέλει δυνατό χέρι... Η Ιουλιέτα αυτοκτονεί με μαχαίρι... Παίρνει το
μαχαίρι του Ρωμαίου και το μπήγει στην καρδιά της.... Φαίνεται είχε δυνατό χέρι...
Σήμερα οι  άνθρωποι  δεν  έχουν δυνατό χέρι...  Δεν ξέρω τι  με  έκανε  να φανταστώ
μαχαίρι... 

Ν: Ίσως όταν σπούδαζες στην σχολή των μπάτσων, να σου χαράκωναν τον κώλο
με μαχαίρια και να σου έμεινε απωθημένο...

Μ: Ίσως το επιτύμβιο του Τζον Κητς να με πήγε σε κάτι διαφορετικό... 

Ν: Μπα, χτύπησες στο Ίντερνετ τον στίχο που έβαλα εξώφυλλο;

Μ: Το χτύπησα πριν αρχίσουμε να μιλάμε... “Here lies one whose name was
writ in water…” Είναι στ’ αλήθεια συγκλονιστικό... Ζήτησε να γραφτεί στον τάφο του
αυτή η φράση αντί για το όνομά του... Αυτός είναι ο λόγος που βγήκα στο τσατ...

Ν: (Επιθετικά.) Και γιατί καμωνόσουν τον ανήξερο, αρχίδι;

Μ: Δεν ήθελα να σου κάνω τον έξυπνο –

13



Ν: (Τον κόβει.) Γιατί είσαι ψεύτης... Ψεύτης, ψεύτης, ψεύτης...

Μ: “Το όνομά του γράφτηκε στο νερό...” Σκέφτηκα πως εδώ αξίζει να σκαλώσει
κανείς...

Ν: Και τώρα είναι η ώρα να ξεσκαλώσεις... Σήκω και φύγε...

Μ: Στ’ αλήθεια, τι ξέρεις για τον Κητς; Για τον ποιητή, που έγραψε στον τάφο
του αυτό το επιτύμβιο...

Ν: (Εκνευρισμένη.) Δεν ξέρω τίποτε και θέλω να με παρατήσεις...

Μ: (Σαν να διαβάζει από κάπου.) Πέθανε στα εικοσιπέντε του χρόνια το 1821...
Έγραψε την “Ωδή στην μελαγχολία” και την “Ωδή σε ένα αηδόνι”...

Ν:  (Πολύ  εκνευρισμένη.)   Στ’  αρχίδια  μας  τι  έγραψε...  Ότι  κι  αν  πεις,  στ’
αρχίδια μας...

Μ:  Λένε  πως  ήταν  πανέμορφος...  Με  κοκκινόχρυσα  μαλλιά,  κλασικά
χαρακτηριστικά, ζωηρή έκφραση, στητή κορμοστασιά... 

(Μικρή σιωπή.)

Μ: Αν καταλαβαίνω σωστά, τώρα τον ψάχνεις να τον δεις...

Ν:  Σιγά  τον  ωραίο...  Ένας  φλώρος  ήτανε...  Κι  εδώ  γράφει  πως  ήτανε  και
νάνος...

Μ: Δεν ήταν νάνος... Ήταν μικρόσωμος... Αλλά οι γυναίκες τρελαίνονταν για
αυτόν... Τους έγραφε γράμματα που έμειναν στην ιστορία...

Ν: Κατάλαβα,  ήταν από αυτούς που τους άρεσε να το κάνουν από μακριά...
Έστελνε γράμματα και βαρούσε μαλακία...

Μ: Κι εσένα αυτό σου αρέσει... Να βαράνε για σένα μαλακία από μακριά...

Ν: Σε κάθε περίπτωση, πλέον μάς είναι άχρηστος... Είναι πεθαμένος εδώ και
αιώνες... Δεν μπορεί να μας στείλει μια φωτογραφία της μικρής ψωλής του...

Μ: Λένε πως οι μικρόσωμοι δεν έχουνε μικρή ψωλή... Πως τα πράγματα πάνε
αντίστροφα...

14



Ν: (Τον κόβει.) Δεν με νοιάζει η ψωλή ενός πεθαμένου... Την έχουν φάει τα
σκουλήκια χίλιες φορές... 

Μ: Είναι όμως τρομερό αυτό που έγραψε για τον τάφο του... “Οι άνθρωποι θα
ξεχάσουν το όνομά  μου, όμως θα με θυμάται το νερό...” Η μνήμη του νερού... Έχεις
ακούσει για την μνήμη του νερού; 

Ν: Κοίταξε... Εμένα δεν με νοιάζουν οι φορολογούμενοι... Αλλά εσένα δεν θα σε
ελέγξουν οι προϊστάμενοί που γκαβλαντίζεις στο τσατ;  Τόσο χύμα είστε στη Δίωξη
Ηλεκτρονικού  Εγκλήματος;  Δες  το  και  ηθικά   στην  τελική...  Μπορεί  κάποιος  να
αυτοκτονεί τώρα και να πρέπει να εμφανιστεί το σούπερ μπατσάκι να τον σώσει... Κι
εσύ μαλακίζεσαι με... πώς το είπες;... με την μνήμη του νερού...

Μ: Η αλήθεια είναι πως πρέπει να φύγω... Εδώ και ώρα έπρεπε να έχω φύγει...
Αλλά ήταν αυτός ο στίχος του Κητς που με σκάλωσε... (Μικρή σιωπή.) Τι να σου πω...
Κρίμα που δεν αυτοκτονείς...

Ν: Γιατί, θα έπαιρνες μπόνους;

Μ:  Όχι,  δεν  θα  έπαιρνα  κανένα  μπόνους  –  πρώτα  από  όλα  γιατί  δεν  είμαι
αστυνομικός... Αλλά...

Ν: Αλλά τι;

Μ: Αλλά, αν ήταν να αυτοκτονήσεις, θα σου έκανα μια ενδιαφέρουσα πρόταση... 

15



3.

Ν: Πρόταση; Τι πρόταση;

Μ: Μια πρόταση...

Ν: Θα μας την πεις την πρόταση, κύριε μπάτσε; Μου αρέσουν οι προτάσεις...

Μ: Δεν έχει πια σημασία...

Ν: (Ειρωνικά, με φωνή δήθεν τρομακτική.) Θα ερχόσουν να με σκοτώσεις; Να
με κόψεις κομμάτια με κανένα πριόνι; Να με πνίξεις μήπως; Υπάρχουν πολλοί που
τους αρέσει να βλέπουν τα μάτια αυτών που στραγγαλίζουν...  Το πώς παγώνουν οι
κόρες των ματιών τους...

Μ: Είχα μια πρόταση γενικότερη...

Ν: Μήπως να έρθεις, να με πνίξεις και μετά να με φας; Έχει μεγάλη πέραση
αυτό τελευταία... Διάβασα για κάποιον –

Μ: (Την κόβει.) Όχι, όχι, τίποτε τέτοιο...

Ν: Ε τι, λοιπόν; Θα μου πεις ή θα ξεκουμπιστείς....

Μ: Ήθελα να σου προτείνω ... Αντικατάσταση...

Ν: “Αντικατάσταση”; Τι είναι αυτό;

Μ: Αυτό που λέει η λέξη... Είναι απλή λέξη...

Ν: Τι θα αντικαταστήσουμε; Ποιον;

Μ: Είναι πολύ απλό, μπορείς να το σκεφτείς...

Ν: Με τι ανώμαλο μπάτσο έχω μπλέξει, γαμώτο... Δεν έχω να σκεφτώ τίποτε,
μπατσάκι...

Μ: Είναι πολύ απλό...

Ν: (Τον κόβει.) Κοίταξε... Έχασα που έχασα τόσο χρόνο με σένα... Αν ανοίξεις
την κάμερα και μαλακιστείς για μένα, θα συνεχίσω να μιλάω μαζί σου... Ειδάλλως θα σε
κλείσω...

16



Μ: Νομίζω πως πρέπει να το κλείσουμε...

Ν: Αν την έχεις μικρή, δεν πειράζει... Μετράει το πάθος...

Μ: Ίσως να φταίω εγώ... Να έχω γίνει βαρετός...

Ν: Μπορώ να γίνω και πρόστυχη άμα το θέλεις...

Μ:  Συγγνώμη που σου  έφαγα  το  χρόνο σου...  Να έχεις  καλή  συνέχεια  στη
βραδιά σου...

Ν: (Πολύ κοφτά.) Πες μου, λοιπόν, ποιος θα αντικαταστήσει ποιον...

Μ: Δεν νομίζω πως πρέπει να προχωρήσουμε αυτή την κουβέντα...

Ν: (Εκνευρισμένη.) Αφού θα το πεις, μπατσάκι... Είσαι υποχρεωμένος να πεις
το παραμύθι σου... Έβαλα Κλεψύδρα και είσαι υποχρεωμένος από την σκατοϋπηρεσία
σου να μείνεις μαζί μου μέχρι η Κλεψύδρα να τελειώσει... Άρχισε, λοιπόν, το γαμημένο
παραμύθι σου – και μην παριστάνεις τον δύσκολο...

Μ: (Σκεπτικός, σαν να μην ακούει.) Έχεις σκεφτεί γιατί είσαι εδώ; Γιατί αυτήν
την ώρα μέσα σε αυτό το site; Ποια δύναμη σε έφερε εδώ... Και ποια δύναμη έφερε κι
εμένα...

Ν: Μπατσάκι, κοίτα, δεν θέλω φιλοσοφίες... Θέλω να ακούσω την ιστορία που
έχεις να μου πεις... Αν δεν μου την πεις τώρα, θα σε κλείσω... Το υπόσχομαι πως θα σε
κλείσω...

Μ: (Με φωνή σκοτεινή και χαμηλόφωνη, κοιτώντας κάτω.)  Σκέφτηκα πως θα
μπορούσα να σε αντικαταστήσω... Να αυτοκτονήσω στη θέση σου... Αν αυτοκτονούσες,
βέβαια...

Ν: (Ξεσπάει σε νευρικά γέλιο.) “Να αυτοκτονήσεις στη θέση μου...” Τι κόλπο
είναι αυτό, μπατσάκι; Ποιος σας το έμαθε εκεί πέρα; Ή το σκεφτήκατε μόνοι σας;

Μ: (Πολύ ήρεμος.) Στο είπα πολλές φορές, δεν είμαι αστυνομικός... 

Ν: (Ενώ πνίγει το γέλιο της.) Υπάρχει κανένας που το πιστεύει αυτό;

Μ: Δεν ξέρω... Δεν το έχω δοκιμάσει ξανά...

17



Ν:  Άκου,  “Αντικατάσταση”...   Δεν  λέω,  φαίνεται  ακολουθεί  πρωτοποριακές
μεθόδους η αστυνομία...

Μ: (Χαμογελώντας.) Γενικώς η αστυνομία δεν είναι όπως παλιά...

Ν: Και δεν μου λες, μπατσάκι; Πώς θα αυτοκτονήσεις στη θέση μου;

Μ: Με τον τρόπο που θα το έκανες εσύ...  Αυτό σημαίνει “αντικατάσταση”...
Μπαίνεις στη θέση του άλλου και κάνεις αυτό που θα έκανε ο άλλος...

Ν:  Δηλαδή,  άμα  σχεδίαζα  να  πέσω  από  το  μπαλκόνι...  (Σταματάει  για  μια
στιγμή.)

Μ: Θα έπεφτα από το μπαλκόνι...

Ν: Κι ας το θεωρείς ηλίθιο τρόπο αυτοκτονίας.....

Μ: Δεν θα είχε σημασία η άποψή μου... Η Αντικατάσταση είναι μια συμφωνία...
Οι συμφωνίες πρέπει να τηρούνται...

Ν: Κι άμα σχεδίαζα να πιω δηλητήριο, θα έπινες δηλητήριο...

Μ: Ναι, αυτό θα έκανα...

Ν: Ωστόσο είπες πως γουστάρεις το μαχαίρι...

Μ: (Με έκπληξη.) Εγώ;

Ν: Για την ακρίβεια είπες... (Καθυστερεί λίγο, κατόπιν διαβάζει άψυχα.) “Είχα
σκεφτεί  κάτι  σε  μαχαίρι...  Χωρίς  να  έχει  λογική  αυτό...  Έτσι  το  σκέφτηκα...  Τα
μαχαίρια δεν τα χρησιμοποιεί κανείς σε αυτοκτονία...  Είναι πολύ δύσκολο πράγμα,
θέλει  δυνατό  χέρι...  Η  Ιουλιέτα  αυτοκτονεί  με  μαχαίρι...  Παίρνει  το  μαχαίρι  του
Ρωμαίου και το μπήγει στην καρδιά της.... Φαίνεται είχε δυνατό χέρι...”

Μ: Ναι, αυτό είπα... Αλλά δεν σημαίνει πως το γουστάρω...

Ν: “Σήμερα οι άνθρωποι δεν έχουν δυνατό χέρι...  Δεν ξέρω τι  με έκανε να
φανταστώ μαχαίρι...”

Μ: Προφανώς κάτι σε εσένα με έκανε να φανταστώ μαχαίρι...

Ν: Το επιτύμβιο του Κητς...

Μ: Δεν μπορώ να φανταστώ κάτι άλλο...

18



Ν: Και πώς θα το έκανες;

Μ: Ποιο πράγμα....

Ν: Αυτό με το μαχαίρι... Πώς θα αυτοκτονούσες...

Μ: Μου φαίνεται πώς δεν καταλαβαίνεις... Όταν κάνεις Αντικατάσταση, παίρνεις
την θέση του άλλου.. Κάνεις ό,τι θα έκανε εκείνος... Άρα... (Σταματάει.)

Ν: Άρα;

Μ: Άρα θα αυτοκτονούσα όπως ακριβώς σχεδίαζες να αυτοκτονήσεις εσύ...

Ν: Εγώ θα έμπηγα το μαχαίρι στην καρδιά μου... Όπως η Ιουλιέτα...

Μ: Τότε θα το έμπηγα κι εγώ...

Ν: Θέλει να έχεις σταθερό χέρι για να καρφώσεις την ίδια σου την καρδιά...

Μ: Θα το έβρισκα... Όταν κάνεις μια συμφωνία αναλαμβάνει και την ευθύνη της
τήρησής της...

Ν: (Ειρωνικά.) Και δεν μου λες, μπάτσε; Πώς θα γινόταν η συμφωνία;

Μ: Με τα λόγια...

Ν: (Αηδιασμένη.) Με τα λόγια;

Μ: Έτσι γίνονται οι συμφωνίες... Με τα λόγια...

Ν: Δηλαδή θα μου πρότεινες, θα συμφωνούσα και μετά θα έμπηγες το μαχαίρι
στην καρδιά σου;

Μ: Περίπου έτσι...

Ν: Και τι θα έλεγε η συμφωνία...

Μ: Ας πούμε, εγώ θα πέθαινα κι εσύ θα ζούσες...

Ν: Μόνο αυτό;

Μ: Δεν είναι λίγο αυτό... Θα αναλάμβανες δεσμεύσεις...

Ν: Δεσμεύσεις; Τι δεσμεύσεις;

19



Μ: Η Αντικατάσταση είναι κάτι σαν γάμος... Ή και περισσότερο από γάμος...
Είναι μια συμφωνία από την οποία δεν μπορείς να βγεις... 

Ν: Και ποιες θα ήταν οι δεσμεύσεις;

Μ:  Αν  ήταν  να  αυτοκτονήσεις,  θα  τις  μάθαινες...  Αλλά  θα  έπρεπε  να  τις
τηρήσεις...

Ν: Και δεν μου λες, άμα ήταν να κάνουμε αυτή την Αντικατάσταση, πότε θα
αυτοκτονούσες...

Μ:  Ξέρεις  πότε...  Την  ώρα  που  έχεις  διαλέξει  για  σένα...  Απλώς  θα
αυτοκτονούσα εγώ αντί για σένα την στιγμή  που θα τέλειωνε η Κλεψύδρα...

Ν: Δηλαδή σε μία ώρα και δώδεκα λεπτά...

Μ: Σε μία ώρα και δώδεκα λεπτά...

20



4.

Ν: Και δεν μου λες, κύριε Σωτήρα... Εγώ πού θα το ήξερα πως θα το κάνεις στ’
αλήθεια... Πώς δεν θα μου πουλούσες φύκια για μεταξωτές κορδέλες...

Μ: Δεν καταλαβαίνω τι εννοείς...

Ν: Έλα, μπατσάκι, δεν σου πάει να κάνεις τον βλάκα... Πού θα το ήξερα πως στ’
αλήθεια θα το έμπηγες το μαχαίρι στην καρδιά σου; Πως θα πέθαινες σπαρταρώντας
με το αίμα  να τινάζεται... Πώς δεν θα πήγαινες να πιες το γάλα σου με κουλουράκια
κανέλλας...

Μ: Δεν θα το ήξερες...

Ν: Γιατί εσύ μπορεί να μιλάς με άλλες πέντε, μπατσάκι της κακιάς ώρας... Ιδίως
αν είσαι ρομπότ, μπορείς να μιλάς και με άλλους χίλιους... Να λες τα ψέματα που σε
προγραμμάτισαν ανά περίσταση και να μιλάς, να μιλάς, να μιλάς...

Μ: Θα μου είχα εμπιστοσύνη...

Ν: (Ξεσπάει στα γέλια.) “Θα σου ... είχα ... εμπιστοσύνη...” Ωραίοι είστε εκεί
στην  αστυνομία...  Έχετε  τον  κόσμο  για  μαλάκες...  Θα  χαλάλιζα  εγώ  την  ωραία
αυτοκτονία μου με ένα μαχαίρι στην καρδιά επειδή θα σου είχα ... εμπιστοσύνη...

Μ: Θα είχα φροντίσει να κερδίσω την εμπιστοσύνη σου...

Ν:  (Καγχάζοντας.)  “Να  κερδίσεις  την  εμπιστοσύνη  μου...”  Α,  εσείς  δεν
παίζεστε... Δεν μου λες, για να λες αυτές τις μαλακίες πληρώνουν οι φορολογούμενοι;

Μ: Πάντοτε μπορείς να κερδίσεις την εμπιστοσύνη του του άλλου...

Ν: Και πώς γίνεται αυτό, κύριε Σωτήρα;

Μ: Με διάφορους τρόπους...

Ν: Πουλώντας μια θλιβερή ιστορία;

Μ: Ενδεχομένως...

Ν: Πουλώντας έρωτα;

Μ: Ίσως και έτσι...

21



Ν: Αγάπες, λουλούδια και ωραία λόγια;

Μ: Τέτοια πράγματα...

Ν: Κι εγώ θα τα πίστευα;

Μ: Αν ήταν αληθινά ωραία λόγια, θα τα πίστευες...

Ν: Σε μία ώρα και εννιά λεπτά;

Μ: Ναι, γιατί όχι...

Ν: Ο κόσμος δεν μασάει πια από τέτοια...

Μ: Λυπάμαι που θα στο πω, όλοι μασάμε από τέτοια...

Ν: Εγώ δεν θα μασούσα...

Μ: Τι να σου πω... Ίσως εσύ να μην μασούσες...

Ν:  Και  τι  θα  μου  έλεγες  για  να  μασήσω,  μπατσάκι;  Πως  έχω  ωραία
γραμματοσειρά στο τσατ... Πως αγάπησες τα ορθογραφικά μου λάθη;

Μ: Πιθανώς να το έλεγα κι αυτό... Ή μπορεί να σου έστελνα ένα ποίημα... Ή
ένα τραγούδι...

Ν:  (Έντονα  ειρωνικά.)  Α,  θα  σε  ερωτευόμουν  σίγουρα,  άμα  μου  έστελνες
τραγούδι... Είναι κάτι τόσο πρωτότυπο...

Μ: Ενώ άμα σου έστελνα μια ψεύτικη ψωλή θα ήταν κάτι πειστικότερο...

Ν: Θυμώσαμε, μπατσάκι; Δεν κάνει... Δεν σε πληρώνουν οι φορολογούμενοι για
να θυμώνεις...

Μ: Στο είπα πολλές φορές: δεν με πληρώνει κανένας.... Και μπορώ να θυμώνω
όποτε θέλω...

Ν: Δεν σε παίρνει να θυμώνεις... Εσύ με πλεύρισες... Πρέπει να με σκλαβώσεις
με την ευγένειά σου...

Μ:  Δεν  “πρέπει”  τίποτε...  Πρέπει  μονάχα  να  σε  αφήσω  να  συνεχίσεις  την
βραδιά σου...

22



Ν: Έλα,  μπρος,  μπατσάκι,  βάλε μου ένα τραγούδι  που μου ταιριάζει...  Κάτι
τρυφερό για την αγάπη, όχι για ψωλές και για μαχαίρια...

Μ: Δεν έχεις κουραστεί με όλο αυτό;

Ν: Ποιο είναι όλο αυτό;

Μ: Ψεύτικα προφίλ, ψεύτικες κλεψύδρες, ψεύτικες ψωλές... Δεν το βαριέσαι;

Ν: Κι εσύ ποιος είσαι; Ο Προφήτης της Αληθείας;

Μ: Ψεύτικες ζωές, ψεύτικες αυτοκτονίες, δανεικοί στίχοι... Εγώ στη θέση σου θα
έπληττα...

Ν:  (Πολύ ειρωνικά.) Βάλε με στον ίσιο δρόμο, Μεγάλε Προφήτη... Στείλε μου
το μικρό σου ψωλάκι... Επιτέλους μια αληθινή φωτογραφία... Η αλήθεια ελευθερώνει,
έτσι δεν λένε...

Μ: Από όσο βλέπω δεν βαρέθηκες....

Ν: (Εκνευρισμένη.) Ούτε κι εσύ βαρέθηκες να είσαι μπατσάκι; Να ψάχνεις μια
στάλα ζωής μέσα στις ζωές των άλλων;

Μ: Άκου αυτό... Νομίζω πως θα σου αρέσει...

(Από τα μεγάφωνα ακούγεται το  Love me tender, στην κλασική εκτέλεση του
Έλβις Πρίσλεϊ.)

Love me tender, love me sweet
Never let me go

You have made my life complete
And I love you so

Love me tender, love me true
All my dreams fulfill

For my darling I love you
And I always will...)

Ν: (Έκπληκτη και μάλλον ενοχλημένη.) Τι είναι αυτό...

Μ: Βλέπεις τι είναι... 

Ν: (Με αηδία.) Έλβις Πρίσλεϊ;

23



Μ: Ξέρεις, στον καιρό του έκανε πάταγο... Και σήμερα θεωρείται θρύλος...

Ν:  (Κοιτώντας  κάτι  –  ενδεχομένως  μια  φωτογραφία  του  Πρίσλεϊ.)  Είναι
απαίσιος... Ένας γλυκερός φλώρος... Και το τραγούδι του είναι απίστευτη μαλακία...

Μ: Είναι ένα τραγούδι για την τρυφερή αγάπη, όπως το ζήτησες... Το έβγαλε
πρώτο η μηχανή αναζήτησης... Άμα θες, κλείσ’ το...

Ν: Εσύ το ήξερες;

Μ: Νομίζω πως το ήξερα... Δεν μου είναι άγνωστο, τέλος πάντων...

Ν: Και τι λέει;

Μ: Μπορείς να διαβάσεις τα λόγια στα σχετικά συνημμένα...

(Σταματάνε για λίγο – και ακούνε ενώ το τραγούδι συνεχίζει.

Love me tender, love me long
Take me to your heart

For it's there that I belong
And will never part

Love me tender, love me true
All my dreams fulfill

For my darling I love you
And I always will

Love me tender, love me dear
Tell me you are mine

I’ll be yours through all the years
Till the end of time

Love me tender, love me true
All my dreams fulfill

For my darling I love you
And I always will...)

Ν: Όλο μαλακίες λέει αυτό το τραγούδι... “Take me to your heart...” και “I’ll
be yours through all the years till the end of time...” Όλο μαλακίες...

Μ: Σε κάποιους αρέσουν τέτοιοι στίχοι...

24



Ν:  Και  σε  κάποιους  άλλους  αρέσει  να  είναι  μπάτσοι...  Και  να  βασανίζουν
ανθρώπους  βάζοντάς  τους  γκλομπ  στον  κώλο  τους...  Σε  εμένα  πάντως  προκαλεί
ξερατό...

Μ: Το τραγούδι;

Ν: Και το τραγούδι και το να είσαι μπάτσος και όλα...

Μ: Άρα δεν θα έτρωγες τον έρωτα που θα σου πουλούσα...

Ν:  Ε όχι  βέβαια...  Δεν είμαι  τόσο απελπισμένη ώστε  να φάω έρωτα με μια
σούπα τύπου “love me tender, love me sweet, tell me you are mine”…

Μ: Οπότε δεν θα δεχόσουν την Αντικατάσταση...

Ν: Μάλλον θα αυτοκτονούσα μια ώρα αρχύτερα για να γλιτώσω από την αηδία...

Μ: Άρα εσύ θα ξημέρωνες πεθαμένη...

Ν: Καλύτερα πεθαμένη παρά με την γεύση του εμετού στο στόμα...

Μ: Κι εγώ θα έψαχνα την επόμενη Κλεψύδρα στο τσατ...

Ν: Εσύ, μπατσάκι, το ξημέρωμα θα σχολνούσες  από την υπηρεσία σου... Και θα
γυρνούσες στη γυναικούλα σου και στα μαλακισμένα παιδιά σου… 

25



5.

Μ: Φαντάζομαι πως είναι μάταιο να το διαψεύσω αυτό...

Ν: Ναι, κι εγώ το φαντάζομαι...

Μ: Ας αποδεχτώ την μοίρα μου, λοιπόν... Τίποτε δεν θα συμβεί απόψε... Θα
κλείσουμε την επικοινωνία και εγώ θα γράψω αναφορά για παραπλανητικές ενδείξεις...

Ν: “Παραπλανητικές ενδείξεις”;

Μ: Προφανώς κάτι τέτοιο θα γράφουν στις εκθέσεις τους αυτοί της Πρόληψης
Ηλεκτρονικών Εγκλημάτων...

Ν: Ποιες είναι οι “παραπλανητικές ενδείξεις”, μπατσάκι;

Μ:  Πρώτα  από  όλα  η  Κλεψύδρα...  Συνηθίζεται  όλο  και  πιο  πολύ  στις
αυτοκτονίες...  Και  η  ώρα  που  έβαλες  την  Κλεψύδρα  να  τελειώνει...  Την  ώρα  της
ανατολής του ήλιου...   Η Κλεψύδρα βοηθάει έναν αυτόχειρα να οργανώσει στο μυαλό
του την αυτοκτονία... 

Ν:  (Εκνευρισμένη.)  Δεν  παραπλάνησα  κανέναν,  αρχίδι...  Έχω  δικαίωμα  να
βάζω Κλεψύδρα για ό,τι θέλω... Πουθενά δεν πούλησα φούμο ότι θα αυτοκτονήσω...

Μ: Αν ήμουν αστυνομικός, η Κλεψύδρα θα αρκούσε... Ιδίως αν την συνδύαζα με
τον στίχο του Κητς...

Ν: Ούτε ο στίχος μιλάει για αυτοκτονία... Ήταν ένας στίχος που μου άρεσε...

Μ: Υπέθεσα –

Ν: (Τον κόβει, πολύ επιθετικά.) Να βάλεις τις υποθέσεις στον κώλο σου...

Μ: (Τρυφερά, με γελαστή φωνή.) Τώρα θα μου πεις γιατί θύμωσες; Σε τσάντισε
εκείνο το “παραπλανητικές ενδείξεις”;

Ν: Δεν παραπλάνησα κανέναν... Εσύ έχεις γεμίσει τον κόσμο με όλα τα ψέματα
του κόσμου...

26



Μ: Καλά, το παίρνω πίσω... Αν ήμουν αστυνομικός, θα έγραφα μια έκθεση περί
“εσφαλμένης  εκτίμησης”...  Δηλαδή  θα  έγραφα  για  δικό  μου  λάθος...   Ούτε
“παραπλανητικές”, ούτε “ενδείξεις”, ούτε τίποτε... Είσαι εντάξει με αυτό;

Ν: (Εξακολουθεί να είναι πολύ εκνευρισμένη.) Δεν με ενδιαφέρει τι θα γράψεις,
καριολάκι...

Μ: Δεν πρέπει να εκνευρίζεσαι...

Ν: Θα εκνευρίζομαι όσο θέλω, γαμημένη κωλοτρυπίδα...

Μ: Κοίταξε, μην το χαλάς τώρα... Έλα να το τελειώσουμε ευγενικά... Δεν αξίζει
να βριζόμαστε... Μακάρι να μπορούσα να σου δώσω αυτό που γυρεύεις...

Ν: Το μόνο που μπορείς είναι να ονομάζεις τους ανθρώπους “παραπλανητικές
ενδείξεις”... Και να στέλνεις μαλακισμένα τραγούδια...

Μ: Σου είπα, το τραγούδι το έβγαλε η μηχανή αναζήτησης...

Ν:  Στ’  αλήθεια  σου  εύχομαι  να  είσαι  ρομπότ...  Ένα  πρόγραμμα  στο
κομπιούτερ... 

Μ: Και γιατί μου το εύχεσαι αυτό;

Ν: Γιατί αν είσαι άνθρωπος, θα είναι μεγάλη κατάντια...

Μ:  Είσαι  πολύ  προσβλητική...  Και  νομίζω  πως  έχεις  ξεφύγει  δίχως  λόγο...
Φαντάζομαι πως είπα κάτι που σε έχει πειράξει... Δεν ξέρω ακριβώς τι, αλλά σου ζητώ
συγγνώμη...  Δεν  ήθελα  να  σε  εκνευρίσω...  Ίσα  ίσα...  Ήθελα  να  συνδεθούμε,  να
δημιουργήσουμε κάτι όμορφο... Για την ακρίβεια, ήμουν αποφασισμένος να πεθάνω για
σένα...

Ν: (Πολύ κοφτά.) Γιατί;

Μ: (Σαν να αιφνιδιάστηκε.) “Γιατί” τι;

Ν: Είναι η ερώτηση του ενός εκατομμυρίου, σκατόμπατσε... Γιατί θα το έκανες;

Μ: Μιλάς  για την Αντικατάσταση;

Ν: Ναι, σκατόμπατσε, για αυτό μιλάω...

27



Μ:  Δεν  είναι  σωστό  να  ρωτάς...  Εγώ  δεν  θα  σε  ρωτούσα  γιατί  θα
αυτοκτονούσες... Δεν χρειάζεται να ξέρουμε το γιατί... Ο καθένας έχει τους λόγους του
για ό,τι κάνει...

Ν: Εσύ με βρήκες και με πλεύρισες... Αν ήθελες να με πείσεις, θα έπρεπε να μου
πεις τους λόγους...

Μ: Νομίζω πως μπορείς να φανταστείς... Προφανώς ψάχνω για κάποιο νόημα...

Ν: Δεν μου αρέσουν οι σκατένιες απαντήσεις σου, μπάτσε... Πρέπει να μάθεις
να απαντάς σαν άνθρωπος, όχι σαν ρομπότ...

Μ: Οι άνθρωποι κρατούν κάποια πράγματα για τον εαυτό τους...

Ν: (Πολύ εκνευρισμένη, φωνάζοντας.)  Π ρ έ π ε ι  ν α  μ ά θ ε ι ς  ν α  ε ί σ α ι
ά ν θ ρ ω π ο ς ,  α ρ χ ί δ ι . . .  

Μ:  (Σχεδόν  την  κόβει,  ξερά  και  κοφτά.)  Έχω καρκίνο...  Έχω καρκίνο  και
πεθαίνω...

Ν: (Εξίσου κοφτά.) Πού έχεις καρκίνο;

Μ: Στον πνεύμονα...

Ν: Δεκαέξι χρονών δεν γίνεται να έχεις καρκίνο στον πνεύμονα...

Μ: Δυστυχώς γίνεται...

Ν: Λες ψέματα... Πουλάς μια γαμημένη θλιβερή ιστορία... Το είπες και πριν
πως θα πουλήσεις μια θλιβερή ιστορία...

Μ: Είναι μεταστατικός καρκίνος τετάρτου σταδίου... Πρόγνωση επιβίωσης έξι
έως δώδεκα εβδομάδες...

Ν:  (Πολύ  εκνευρισμένη.)  Τα  διαβάζεις  στο  Ίντερνετ...  (Φωνάζοντας.)  Τ α
δ ι α β ά ζ ε ι ς  σ τ ο  γ α μ η μ έ ν ο  Ί ν τ ε ρ ν ε τ . . .

(Μικρή σιωπή. Ο Μ την κοιτάζει χαμογελώντας αχνά. Ξαναρχίζει να μιλάει με
πολύ ήρεμη φωνή.)

Μ: Όπως καταλαβαίνεις, λοιπόν, ένας άνθρωπος που έχει μπροστά του έξι έως
δώδεκα εβδομάδες ζωής, πρέπει να βρει ένα νόημα...

28



Ν: (Με αποστροφή.) Είσαι σιχαμένος... Χειρότερος κι από τους μπάτσους που
βασανίζουν τα κλεφτρόνια...

Μ: (Σαν να μην την ακούει.) Πρέπει να συμπιέσεις όλην την ζωή που υπολόγιζες
πως θα ζούσες σε λίγες εβδομάδες... Να τα κάνεις όλα σε fast forward και να βρεις το
νόημα… Να ακούσεις λίγο από κάθε μουσική, να διαβάσεις λίγο από κάθε βιβλίο...
Πρέπει  να μάθεις  να βλέπεις  τα τρέιλερ των ταινιών και  να είναι  σαν να τις  είδες
ολόκληρες...

Ν: (Πάντοτε με αποστροφή.) Μιλάς για καρκίνους χωρίς κανέναν σεβασμό για
αυτούς έχουν στ’ αλήθεια καρκίνο...  Παριστάνεις το δεκαεξάχρονο αγόρι ενώ είσαι
ένας μπάτσος με φαλάκρα και κοιλιά....

Μ: (Πάντοτε χωρίς να την ακούει.) Πρέπει να ζήσεις συμπιεσμένους έρωτες,
συμπιεσμένες απελπισίες... Σαν να τα μεταφέρεις συμπιεσμένα σε αρχεία zip… Πρέπει
να σκεφτείς τρομερά ταξίδια και να είναι σαν να τα έχεις κάνει...

(Πλέον  ο  διάλογος  τους  εξελίσσεται  σε  δύο  παράλληλους  μονολόγους,  που
συχνά πέφτουν ο ένας πάνω στον άλλον.  Μιλούνε με αυξανόμενη ένταση ώστε να
μπορέσουν να ακουστούν.)

Ν: Ίσως και να είσαι μια κωλόγρια μπατσίνα, που θέλει ακόμη μερικούς μήνες
για να πάρει την κωλοσύνταξή της... Ή κι αυτό το σκατοπρόγραμμα στο κομπιούτερ...

Μ:  Κι  επιπλέον  πρέπει  να  βρεις  το  μεγάλο γεγονός...  Την  μεγάλη  πράξη...
Αυτήν που μπορεί να γεμίσει την ζωή...

Ν: (Σχεδόν φωνάζοντας.) Όταν όμως κλείσει το ρεύμα, σκατοπρόγραμμα, θα
γυρίσεις στην ανυπαρξία σου... Θα πέσει ο διακόπτης θα γίνει ένα πλουφ, και θα γίνεις
τίποτε... Ενώ οι άνθρωποι θα συνεχίσουμε να ζούμε...

Μ: (Φωνάζοντας.) Μ ο ι ρ α ί α ,  λ ο ι π ό ν ,  κ α τ έ λ η ξ α  σ τ η  θ υ σ ί α . . .

(Γίνεται σιωπή. Ο Μ και η Ν κοιτιούνται ενώ ακούγονται οι ανάσες τους.)

Μ:  (Χαμηλόφωνα,  ενώ  την  κοιτάζει  σχεδόν  απολογητικά.)  Η  θυσία  είναι
σιγουράκι... Ό,τι κι αν είναι, δίνει ένα νόημα...

29



6.

Ν: Τι μπορεί να ξέρεις εσύ από θυσία, μπατσάκι;

Μ: Θυσία είναι να χάνεις κάτι για να το δώσεις στον άλλον...

Ν: Δεν έχεις ιδέα... Εσύ εκπαιδεύτηκε να είσαι μπάτσος...

Μ: Η ανθρωπότητα προχώρησε με την θυσία... Η Θυσία του Αβραάμ, η Θυσία
της Ιφιγένειας... Η Θυσία του Χριστού...

Ν: Το μόνο που ξέρεις είναι να βάζεις λέξεις στην μηχανή αναζήτησης...

Μ: Η θυσία είναι η κρυφή καρδιά του ανθρώπινου πολιτισμού... Στη λογοτεχνία,
στο θέατρο, στο σινεμά... Στα παραμύθια που λέμε στα παιδιά... Ή και στην Ιστορία:
δοξάζουμε αυτούς που έδωσαν τη ζωή τους για τους άλλους...

Ν: (Σαν να μην τον ακούει.) Κι ύστερα στήνεις εξυπναδούλες με ό,τι βρίσκεις...
Βάζεις τα σιχαμένα ψεματάκια σου, το ένα πάνω στο άλλο, σαν τουβλάκια... Αλλά στο
τέλος το μόνο που θα έχεις φτιάξει είναι ένα μεγάλο σιχαμένο ψέμα φτιαγμένο από
μικρότερα σιχαμένα ψέματα...

Μ: (Σαν να μην την ακούει.) Κάποτε κατάλαβα πως είχα ανάγκη από κάτι που
θα με οδηγούσε στη θυσία... Έτσι σκέφτηκα την Αντικατάσταση...

Ν: (Πολύ ειρωνικά.) Σώπα, ρε φίλε... Το σκέφτηκες μόνος σου ή σε βοήθησε
κανείς;

Μ: Σκέφτηκα πως αυτό θα ήταν το μεγάλο γεγονός στη ζωή μου...
 

Ν: (Πολύ ειρωνικά.) Αφού σκέφτηκες τέτοιο πράγμα, να σε προτείνουμε για
Νόμπελ...

Μ: Και το μεγάλο ταξίδι και ο μεγάλος έρωτας και μεγάλο νόημα...

Ν: Μεγάλη φόρα πήρες, μπατσάκι...

Μ: Η θυσία μπορεί να σε πάει πολύ μακριά...

30



Ν: (Πολύ ειρωνικά.) Αχ, τι κρίμα... Εγώ δεν θα το δω αυτό το μακριά...

Μ: Δεν πειράζει... Εσύ έχεις μια ολόκληρη ζωή μπροστά σου...

(Μικρή σιωπή. Οι δυο ηθοποιοί διαβάζουν κάποιο βιβλίο ή κοιτούνε κάτι στην
οθόνη των κινητών τους.)

Ν: Μπατσάκι; Είσαι εκεί...

Μ: Ναι, εδώ είμαι...

Ν: Γιατί, λοιπόν, δεν έφυγες;

Μ: Δεν θα ήταν ευγενικό να φύγω χωρίς να σε χαιρετήσω...

Ν: (Ειρωνικά.) Θα σε χάσουμε από την πολύ ευγένεια...

Μ: Είναι ωραίο πράγμα η ευγένεια...

Ν: Και δεν μου λες, ευγενικέ μπάτσε; Πριν μίλησες για δεσμεύσεις...

Μ: Είπα εγώ τέτοιο πράγμα;

Ν: Φυσικά και  το  είπες,  ευγενικέ σκατόμπατσε...  Είπες πως θα αναλάμβανα
δεσμεύσεις...

Μ: Δεν το θυμάμαι...

Ν: Είπες: “Η Αντικατάσταση είναι κάτι σαν γάμος... Ή και περισσότερο από
γάμος... Είναι μια συμφωνία από την οποία δεν μπορείς να βγεις...”

Μ: Ναι, έτσι είναι...

Ν: Εμπρός, λοιπόν, πες μου τις δεσμεύσεις...

Μ: Δεν υπάρχει κανένας λόγος...

Ν: Ευγενικέ σκατόμπατσε, όταν ρωτάει μία κυρία κάτι, της απαντάμε...

Μ: Θέλεις να σου πω τις δεσμεύσεις της Αντικατάστασης;
 

Ν: Ναι, αυτές θέλω, ευγενικό προγραμματάκι...

31



Μ: (Κοφτά.) Εγώ θα πέθαινα κι εσύ θα ζούσες...

Ν: Αυτό το είπες και πριν...

Μ: Εγώ θα πέθαινα για σένα κι εσύ θα ζούσες για μένα...

Ν: Αυτό ακούγεται πιο σύνθετο...

Μ: Ίσως και να είναι...

Ν: Για σπάστο και ρίχτο, προγραμματάκι...

Μ: Τι θέλεις να σου πω;

Ν: Τι δέσμευση θα αναλάβω για να πεθάνεις στη θέση μου;

Μ: (Καθυστερεί, σαν να δυσκολεύεται.) Να ζήσεις...

Ν: Να ζήσω;

Μ: Ναι, να ζήσεις...

Ν: “Να ζήσω...” Δεν μου είναι και ακατόρθωτο...

Μ: Θέλω να ζήσεις για να κάνεις ένα παιδί...

Ν: (Αηδιασμένη.) Ένα παιδί; 

Μ: Ναι, ένα παιδί...

Ν: (Καγχάζοντας.) Μήπως θέλεις να πάω και στην εκκλησία ντυμένη νυφούλα...

Μ: Δεν μίλησα για τίποτε τέτοιο...

Ν: Είσαι στ’ αλήθεια φριχτός... Άκου “να κάνεις ένα παιδί...”

Μ: Θέλω να κάνεις ένα παιδί και να το ονομάσεις Ναστάζια... 

Ν: “Ναστάζια”; Ποια είναι η Ναστάζια;

Μ: Θα είναι η κόρη μου...

32



Ν:  Η κόρη σου; Η δική σου κόρη;

Μ: Ναι, η κόρη μου...

Ν: Μα δεν θα την έχεις σπείρει εσύ... Εκτός αν μου στείλεις ένα κυπελάκι με
σπέρμα...

Μ: Δεν παίζει ρόλο το σπέρμα... Πατέρας είναι αυτός που αποφασίζει να είναι
πατέρας... 

Ν:  (Πολύ  ειρωνικά.)  Δηλαδή  δεν  έχεις  ένα  κυπελάκι  με  σπέρμα  στην
κατάψυξη... Δεν σε βρίσκω καλά οργανωμένο...

Μ: Θα είναι η κόρη μου...

Ν: Δεν θα σε γνωρίσει ποτέ... Εσύ θα έχεις πεθάνει... Θα έχεις αυτοκτονήσει
στο chat…

Μ: Θα της μιλήσεις εσύ για μένα... Θα της πεις πως θέλησα να είναι κόρη μου...

Ν: (Πολύ ειρωνικά.) Τι λες, ρε φίλε...

Μ: (Με συγκινημένη φωνή.) Θα της πεις πως την αγάπησα πολύ...

Ν: (Πάντοτε με πολύ ειρωνικό τόνο.) Αυτό ήταν... Μπατσάκι, πας για να το
τερματίσεις...

Μ: (Δακρύζοντας.) Θα της πεις πως φτιάχτηκε από τα δάκρυα της αγάπης μου...

Ν: Δεν μπορώ να πω...  Η αστυνομία έχει προχωρήσει...  Από μπάτσους που
βάζουν το γκλομπ στον κώλο κρατουμένων εσύ είσαι μια εξελιγμένη κατάσταση...

Μ: Από τα δάκρυα της αγάπης μας...

Ν: Ώπα, να ’μαι κι εγώ... Άργησα αλλά μπήκα στην εικόνα...

Μ: Εξαρχής ήσουν στην εικόνα... Εσύ θα είσαι η μαμά της...

Ν:  (Γελάει  καγχάζοντας.)  Η  ...  μαμά  της...  Αχ,  μπατσάκι-προγραμματάκι
νομίζω πως κάπου έχεις βραχυκυκλωθεί... Αρχίζεις να τα χάνεις...

33



Μ: (Με λυγμό.) Θα είναι η κόρη μας... Η κόρη των δακρύων μας...

Ν: (Πάντοτε καγχάζοντας.) Πρόγραμμα που κλαίει κιόλας...  Τι  σου κάνει  η
τεχνολογία... Και δεν μου λες, προγραμματάκι; Γιατί “Ναστάζια”;

Μ: (Σκουπίζοντας τα δάκρυά του, με πιο ήρεμη φωνή.) Σημαίνει πολλά για μένα
αυτό το όνομα...

Ν: Λέγαν έτσι την μάνα σου;

Μ: Ίσως και να την λέγανε... Αλλά κυρίως λέγανε μία άλλη...

Ν: Κοίταξε,  προγραμματάκι...  Ίσως τα πολλά δάκρυα σε βγάλαν  off… Στην
ερώτηση αν έτσι λέγαν τη μάνα σου, δεν απαντάς “ίσως”.... Ή την λέγανε ή όχι...

Μ: Μπορεί να μην γνώρισα ποτέ τη μαμά μου... Επιπλέον αν είμαι πρόγραμμα,
δεν έχω μητέρα...

Ν: Κι εγώ μπορεί να έχω βαρεθεί με τις μπούρδες σου...

Μ: Εσύ με ρώτησες... Εγώ ήθελα να σου πω μια ευγενική  καληνύχτα...

Ν: Άντε, λοιπόν, ευγενικό προγραμματάκι, πριν από την καληνύχτα, πες μου και
ποια είναι η Ναστάζια που έχει τόση σημασία για σένα... 

Μ: (Διστακτικά.) Είναι .... μια ηρωίδα του Ντοστογιέφσκι...

Ν: (Ξαφνιασμένη.) Του Ντοστογιέφσκι; Του ... παλιού Ντοστογιέφσκι;

Μ: Αυτουνού....

Ν: Δηλαδή υπάρχει μονάχα σε κάποιο βιβλίο του;

Μ: Ναι, στον “Ηλίθιο”...

Ν: (Ειρωνικά.) Στον ... “Ηλίθιο”....

Μ: Λένε πως είναι το πιο μεγάλο του αριστούργημα...

Ν: Ξέρεις, ο Ντοστογιέφσκι είναι ... πολύ παλιός... Αρχαίος, σαν να λέμε...

Μ: Ο Τζον Κητς που έβαλες το στίχο του για μότο είναι ακόμη αρχαιότερος...

34



Ν: Όλο απαντάς, μπατσάκι... Βρίσκεις να πεις κάτι και απαντάς... Και μου τρως
το χρόνο...

Μ: Εγώ είπα να κλείσουμε... Εσύ ρωτάς...

Ν: Τελικά δεν είσαι και τόσο κακό μπατσάκι-προγραμματάκι... Λες ό,τι να ’ναι,
αλλά  τη  δουλειά  σου  την  κάνεις...  Με  αυτά  και  με  εκείνα  σκάλωσες  εδώ  και  δεν
φεύγεις...

Μ:  Δεν  πρέπει  να  υποτιμάς  την  τεχνολογία...  Τα  προγράμματα  συνεχώς
βελτιώνονται...

35



7.

Ν: Και δεν μου λες, προγραμματάκι, τι το σπουδαίο έκανε αυτή η Ναστάζια για
να δώσουμε το όνομά της  στην κόρη μας;

Μ: Μπορούσε να πιστέψει...

Ν: Στον Θεό;

Μ: Μπορούσε να πιστέψει στην αγάπη...

Ν: Λες συνέχεια την λέξη “αγάπη”...

Μ: Ο Ντοστογιέφσκι έλεγε η αγάπη είναι σαν μαχαίρι με δυο κόψεις που ενώνει
το καλό με το κακό...

Ν: Σαν μεγάλη βλακεία ακούγεται αυτό...

Μ: (Σαν να μην την ακούει. Με μεγάλο πάθος.) Πρέπει να ενωθείς με το κακό
για να γίνεις το καλό... Αυτό μας λέει...

Ν: (Καγχάζοντας.) Τι νύχτα κι αυτή...  Να ψάχνεις για  dick pics και να σου
σκάσει μπάτσος που μιλάει για τον ... Ντοστογιέφσκι...

Μ: (Πάντοτε σαν να μην ακούει. Σχεδόν εκστασιασμένος.) Μας είπε πως ένα
μαχαίρι μπορεί να μας ενώσει... Πως η αγάπη είναι θυσία και η θυσία αγάπη...

Ν: Ξέρεις κάτι... Όταν ακούω τέτοια ακαταλαβίστικα, σκέφτομαι πως αυτός που
τα λέει έχει μικρή ψωλή... Δεν ξέρω το γιατί, ο νους μου πάει εκεί από μόνος του –

Μ:  (Σχεδόν  την  κόβει.  Μιλάει  κοιτώντας  κάπου  μακριά.)  Η  Ναστάζια
Φιλίποβνα μπόρεσε να φτάσει σε αυτήν την αγάπη...

Ν: (Ειρωνικά.) Σοβαρά; Και πώς το κατάφερε;

Μ: Την αγαπούσε η Πρίγκιπας Μίσκιν... Ήθελε να την παντρευτεί για να την
σώσει... Αυτή όμως, ενώ θαύμαζε τον πρίγκιπα, ήτανε ερωτευμένη με τον διαβολικό
Ραγκόζιν...  Στο  τέλος  του  βιβλίου,  ενώ  ξέρει  πως  ο  Ραγκόζιν  θα  την  σκοτώσει,

36



πηγαίνει και τον βρίσκει... Κι αυτός της καρφώνει ένα μαχαίρι στην καρδιά... Ήταν σαν
να τον προσκάλεσε να το κάνει...

Ν: Κι αυτό είναι τόσο σπουδαίο; Ένα θύμα ήτανε...

Μ: Ήταν κάποια που μπόρεσε να αγαπή–

Ν: (Τον κόβει, με εκνευρισμό.) Ένα μαλακισμένο θύμα ήτανε που κάθισε να την
σφάξουν...

Μ: Μπόρεσε να αγαπήσει χωρίς να ζητήσει αντάλλαγμα...

Ν: Μαλακίες... Μαλακίες των αντρών...

Μ: Ξέρεις πώς τελειώνει το βιβλίο; Ο Μίσκιν φτάνει στο σπίτι, ο Ραγκόζιν του
δείχνει  το  πτώμα τη  Ναστάζιας...  Και  τότε  ...  τότε  ο  Μίσκιν  κάνει  μια  αλλόκοτη
πρόταση... Να ξαπλώσουν στο κρεβάτι οι δυο τους μαζί με τη νεκρή στη μέση... Τους
βρίσκουν μέρες μετά, από την μυρωδιά της αποσύνθεσης...

Ν: Μια αηδιαστική ανωμαλία...

Μ: Ξέρεις τι σημαίνει αυτό;

Ν: Πως ο Ντοστογιέφσκι σου είναι ένα σιχαμένος ανώμαλος...

Μ:  Πώς  η  Ναστάζια  Φιλίποβνα  μπόρεσε  με  την  αγάπη  της  να  ενώσει  τον
Μίσκιν και τον Ραγκόζιν... Το καλό και το κακό...

Ν: Τι σκατά κουβαλάτε στο κεφάλια σας οι άντρες; Κάθισε να την σφάξουν σαν
αρνί και αυτό το λέτε αγάπη;

Μ: Δεν είναι υποχρεωτικό να καταλάβεις...
  

Ν: Εγώ αν έκανα κόρη, θα την μάθαινα να μην δίνει δεκάρα στους άντρες... Να
τους λογαριάζει για μιξομάντηλα... Μόνο για αυτό είναι οι άντρες: να σου στέλνουν την
ψωλή τους, να μαλακίζονται για σένα και μετά να τους κάνεις delete...

Μ:  (Με  εμφανή  δυσαρέσκεια.)  Νομίζω  πως  δεν  μπορούμε  να
επικοινωνήσουμε... Είμαστε πολύ μακριά...

Ν: Παρεξηγήθηκες, μπάτσε;

37



Μ: Δε ψάχνουμε τις ίδιες ποιότητες... Απλώς με ξεγέλασε ο στίχος του Κητς...

Ν: Σώπα, ρε σκατόμπατσε, που θα μας πεις πως δεν είμαστε της δικής σου
ποιότητας...  Εγώ τουλάχιστον λέω την αλήθεια από την αρχή...

Μ: Δεν σε αφορά η έννοια της θυσίας... Πώς να στο πω: δεν σε ενδιαφέρει... Δεν
είναι κακό αυτό... Ο καθένας έχει δικαίωμα να τον ενδιαφέρουν αυτά που νομίζει...

Ν:  Ενώ  εσύ,  μπατσάκι,  ξέρεις  από  θυσία...  Εσύ  και  ο  φίλος  σου  ο
Ντοστογιέφσκι... Σου το μάθανε στη σχολή – μαζί με το πώς βάζεις το γκλομπ στον
κώλο του κρατούμενου... Είναι κι αυτό φαίνεται μια θυσία για εσάς τους μπάτσους... 

Μ: Έχεις δικαίωμα να λες ό,τι θέλεις...

Ν: Και ξέρεις κάτι: Η θυσία σου είναι τζούφια... 

Μ: “Τζούφια”;

Ν: Μια απάτη... Πώς το λένε: κενή περιεχομένου...

Μ: Γιατί;

Ν: Γιατί πεθαίνεις.... Σε έξι εβδομάδες μάς κουνάς μαντήλι... Δεν θυσιάζεις και
τίποτε τρομερό...

Μ: Δεν είναι έτσι...

Ν:  Εσύ δεν  έχεις  μεταστατικό  καρκίνο  τετάρτου  σταδίου;  Δεν  σου  είπαν  οι
γιατροί πώς έχεις χρόνο επιβίωσης έξι έως δώδεκα εβδομάδες;

Μ: (Χαμηλόφωνα, χωρίς νεύρο.) Δεν έχω καρκίνο... Σου είπα ψέματα πριν...
Ούτε είμαι δεκαέξι χρονών...

Ν: Άρα είσαι ένας ψεύτης... Ένας σιχαμένος μπάτσος που λέει ψέματα...

Μ: Με πίεζες να σου πω έναν λόγο για την Αντικατάσταση...

Ν: Και εσύ, σαν καλό αρχίδι, άρχισες να λες για καρκίνους τετάρτου σταδίου...

Μ: Σου ζητώ συγγνώμη... Έπρεπε να βρω έναν λόγο...

38



Ν:  Πρέπει  να  σας  το  μάθουν  εκεί  στην  αστυνομία  να  λέτε  λίγο  καλύτερα
ψέματα..

Μ: Με πίεσες πολύ... Έπρεπε να πω κάτι... Είτε πως ανήκα σε μια συμμορία
διακίνησης ναρκωτικών και έψαχναν να με σκοτώσουν γιατί τους πρόδωσα, είτε πως
έχω καρκίνο... Έχεις δίκιο, το παραδέχομαι...

Ν: Ωραία, μπατσάκι... Παραδέχεσαι πως είσαι ένα σκουλήκι που λέει ψέματα...
Πες μου τώρα έναν λόγο για να πίστευα πως θα αυτοκτονούσες στ’ αλήθεια...

Μ: Δεν μπορώ να σκεφτώ...

Ν: Κοίτα που θα έχανα εγώ την ωραία αυτοκτονία μου για έναν ψεύτη μπάτσο....

Μ: Τουλάχιστον δεν είμαι πρόγραμμα στο κομπιούτερ...

Ν: Και γιατί να μην είσαι; Α, αυτό είσαι... Είσαι ένα σιχαμένο προγραμματάκι
που έχεις προγραμματίσει να λες σιχαμένα ψεματάκια...

Μ: (Κοφτά.) Θα ανοίγαμε κάμερα...

Ν: Τι θα κάναμε λέει;

Μ: Θα ανοίγαμε την κάμερα... Θα με έβλεπες με τα μάτια σου να το κάνω...

Ν: Σιγά την παραχώρηση.... Θα έβλεπα τα μούτρα ενός μπάτσου...

Μ: Θα έβλεπες το αίμα να τινάζεται...

Ν:  Θα  έβαζες  κέτσαπ...  Ή  κάποιο  ψεύτικο  αίμα...  Φαντάζομαι  πως  έχετε
τεχνητά αίματα στην αστυνομία...

Μ: Είσαι έξυπνη κοπέλα... Θα το καταλάβαινες...

Ν: Κι εσύ είσαι ακόμη πιο έξυπνο προγραμματάκι... Τόσο έξυπνο που μπορεί
να έχεις έτοιμο τον αστυνομικό-ηθοποιό για να σου κάνει την δουλειά... Τόσοι άνεργοι
ηθοποιοί υπάρχουν – σιγά μη δεν προσλάβει μερικούς η αστυνομία... Άσε που εσένα
μπορεί να μην σου χρειάζονται ηθοποιοί... Μπορείς με ένα πρόγραμμα animation να
δημιουργήσεις μια μορφή και να την κάνεις δήθεν να “αυτοκτονεί” στην οθόνη μου...

Μ: Δεν μπορώ να σε πείσω... Παραδίδομαι...

39



Ν: Το μόνο που θα με έπειθε είναι ένας αληθινός λόγος...

Μ: “Αληθινός λόγος”;

Ν: Ναι, ένας αληθινός λόγος για αυτήν την Αντικατάσταση που λες... Γιατί θα το
έκανες...

Μ: Ό,τι και να σου πω, δεν θα σε πείσω...

Ν:  Μπορείς  να  προσπαθήσεις...  Μου  αρέσει  η  προσπάθεια...  Εξάλλου  σε
βολεύει και σένα... Πρέπει να μείνεις μαζί μου άλλα πενήντα τρία λεπτά... Μέχρι να
τελειώσει η Κλεψύδρα... Μετά θα συμπληρώσεις την αναφορά για τις παραπλανητικές
ενδείξεις και θα πας στο ζεστό σου κρεβατάκι...

Μ: Για πες μου εσύ έναν λόγο που θα σε έπειθε...

Ν: (Σκέφτεται.) Δεν είναι δική μου δουλειά να σκεφτώ λόγους... Εσύ προτείνεις
την Αντικατάσταση, εσύ είσαι υποχρεωμένος να έχεις βρει και τον λόγο…

Μ: (Σχεδόν την κόβει.) Προσπαθώ να βρω την αγάπη... Αυτός είναι ο λόγος...
Προσπαθώ να αγαπήσω...

40



8.

Ν:  (Ειρωνικά.) “Προσπαθείς να αγαπήσεις...” Πολύ πρωτότυπο... Ωστόσο ενώ
εσύ προσπαθείς, εγώ θα πεθάνω από την πλήξη...

Μ: Δεν μπορώ να σε βοηθήσω παραπάνω...

Ν:  Έλα,  πρωτότυπε  μπάτσε  –  πες  μας  και  την  συνέχεια...  Επειδή  δεν  τα
κατάφερες να αγαπήσεις στην αληθινή ζωή, βγήκες στο τσατ – έτσι δεν είναι;

Μ: Περίπου έτσι είναι... Όλα ζωή είναι... Ίσως το τσατ να είναι βολικό... Και πιο
γρήγορο...

Ν: Και φυσικά βρήκες να αγαπήσεις εμένα, έτσι δεν είναι... Έλα, πες το, δείξε
μας πόσο ψεύτης μπορείς να γίνεις...

Μ: Δεν είπα αυτό...

Ν: Πριν από μένα έψαχνες κάποια άλλη, αρχίδι... Και μετά από μένα, κάποια
άλλη... Και χθες κάποια άλλη... Κι αύριο άλλη... 

Μ: Βρήκα να αγαπήσω την κόρη μας...

Ν: Άντε πάλι αυτό με την κόρη μας.... Δεν καταλαβαίνεις πως δεν μου αρέσει
αυτό; Μια γυναίκα πρέπει να την αγαπάς για αυτό που είναι... Όχι για ... την κόρη
της...

Μ: Δεν σε ξέρω...

Ν: Αν θυμάμαι, ο Ρωμαίος πεθαίνει για την Ιουλιέτα – όχι για την κόρη της...

Μ: Εγώ δεν είμαι ο Ρωμαίος... Είμαι ένα μπατσάκι-προγραμματάκι...

Ν: Και ξαφνικά σε έπιασε ο καημός της πατρότητας;

Μ: Ίσως και να έγινε έτσι...

Ν: Και δεν μου λες; Αν εγώ δεν θέλω να κάνω παιδιά; Με ρώτησες εμένα; 

41



Μ: Θα σταθμίσεις... Άμα το συμφωνήσεις θα το κάνεις... Η Αντικατάσταση είναι
μια συμφωνία... Οι συμφωνίες πρέπει να τηρούνται...

(Στον διάλογο που ακολουθεί η Ν σταδιακά εκνευρίζεται όλο και πιο πολύ –
ενώ ο Μ μιλάει όλο και πιο εκστατικά, σαν να βλέπει ένα όραμα.)

Ν: Μιλάς για μια κόρη που δεν θα συναντήσεις ποτέ... Δεν θα μπορέσεις να της
προσφέρεις ποτέ τίποτε...

Μ: Θα την έχω φέρει στην ζωή...

Ν: Στη ζωή θα την έχει φέρει η γυναίκα που θα την γεννήσει...

Μ: Εγώ θα την έχω βάλει μέσα σε αυτή την γυναίκα... 

Ν: Δεν θα είσαι πατέρας της... Πατέρας της θα είναι αυτός που την έσπειρε...

Μ: Πατέρας της θα είναι αυτός που την πρωτοσκέφτηκε... Που την σχημάτισε
μέσα στο μυαλό του...

Ν; Οι άντρες γαμάνε και σπέρνουν... Αυτή είναι  φύση τους...

Μ: Δεν με ενδιαφέρει να είμαι άντρας... Με ενδιαφέρει να γεννήσεις την κόρη
μου...

Ν: Λες βλακείες...

Μ:  Κι  ο  Χριστός  γεννήθηκε  χωρίς  σπέρμα...  Γεννήθηκε  επειδή  κάποιος  το
θέλησε... Για αυτό μιλούμε για την Παρθένο Μαρία... Έμεινε έγκυος από την μυρωδιά
ενός κρίνου... Κι από έναν χαιρετισμό...

Ν: Είσαι κλασικός ψυχοπαθής... Τώρα άρχισες να μιλάς για τον Χριστό...

Μ:  Ο  Χριστός  γεννήθηκε  επειδή  πρωτύτερα  σχηματίστηκε  στο  μυαλό  ενός
ανθρώπου...

Ν: Όλοι οι διεστραμμένοι μιλάνε για τον Χριστό...

Μ: Έτσι  κι  εμείς:  αυτή την στιγμή γεννούμε έναν άνθρωπο μέσα στο μυαλό
μας...

Ν: Αυτό είναι παρανοϊκό....

42



Μ:  (Σχεδόν  φωνάζει  εκστασιασμένος.)  Α υ τ ό  ε ί ν α ι  έ ν α  θ α ύ μ α . . .
Α υ τ ή  τ η ν  σ τ ι γ μ ή  δ η μ ι ο υ ρ γ ο ύ μ ε  μ ι α  κ α ι ν ο ύ ρ ι α  ζ ω ή . . .

Ν:  (Φωνάζει  κι  αυτή,  πολύ  εκνευρισμένη.)  Λ ε ς  μ α λ α κ ί ε ς . . .  Ε ί σ α ι
έ ν α ς  δ ι ε σ τ ρ α μ μ έ ν ο ς  μ α λ ά κ α ς . . .  Κ α ι  θ έ λ ε ι ς  ν α  μ π λ έ ξ ε ι ς
έ ν α  π α ι δ ί  μ έ σ α  σ ε  α υ τ έ ς . . .

(Κοιτιούνται έντονα. Μικρή ηλεκτρισμένη σιωπή. Μετά ο Μ χαμογελάει.)

Μ: (Με εντελώς διαφορετική φωνή.) Εντάξει, δεν πρέπει να το παίρνουμε και
τόσο σοβαρά... Έτσι κι αλλιώς μιλάμε με υποθετικούς λόγους του μη πραγματικού...

Ν: (Και αυτή σε πιο ήρεμο τόνο.) Μιλάς με μεγάλη ευκολία για πράγματα που
δεν πρέπει... Για παιδιά, για αρρώστιες... Λες πράγματα πoυ δεν πρέπει να λέγονται...

Μ:  Εντάξει,  καταλαβαίνω  πως  ενοχλήθηκες...  Κάποια  ευαίσθητη  χορδή
πειράχτηκε... Προφανώς δεν είσαι τόσο κυνική όσο θέλεις να δείχνεις...

Ν:  (Κάπως  κουρασμένα  και  άτονα.)  Πρέπει  να  προσέχουμε  με  τα  λόγια...
Κάποιος φορές λένε πράγματα που δεν μπορούμε να ελέγξουμε...

Μ:  Θέλεις  να  αποχαιρετιστούμε  κάπως  γλυκά;  Να  μείνει  μια  καλή  τελική
εντύπωση... Λένε πως η τελική εντύπωση μετράει...

Ν: Να αποχαιρετιστούμε, γιατί όχι;

Μ: Σκέφτομαι να μην πούμε λόγια... Είπαμε αρκετά λόγια μέχρι τώρα και δεν
μας φτούρησαν... Ένα τραγούδι είναι πιο εύκολο... Έλα, στείλε μου ένα τραγούδι...
Διάλεξε εσύ ένα που να σου αρέσει αυτή τη φορά...

Ν: Εγώ;

Μ: Ναι, βάλε κάποιο που να σου αρέσει... Ένα τραγουδιστή που να μην είναι
γλυκερός φλώρος...

(Από τα μεγάφωνα αρχίζει το Love me tender, όπως και προηγουμένως, στην
ίδια κλασική εκτέλεση του Πρίσλεϊ.

Ο Μ και  η  Ν σε  όλην  την  διάρκεια  του  τραγουδιού  στρέφονται  προς  τους
θεατές, ή προς αντίθετες κατευθύνσεις – πάντως δεν κοιτιούνται.

43



Love me tender, love me sweet
Never let me go

You have made my life complete
And I love you so

Love me tender, love me true
All my dreams fulfill

For my darling I love you
And I always will...)

Μ: (Έκπληκτος, αμέσως μόλις αρχίζει το τραγούδι.) Μα αυτό το τραγούδι σε
αηδίασε πριν...

Ν: Και τώρα με αηδιάζει... Αλλά ... πώς να το πω... Ήρθαν έτσι τα πράγματα
και το τραγούδι αυτό ταυτίστηκε με σένα... Με το μπατσάκι-προγραμματάκι...

Μ:  Πάντως  κι  εγώ  δεν  το  ήξερα...  Σου  είπα,  μου  το  έβγαλε  η  μηχανή
αναζήτησης όταν ζήτησες κάτι για την τρυφερή αγάπη...

Ν: Μην απολογείσαι, προγραμματάκι... Εξάλλου ίσως και να μην είναι και τόσο
χάλια αυτό το τραγούδι... (Σαν να σκέφτεται κάτι.) Για ένα μπατσάκι-προγραμματάκι
είναι μια χαρά...

(Σιωπούν – και ακούνε το τραγούδι που συνεχίζει. Από την τρίτη στροφή του
τραγουδιού αρχίζει μια ένρινη ακολουθία της μελωδίας.

Love me tender, love me long
Take me to your heart

For it's there that I belong
And will never part

Love me tender, love me true
All my dreams fulfill

For my darling I love you
And I always will.

Μ: Τώρα που προσέχω λίγο περισσότερο τους στίχους ίσως και να λένε κάτι...
Κατά κάποιο τρόπο ταιριάζουν με την Αντικατάσταση...

Ν: Τι να σου πω... Μπορεί και να ταιριάζουν... Κι εσύ και το τραγούδι μιλάτε για
πράγματα που δεν μπορούν να γίνουν...

(Ενώ το τραγούδι συνεχίζει

44



Love me tender, love me dear,

ο Μ αρχίζει να τραγουδάει χαμηλόφωνα μαζί με την φωνή του Πρίσλεϊ. Την
ίδια ώρα από τα μάτια του αρχίζουν να κυλάνε δάκρυα.)

Μ: T e l l  m e  y o u  a r e  m i n e  /  I ’ l l  b e  y o u r s  t h r o u g h  a l l
t h e  y e a r s  /  T i l l  t h e  e n d  o f  t i m e  . . .

Ο Μ τραγουδάει με λυγμό.

Μ: L o v e  m e  t e n d e r ,  l o v e  m e  t r u e  /  A l l  m y  d r e a m s
f u l f i l l  /  F o r  m y  d a r l i n g  I  l o v e  y o u  /  A n d  I  a l w a y s
w i l l . . .

(Καθώς το τραγούδι τελειώνει ο Κ κάθεται κάτω με το πρόσωπο ανάμεσα στα
γόνατά του και κλαίει πνιχτά.)

Ν: (Με ξερή, ουδέτερη φωνή). Με αυτό θα την νανουρίζω;

45



9.

Μ: (Έκπληκτος.) Τι είπες;

Ν: Σε ρώτησα αν θα την νανουρίζω με αυτό το τραγούδι...

Μ: Την...  (Σαν να κομπιάζει.)

Ν: Ναι, αυτήν... Την κόρη μας... Την Ναστάζια...

Μ:  Δεν  θα  υπάρξει  καμία  κόρη  μας...  Είναι  ένας  υποθετικός  λόγος  του  μη
πραγματικού... 

Ν: Έχεις δίκιο... Χρησιμοποίησα λάθος χρόνο...

Μ: Πρέπει να προσέχουμε τις λέξεις... Λένε πράγματα που δεν μπορούμε να
ελέγξουμε... Εσύ το είπες προηγουμένως...

Ν:  (Με  έμφαση  στην  λέξη  “αν”.)  Αν,  λέω  αν,  είχαμε  κάνει  την  Ναστάζια,
λοιπόν, θα την νανούριζα με αυτό το τραγούδι;

Μ: (Με την ίδια έμφαση στην λέξη “αν”.) Αν ήταν να αυτοκτονήσεις και  αν
δεχόσουν την Αντικατάσταση και αν κάναμε την Ναστάζια ... τότε ... τότε ίσως να την
νανούριζες και με αυτό το τραγούδι... Ή και με όποιο άλλο... 

Ν: Δεν θα ήθελες να την νανουρίζω με αυτό;

Μ: Δεν έχει σημασία με τι θα την νανουρίζεις...

Ν: Φυσικά και έχει... Το νανούρισμα είναι ένα τραγούδι που εγγράφεται μέσα
σου...

Μ: Τι να σου πω... Εγώ δεν θυμάμαι κανένα νανούρισμα...

Ν: Εσύ είσαι ένα πρόγραμμα στο κομπιούτερ...

Μ: (Βιαστικά, σαν να μην θέλει να ξεφύγει η συνομιλία.) Είμαι βέβαιος πως θα
διάλεγες το καλύτερο νανούρισμα για την κόρη σου...

46



Ν: Θα διάλεγα αυτό το τραγούδι του Έλβις... Θα ήταν καλό να έχει και κάτι
από τον πατέρα της...

Μ: Αν έκρινες πως κάτι τέτοιο θα είχε νόημα, ας το διάλεγες...

Ν: Θα το έκρινα... Ξέρεις, προγραμματάκι, οι μαλακισμένοι κατασκευαστές σου
παρέλειψαν να σου βάλουν στα δεδομένα σου το ότι τα παιδιά έχουν ανάγκη από την
παρουσία του πατέρα τους...

Μ: Τι να σου πω.. Ίσως και να το παρέλειψαν... Μην ξεχνάς πως εγώ είμαι ένα
δευτερεύον πρόγραμμα της Αστυνομίας... 

Ν: Οπότε σε κάναν λίγο ηλίθιο...

Μ: Δεν είχανε λόγο να με κάνουν πιο έξυπνο... Ας πούμε, φαντάζομαι πως τα
προγράμματα που ψάχνουν ζωή σε άλλους πλανήτες θα τα κάνουν πιο σύνθετα...

Ν: Και δεν μου λες, ηλίθιο προγραμματάκι, τι θα της διάβαζα το βράδυ για να 
την πάρει ο ύπνος;

Μ: (Διστακτικά.) Της κόρης μας;

Ν: Ναι, της κόρης μας, αστέρι μου...

Μ: (Πάντοτε διστακτικά.) Δεν ... θα την νανούριζες με το τραγούδι του Έλβις;

Ν: Πριν το νανούρισμα, αστέρι... Πριν το νανούρισμα οι γονείς διαβάζουν στα 
παιδιά παραμύθια...

Μ: Το είπες μόνη σου, λοιπόν... Θα της έλεγες ένα παραμύθι...

Ν: Ποιο παραμύθι;

Μ: Δεν ξέρω... Θα έβρισκες κάποιο... Τόσα παραμύθια υπάρχουν... Σου έχω
εμπιστοσύνη...

Ν: Θέλω να μου πεις ποιο...

Μ: Θα της έλεγες... την “Πριγκίπισσα και το Μπιζέλι”...

Ν: Δεν μου αρέσει...

Μ: Γιατί; 

47



Ν: Γιατί δεν σε εκφράζει...

Μ: Δεν ξέρεις τι μπορεί να εκφράζει τον καθένα...

Ν: Ξέρω, μπατσάκι... Εσένα σε εκφράζουν ιστορίες με θυσίες...

Μ: Θα της έλεγες... (Σαν να ψάχνει κάτι,  σαν να διαβάζει μια αόρατη μηχανή
αναζήτησης.)  ...  τον  “Μολυβένιο  Στρατιώτη”...  Ή  “Το  Αηδόνι  ΄και  το
Τριαντάφυλλο”... Είναι παραμύθια με ωραίες θυσίες...

Ν:  Είσαι  λίγο  κατάντια...  Έβαλες  στη  μηχανή  αναζήτησης  την  φράση
“παραμύθια με θυσίες” και τώρα διαβάζεις τα αποτελέσματα...

Μ:  (Αποφεύγοντας να  της  απαντήσει.)  Και  ο  “Μικρός  Πρίγκιπας”  είναι  ένα
παραμύθι με θυσία...

Ν: Μπατσάκι,  αυτά είναι παλιά παραμύθια...  Εγώ θέλω ένα καινούριο...  Ένα
δικό σου...

Μ: (Αιφνιδιασμένος.) Δικό μου;

Ν: Ναι, δικό σου... Θα ήθελα να διαβάζω στην κόρη σου κάτι δικό σου...

Μ: Εγώ δεν μπορώ να γράψω παραμύθια... Δεν έχω φαντασία...

Ν: Φυσικά και ξέρεις... Και, αν κρίνω από τα ψέματα που λες, η φαντασία σου
οργιάζει... 

Μ: Δεν ξέρω πώς γράφεται ένα παραμύθι...

Ν: Αρχίζεις με το “Μια φορά και έναν καιρό...” Και μετά λες την ιστορία που
έχεις να πεις...

Μ: Δεν έχω να πω καμία ιστορία...

Ν: Φυσικά και έχεις.... Οφείλεις να έχεις... Είναι το μοναδικό πράγμα που θα
είχε από εσένα η Ναστάζια... Τι σκατά μπαμπάς θα ήσουν δίχως ούτε ένα παραμύθι...

Μ: Δεν μπορώ να σκεφτώ κάτι τώρα...

Ν: Θα σε συμβούλευα να μην αργείς... Έχουμε μόλις σαράντα τέσσερα λεπτά...

48



Μ: Δεν έχουμε τίποτε... Η Κλεψύδρα που έβαλες δεν σημαίνει τίποτε... Εσύ κι
εγώ είμαστε μια λάθος συνάντηση... Πρέπει να κλείσουμε...

Ν:  (Κοφτά  και  εκνευρισμένα.)  Φοβάσαι,  σκατόμπατσε;  Φοβάσαι  να  μην
εκτεθείς;

Μ: Πολλές φορές οι συζητήσεις τραβάνε περισσότερο από όσο –

Ν:  (Τον  κόβει,  φωνάζοντας  πολύ  δυνατά.)  ΦΟΒΑΣΑΙ,  ΑΡΧΙΔΙ,  ΝΑ
ΜΙΛΗΣΕΙΣ  ΣΤΗΝ  ΚΟΡΗ  ΣΟΥ;  ΤΟΣΟ  ΠΟΛΥ  ΦΟΒΑΣΑΙ,
ΣΚΑΤΟΜΠΑΤΣΕ;

Μ:  (Φωνάζοντας,  εκνευρισμένος  κι  αυτός.) Μ ι α  φ ο ρ ά  κ ι  έ ν α ν
κ α ι ρ ό . . .  (Με πιο ήρεμη φωνή.) Μια φορά κι έναν καιρό ... ήταν... (Κομπιάζει, σαν
να δυσκολεύεται.) ...Ήταν ένα πρόγραμμα στο κομπιούτερ...

49



10.

Ν: Είδες που το έχεις... Ένα πρόγραμμα στο κομπιούτερ;

Μ: Ναι, ένα πρόγραμμα στο κομπιούτερ...

Ν: Άντε, λοιπόν, μεγάλε συγγραφέα... Η αρχή είναι το ήμισυ του παντός...

(Σε όλη την διάρκεια της αφήγησης του παραμυθιού του, στις σκηνές 10 και 11, ο
Μ στέκεται όρθιος και κοιτάζει ακίνητος το κοινό. Σιγά-σιγά και η Ν στέκεται στην
ίδια στάση.)

Μ:  Δεν ήταν ένα σημαντικό πρόγραμμα από αυτά που ορίζουν την μοίρα του
κόσμου: δεν υπολόγιζε το ποιοι δικαιούνται να γεννηθούν, ποιοι θα έχουν πρόσβαση
στο νερό, ποιοι πρέπει να πεθάνουν, πώς θα μοιραστεί η ενέργεια και η τροφή. Ήταν
ένα  Πρόγραμμα  Διεκπεραίωσης...  Ένα  δευτερεύον  πρόγραμμα  περιορισμένων
υπολογιστικών δυνατοτήτων... Ένα σχεδόν τίποτε...

Ν: Από όσο βλέπω το παραμύθι είναι αυτοβιογραφικό...

Μ: (Συνεχίζει δίχως να απαντάει στα σχόλια της Ν.) Το όνομά του ήταν ... Δεν
το ξέρω...

Ν: Βρες ένα...

Μ: Μπορούμε να το πούμε “Aσήμαντο Προγραμματάκι”...

Ν:  Ναι,  είναι  πολύ  ταιριαστό...  (Περιφρονητικά.)  “Ασήμαντο
Προγραμματάκι...”

Μ:  Η  αρμοδιότητά  του  ήταν  μια  άχαρη  δουλειά  ρουτίνας:  να  ρυθμίζει  τη
θερμοκρασία και τoν χρόνο καύσης των σκουπιδιών στα αποτεφρωτήρια του Τομέα 70
της πόλης Ζ... Ώσπου μια μέρα... (Κομπιάζει.)

Ν: (Με αδημονία και ελαφρύ εκνευρισμό.) “Ώσπου μια μέρα” τι;

Μ:  (Πολύ  κοφτά.)  Ώσπου  μια  μέρα  βρήκε  στα  σκουπίδια  που  είχε  να
αποτεφρώσει ένα πλαστικό μωρό... Από αυτά τα πλαστικά μωρά που αγοράζουν στα
μικρά κοριτσάκια για να παραστήσουν τις μαμάδες...

50



Ν: Ωραία, βρήκε μια παιδική κούκλα... Και αυτό γιατί να είναι σημαντικό;

Μ: Δεν είχε ξανασυναντήσει ποτέ του παιχνίδι στα σκουπίδια του...

Ν: Μαλακίες... Τα σκουπίδια είναι γεμάτα με πλαστικά  μωρά...

Μ: (Χαμηλόφωνα – και κάπως διστακτικά.) Το παραμύθι διαδραματίζεται ... στο
μέλλον...

Ν: Όπα, μπατσάκι... Γίναμε και συγγραφείς επιστημονικής φαντασίας... Μωρέ
μπράβο...

(Στο εξής ο Μ μιλάει άψυχα, σαν να διαβάζει ένα ρομπότ. Στις διακοπές της Ν
δεν αντιδρά, σαν να μην την ακούει.) 

Μ:  Από  τότε  που  υλοποιήθηκε  ο  Προγραμματισμός  των  Γεννήσεων  και  το
Πρόγραμμα Στειρώσεων τα παιδικά παιχνίδια παράγονταν εξατομικευμένα για κάθε
παιδί  που γεννιόταν ή επρόκειτο να  γεννηθεί...  Κι  όταν  τα παιδιά  μεγάλωναν,  είτε
κρατούσαν  τα  παιχνίδια  ως  ενθύμια  είτε  τα  οδηγούσαν  στην  Ειδική  Ανακύκλωση
Παιχνιδιών... Ως εκ τούτου, δεν υπήρχε περίπτωση να βρεθεί κάποιο παιδικό παιχνίδι
στα σκουπίδια...

Ν: “Προγραμματισμός των Γεννήσεων” και μαλακίες... Πότε έγιναν όλα αυτά;

Μ:  (Σχεδόν  την  κόβει,  πάντοτε  με  άψυχη  φωνή.)  Ο Προγραμματισμός  των
Γεννήσεων  και  το  Πρόγραμμα  των  Στειρώσεων  είχαν  εφαρμοστεί  στα  μέσα  του
προηγούμενου αιώνα – και, όπως λέγαν οι Σοφοί, είχε αποτελέσει την σωτηρία της
ανθρωπότητας....  Χάρη σε αυτά όλοι  οι φτωχοί του κόσμου  –περισσότερα από τα
τέσσερα πέμπτα του παγκόσμιου πληθυσμού– στειρώθηκαν – και έτσι δεν γεννούσαν
πια ανεύθυνα και επιπόλαια τα αναρίθμητα παιδιά τους που απειλούσαν την ευημερία
του πλανήτη... Η ανέχεια και η φτώχεια τούς έφεραν μια σειρά από επιδημίες και έτσι
οι στειρωμένοι φτωχοί πέθαναν γοργά, κατά εκατομμύρια... Μέσα σε λίγες δεκαετίες
εξαλείφθηκε η παγκόσμια φτώχεια – και μαζί της όλα τα κακά που έσερνε πίσω της...
Πλέον παιδιά γεννούσαν μονάχα οι πλούσιοι σύμφωνα με τον Προγραμματισμό που
αποφάσιζε ο Κεντρικός Υπολογιστής Γεννήσεων – και πάντοτε σε συμφωνία με τον
Κεντρικό Υπολογιστή Θανάτων... Οι άλλοτε αχανείς φτωχογειτονιές που έσφιγγαν σαν
βρόχος τις πόλεις πλέον είχαν γίνει υπέροχα θεματικά πάρκα...  Οι άνθρωποι ...  οι
εναπομείναντες άνθρωποι, τέλος πάντων, ζούσαν ευτυχισμένοι...

Ν: Έχεις αρχίζει να πλατειάζεις, μπατσάκι... Κόντυνε τις περιγραφές και πέρνα
στη δράση των ηρώων...

51



Μ: Το Ασήμαντο Προγραμματάκι έκανε την άχαρη και βαρετή δουλειά του με
εξαιρετική  ευσυνειδησία...  Καθημερινά  όριζε  την  θερμοκρασία  και  τον  χρόνο  που
χρειαζόταν για την πλήρη καύση του κάθε φορτίου αξιολογώντας το πόσο και τι είδους
πλαστικό περιείχε, πόσα και τι είδους μέταλλα, πόσο ξύλο, πόσο γυαλί, πόσα και τι
είδους  ορυκτά  και  ό,τι  άλλο  υλικό  μπορεί  να  υπάρχει  μέσα  σε  ένα  φορτίο
απορριμμάτων... Τα Ενδιάμεσα Προγράμματα Ελέγχου –οι άμεσοι προϊστάμενοι, σαν
να λέμε– είχαν να λένε για την αφοσίωσή του και την εργατικότητά του... Επιπλέον ο
τρόπος που υλοποιούσε την καύση ήταν κυριολεκτικά θαυμαστός: σε αντίθεση με άλλα
Προγράμματα  Διεκπεραίωσης  που  διακρίνονταν  για  την  τσαπατσουλιά  τους  το
Ασήμαντο Προγραμματάκι δεν άφηνε στο αποτεφρωτήριο ούτε στάχτες ούτε καπνούς,
αλλά φρόντιζε να εξαερωθούν τα πάντα... Μετά από κάθε καύση ο κλίβανός του ήταν
απολύτως  άδειος,  πεντακάθαρος  και  ολόλαμπρος,  θαρρείς  γεμάτος  εκτυφλωτική
τελειότητα...

Ν: (Πολύ ειρωνικά.) Νομίζω πως με πήρε ο ύπνος...  Μας είπες κάτι για το
πλαστικό μωρό – ή ακόμη;

Μ: Όταν το Προγραμματάκι του παραμυθιού μας εντόπισε το πλαστικό μωρό
στο φορτίο εκείνης της ημέρας, πανικοβλήθηκε – όσο μπορεί να σταθεί αυτή η λέξη για
ένα πρόγραμμα ηλεκτρονικού υπολογιστή...  Η ειδολογική ανάλυση του κομπιούτερ
τού  έβγαλε  τον  όρο  “πλαστικό  βρέφος”  –  κι  αυτό,  μην  γνωρίζοντας  τις  βασικές
συνιστώσες της ζωής των έμβιων όντων, θεώρησε πως το άγνωστο σε αυτόν “πλαστικό
βρέφος” ήταν ένα ζωντανό μωρό που εξαιτίας κάποιου τρομερού λάθους βρέθηκε μέσα
στο  φορτίο  καύσης...  Αμέσως πήρε  μια  απόφαση ανάλογη της  ευσυνειδησίας  του...
Σταμάτησε  αμέσως  την  διαδικασία  της  καύσης,  και,  κρίνοντας  την  κατάσταση
εξαιρετικά επείγουσα,  παρέκαμψε  τα  Ενδιάμεσα Προγράμματα Ελέγχου και  έκανε
απευθείας αναφορά στα υψηλόβαθμα Προγράμματα Διαχείρισης Έκτακτης Ανάγκης...
Στο σημείωμα της αναφοράς του έγραψε: “Ένα μωρό βρέθηκε κατά λάθος μέσα στα
απορρίμματα, ως εκ  τούτου ένα τρομερό υπολογιστικό λάθος θέτει σε κίνδυνο την
ανθρωπότητα...”

Ν: Μιλάς συνέχεια για την ανθρωπότητα, μπατσάκι... Δεν είσαι σε θέση καν να
συλλάβεις την έννοια – κι όμως μιλάς, μιλάς, μιλάς...

Μ:  Τα  υψηλόβαθμα  Προγράμματα  Διαχείρισης  Έκτακτης  Ανάγκης  φυσικά
έφριξαν  με  το  Ασήμαντο  Προγραμματάκι  –  όσο  μπορούν  να  “φρίξουν”  τα
προγράμματα των υπολογιστών... Ένα τιποτένιο Πρόγραμμα Διεκπεραίωσης όχι μόνο
παρέκαμπτε τους άμεσους ανωτέρους του, όχι μόνο τους απασχολούσε με ένα κομμάτι
πλαστικού  ονομάζοντάς  το  “μωρό”,  αλλά  τολμούσε  να  χρησιμοποιήσει  τη  λέξη
“ανθρωπότητα”,  μια  λέξη  που  δεν  ήταν  καν  σε  θέση  να  συλλάβει...  Μονομιάς
επέπληξαν εντονότατα τα Ενδιάμεσα Προγράμματα Ελέγχου και έδωσαν εντολή να

52



ξαναλειτουργήσει  αμέσως  το  αποτεφρωτήριο  στον  Τομέα  70  καίγοντας  πλήρως  το
φορτίο των περιττών υλικών...

Ν: Δεν μπορώ να πω... Έχεις ένα ταλέντο στα παραμύθια... Δεν είναι τίποτε
ιδιαίτερο – αλλά κάτι έχεις...

Μ: Τα Ενδιάμεσα Προγράμματα Ελέγχου με τη σειρά τους κατσάδιασαν πολύ
βαριά το Ασήμαντο Προγραμματάκι – όσο μπορούν, βέβαια, να “κατσαδιάσουν” τα
υπολογιστικά προγράμματα... Του είπανε πως το πλαστικό μωρό ήταν “περιττό υλικό”
και το διέταξαν να βάλει άμεσα το πλήρες φορτίο –και το πλαστικό μωρό μέσα σε
αυτό–  στον  κλίβανο  αποτέφρωσης...  Και  του  επέστησαν  την  προσοχή:  μια  ακόμη
τέτοια τρέλα και θα περνούσε μονομιάς στην ανυπαρξία της Αποσύνδεσης....  

Ν: Και τώρα είναι η ώρα που το Ασήμαντο Προγραμματάκι δεν θα υπακούσει....

Μ:  Τότε  το  Ασήμαντο  Προγραμματάκι  της  ιστορίας  μας  έκανε  κάτι  μη
αναμενόμενο... Αντί να εκτελέσει αμέσως την διαταγή και να κάψει το πλαστικό μωρό
μαζί με ολόκληρο το φορτίο “περιττών υλικών”, εκείνο, ίσως λόγω της ευσυνειδησίας
του, έκανε ανάλυση στη φράση “περιττά υλικά”... Η απάντηση του αυτόματου λεξικού
ήταν  καθαρή:  είναι  τα  “υλικά  που  περισσεύουν,  τα  περίσσια,  αυτά  που  δεν  είναι
χρήσιμα,  που  δεν  τα  χρειάζεται  κανείς”...  Μεμιάς  το  Ασήμαντο  Προγραμματάκι
σχημάτισε  μέσα  του  αυτό  που  στην  γλώσσα  των  προγραμματιστών  ονομάζεται
“απρόβλεπτος αναγραμματισμός”...

Ν: Και τότε σκέφτηκε να τα κάνει όλα πουτάνα...

Μ:  Τότε  σκέφτηκε  πως  λόγοι  και  γεγονότα  που  δεν  μπορούσε  το  ίδιο  να
φανταστεί  –ένα  ατύχημα;  μια  στιγμή  απελπισίας  ή  τρέλας;  μια  εκδήλωση  της
ανθρώπινης διαστροφής; κάτι άλλο;– οδήγησαν στο να βρεθεί ένα ζωντανό παιδί στο
φορτίο των  απορριμμάτων που πάνε στον κλίβανο... Τα Προγράμματα Διαχείρισης
Έκτακτης Ανάγκης δεν παραδέχτηκαν το λάθος διότι έτρεμαν τα Τμήματα Ανώτερου
Ελέγχου  που  με  την  σειρά  τους  έτρεμαν  τον  Κεντρικούς  Υπολογιστές...  Το
αποτέλεσμα:  ένα  παιδί  θα  καιγόταν  στον  κλίβανο  αποτέφρωσης  του  Τομέα 70 της
πόλης  Ζ...  Κι  έπεφτε  ο  κλήρος  σε  αυτό,  το  Ασήμαντο  Προγραμματάκι,  να  κάψει
ετούτο το παιδί ως “περιττό”... Πολύ γρήγορα με τις περιορισμένες συνθετικές του
δυνατότητες  συμπλήρωσε  την  απλοϊκή όσο  και  ακαταλόγιστη  αλυσίδα...  Λογάριασε
πως ο κάθε άνθρωπος ενδέχεται να γίνει κάποιος που θα οδηγήσει το είδος του στη
γνώση, στην ελευθερία και στην αγάπη... Άρα, εφόσον η ανθρώπινη ευτυχία μπορεί να
εξαρτάται εξίσου από τον κάθε άνθρωπο, θα μπορούσε να εξαρτάται εξίσου και από
εκείνο  το  πλαστικό  μωρό  –  που  για  το  Προγραμματάκι  μας  ήταν  ένα  ζωντανό
“παιδί”...  Ένα παιδί  που όχι  μόνο δεν γινόταν να είναι  “περιττό” ή “περίσσιο” ή
“άχρηστο”, αλλά, εν δυνάμει, ήταν η μελλοντική σωτηρία της ανθρωπότητας...

53



Ν: Διδακτικές σάχλες... (Πολύ ειρωνικά, με σαρκαστική μίμηση της φωνής του
Μ.) “Η μελλοντική σωτηρία της ανθρωπότητας...”  Στη σχολή της αστυνομίας σού
μάθανε να χρησιμοποιείς συνέχεια αυτή τη λέξη;

Μ: Έτσι το Ασήμαντο Προγραμματάκι μας αποφάσισε πως το καθήκον του ήταν
να σώσει  εκείνο το πλαστικό μωρό – το “παιδί”,  όπως το είχε  καταχωρήσει  στην
υπολογιστική του μνήμη...

Ν:  Λες  μαλακίες...  Δεν  μπορεί  να  τα  σκεφτεί  όλα  αυτά  ένα  ασήμαντο
προγραμματάκι...

Μ:  Τα  υπόλοιπα  είναι  εύκολο  να  τα  φανταστεί  κανείς:  Το  Ασήμαντο
Προγραμματάκι  μας  έδωσε  μεν  αναφορά  πλήρους  αποτέφρωσης  του  φορτίου  της
εκείνης  ημέρας,  ωστόσο,  στην  πραγματικότητα  δεν  το  έκαψε  ποτέ...  Με  το
στενοκέφαλο  πείσμα  που  διακρίνει  τα  ασήμαντα  προγραμματάκια  έψαξε  τρόπο  να
κρύψει  το  φορτίο  αυτό  –  και  το  πλαστικό  μωρό,  βέβαια,  μέσα  σε  αυτό...  Έτσι
δημιούργησε   μια  ηλεκτρονική  “Σπηλιά”  –μια  ηλεκτρονική  μαύρη  τρύπα  που
“εξαφάνιζε” δεδομένα– και μέσα σε αυτή τη “Σπηλιά” “εξαφάνισε” μια πραγματική
αποθήκη  όπου  μετέφερε  το  φορτίο  των  απορριμμάτων  εκείνης  της  μέρας...
Αποτέλεσμα: το πλαστικό μωρό για όλον τον υπόλοιπο κόσμο είχε αποτεφρωθεί, στην
πραγματικότητα όμως σωθεί σε μια αποθήκη που με τη σειρά της είχε “ρουφηχτεί” σε
μια “Σπηλιά”... Πλέον κανένας δεν θα μπορούσε να του κάνει κακό...

Ν: (Πολύ ειρωνικά.) Δηλαδή έσωσε ένα πλαστικό μωρό... Πολύ χρήσιμο αυτό...

Μ:  (Σιγά  σιγά  η  φωνή  του  γίνεται  όλο  και  λιγότερο  άψυχη,  όλο  και  πιο
προσωπική.) Το Ασήμαντο Προγραμματάκι είχε κάνει το καθήκον του: είχε σώσει το
παιδί – ή, τέλος πάντων, το κομμάτι πλαστικού που το ίδιο λογάριαζε για “παιδί”... Το
λογικό  θα  ήταν  να  γυρίσει  στις  καθημερινές  του  αποτεφρώσεις  και  να  αφήσει  το
Πεπρωμένο  να  νοιαστεί  για  τα  υπόλοιπα...  Όμως  πολύ  γρήγορα,  ανάμεσα  σε
αξιολογήσεις υλικών, θερμοκρασίες καύσεων και χρόνους αποτέφρωσης, το Ασήμαντο
Προγραμματάκι  έπιασε  τον  εαυτό  του  να  σκέφτεται  εκείνο  το  “παιδί”...  Για  την
ακρίβεια σκεφτόταν τη “ζωή” του “παιδιού” και το “μέλλον” του: το πώς θα τρέφεται,
το πώς θα μεγαλώσει, το πώς θα μορφωθεί, το πώς θα έχει ευκαιρίες στην ανθρώπινη
ευτυχία... Το πώς θα ερωτευόταν και το πώς θα αγαπούσε... Το πώς θα γερνούσε και
θα το πώς νοσταλγούσε την νεότητά του... 

Ν:  Ξέρεις,  αφηγηματικά  είναι  λίγο  γελοίο  όλο  αυτό...  Γελοίο  και
εξωπραγματικό: ένα Πρόγραμμα Διεκπεραίωσης δεν μπορεί ούτε καν να κατανοήσει
έννοιες όπως η ευτυχία, η αγάπη κι ο έρωτας – πόσο μάλλον να τις νιώσει... 

54



Μ: Κι όμως, το Ασήμαντο Προγραμματάκι τις κατανόησε και τις ένιωσε και τις
έκανε σκοπό της ζωής του... Δεν μπορούμε να ερμηνεύσουμε το πώς έγινε... Ίσως γιατί
έτσι γίνεται στα παραμύθια... Ίσως γιατί σκέφτηκε πως το “περίσσιο παιδί” που είχε
σώσει στην Σπηλιά ήταν πια αποκλειστικά δική του υπόθεση... Πως αν δεν νοιαζόταν
για εκείνο, δεν θα νοιαζόταν ποτέ κανένα Πεπρωμένο για αυτό...

Ν: Νιώθω πως με κουράζει τόση τρυφερότητα...

Μ: Έχεις δίκιο... Δεν χρειάζεται να το κουράζουμε με περισσότερα λόγια... Εάν
υπάρχει  ένα  περίσσιο  παιδί  θα  υπάρξει  ένας  περίσσιος  πατέρας....  Το  Ασήμαντο
Προγραμματάκι της ιστορίας μας αποφάσισε να γίνει ο πατέρας εκείνου του περίσσιου
“παιδιού”...

55



11.

Ν: Και μετά τι έγινε;

Μ: Μετά; Δεν ξέρω... Το παραμύθι τελειώνει εδώ...

Ν: Πρέπει να ξέρεις τι γίνεται μετά...

Ν: Σου είπα, δεν ξέρω...

Ν: Ένας συγγραφέας πρέπει να ξέρει τα πάντα...

Μ: Έγινε... ό,τι γίνεται μετά στα παραμύθια...

Ν: Τι γίνεται μετά στα παραμύθια;

Μ: Έζησαν αυτοί καλά και εμείς καλύτερα...

Ν: Δεν μπορεί να έζησαν καλά... Δεν γίνεται στο μαλακισμένο παραμύθι σου να
έχουν ζήσει καλά...

Μ: Γιατί;

Ν: Γιατί, μπατσάκι, ένα πλαστικό μωρό δεν μπορεί να μεγαλώσει, να ερωτευτεί
και να νοσταλγήσει... Θα μείνει για πάντα ένα πλαστικό μωρό...

Μ: Πιθανώς να είναι έτσι...

Ν: Σίγουρα είναι έτσι...

Μ: Και τι θέλεις να κάνω εγώ;

Ν: Να μας πεις τι έγινε μετά...

Μ: Δεν ξέρω τι έγινε μετά...

Ν: Φυσικά και ξέρεις... Όταν στήνεις μια ιστορία, οφείλεις να ξέρει τα πάντα...

Μ: Δεν θέλω να ξέρω τα πάντα...

56



Ν: (Με εκνευρισμό.) Δεν μας ενδιαφέρει τι θέλεις εσύ, σκατόμπατσε... Η κόρη
σου ρωτάει τι έγινε παρακάτω... Επιπλέον...

Μ: Επιπλέον τι;

Ν: Επιπλέον, στο χαζοπαραμύθι σου δεν έχει θυσία...

Μ: Δεν θέλω να συνεχίσω...

Ν:  (Υψώνει  τον  τόνο  της  φωνής  της  –  με  μεγάλη  ένταση.)  Τ η ς  ε ί χ ε ς
υ π ο σ χ ε θ ε ί  έ ν α  π α ρ α μ ύ θ ι  μ ε  θ υ σ ί α . . .

Μ: (Με μεγάλη ένταση κι αυτός.) Δ ε ν  θ έ λ ω  ν α  σ υ ν ε χ ί σ ω . .

Ν:  (Φωνάζοντας  με  μεγάλη  έξαψη.)  ΘΑ ΤΟ ΚΑΝΕΙΣ ΓΙΑ ΤΗΝ ΚΟΡΗ
ΣΟΥ, ΣΚΑΤΕΝΙΕ –

Μ:  (Φωνάζοντας  κι  αυτός  για  να  την  κάνει  να  σταματήσει.)  ΤΟ  ΠΡΩΤΟ
ΠΡΑΓΜΑ ΠΟΥ ΕΠΡΕΠΕ ΝΑ ΚΑΝΕΙ ΕΚΕΙΝΟ ΤΟ ΒΡΑΔΥ....  (Καθώς η Ν
σταματάει, αυτός συνεχίζει με κανονική αλλά έντονη φωνή.) Το πρώτο πράγμα που
έπρεπε να κάνει ήταν να βρει ένα όνομα για το “παιδί”, καθώς και το φύλο του, και να
το καταχωρίσει στο Γενικό Αρχείο Γεννήσεων της πόλης Ζ... Δεν δυσκολεύτηκε στην
επιλογή  του...  Θα  ήταν  κορίτσι,  για  να  μπορέσει  να  γεννήσει  παιδιά  και  να
πολλαπλασιάσει την γενιά των περίσσιων παιδιών... Και θα την λέγανε “Αναστασία”,
επειδή κατά κάποιο τρόπο είχε αναστηθεί μέσα απ’ τον κλίβανο...

Ν: Ναστάζια... Δεν μπορώ να πω, είναι ωραίο όνομα...

Μ:  Ευθύς  παραβίασε  το  λογισμικό  του  Γενικού  Αρχείου  Γεννήσεων  για  να
περάσει τα καινούρια στοιχεία: τού φάνηκε εξαιρετικά εύκολο...

Ν: Τι συμπλήρωσε στα ονόματα των γονιών;

Μ: Όταν του ζητήθηκε το όνομα του πατέρα, βρέθηκε σε αδιέξοδο... Ωστόσο
μια γρήγορη έρευνα τού έδωσε την λύση. Διάβασε το επιτύμβιο που ο ποιητής Τζον
Κητς ζήτησε να γράψουν στον τάφο του: “Here lies one whose name was writ in
water”  –  και  μονομιάς  επέλεξε  το  όνομα  του:  “John”,  από  το  όνομα  του  Κητς,
“Water”, από το νερό που αφανίζει κάθε λέξη που γράφεται σε αυτό...

Ν: John Water… Όχι άσχημο...

57



Μ: Όσο για το όνομα της μητέρας η έρευνά του τού έδωσε ένα πιο αναμενόμενο
όνομα: “Μαρία”...

Ν: (Ενοχλημένη.) Είναι αφόρητα συνηθισμένο...

Μ: Είναι το όνομα μιας γυναίκας που πάλεψε κάποτε παλιά να σώσει ένα άλλο
περίσσιο παιδί από το χάος του κόσμου...

Ν: Και μετά τι έγινε;

Μ: Το Ασήμαντο Προγραμματάκι μονομιάς άρχισε να σχεδιάζει πυρετικά το
πώς  θα  εξασφάλιζε  τη  ζωή  της  “Αναστασίας  Γουότερ  του  Τζον  και  της  Μαρίας”
παραβιάζοντας όλα τα Προγράμματα Διαχείρισης της Ανθρώπινης Πορείας... Πρώτα
από όλα θα την ενέτασσε σε ένα πρόγραμμα φύλαξης και διατροφής βρεφών, κατόπιν
θα την τοποθετούσε εσωτερική στο πιο καλό σχολείο, έπειτα θα έβρισκε υποτροφία για
τις  σπουδές της,  θα της εξασφάλιζε διαρκή κάρτα ελευθέρας για  όποια μετακίνηση
επιθυμούσε ώστε να κάνει όσα ταξίδια ήθελε, θα της έδινε πρόσβαση στις πιο καλές
Βιβλιοθήκες  και  τις  πιο  σημαντικές  Πύλες  Διασταύρωσης  Υλικού...  Κάπου  εκεί  το
Ασήμαντο  Προγραμματάκι  βυθίστηκε  στην  ονειροπόληση  –  όσο  μπορεί  να
ονειροπολήσει ένα πρόγραμμα του υπολογιστή...

Ν: Όπως φαίνεται το μπορεί και το παραμπορεί...

Μ: (Ενώ κοιτάζει πάντοτε το κοινό, η φωνή του γίνεται πιο παράξενη και πιο
εσωτερική – σαν να γίνεται κάτι μέσα του.) Έτσι άρχισε να βλέπει την κόρη του να
περπατάει, να παίζει στο πάρκο, να γίνεται έφηβη κι έπειτα γυναίκα, να ερωτεύεται και
να απογοητεύεται, να κάνει έρωτα και να γεννάει παιδιά... Την είδε να παθιάζεται με
ιδέες, να συγκινείται από την τέχνη, να διαβάζει ποιήματα μέσα στην γυάλινη σιωπή της
νύχτας,  να  υποδέχεται  εκστατική  την  ανατολή  του  ήλιου...  Κι  ακόμη,  την  είδε...
(Σταματάει, σαν να σκέφτεται κάτι.) Την είδε να δακρύζει με το δειλινό...

Ν: Θέλεις να πεις πως φαντάστηκε τα δάκρυα της “κόρης” του;

Μ: Ναι, αυτό θέλω να πω: το Προγραμματάκι μας φαντάστηκε τα επικείμενα
δάκρυα της “κόρης” του... (Με οραματικό ύφος.) Δεν υπήρχαν λέξεις που μπορούσαν
να τα περιγράψουν ωστόσο τίποτε στον κόσμο δεν μπορούσε να ήταν πιο συγκινητικό,
πιο όμορφο, εντέλει πιο αληθινό από αυτά...

Ν: (Κοφτά, με ουδέτερη φωνή, ενώ πάντοτε κοιτάζει τους θεατές.) Το έχεις
χάσει... Τα προγράμματα των υπολογιστών δεν μπορούν να φανταστούν τα δάκρυα...

58



Μ:  (Σαν  να  μην  την  άκουσε,  με  άχρωμη  ουδέτερη  φωνή.)  Ο  Παγκόσμιος
Ηλεκτρονικός Συναγερμός σε όλα τα Δίκτυα Προγραμματισμού διέκοψε τη μακάρια
νάρκη  του...  Ο  Κεντρικός  Υπολογιστής  Ελέγχου  Πληθυσμού  είχε  κηρύξει  την
ανθρωπότητα  σε  κατάσταση  εκτάκτου  ανάγκης  για  έναν  πρωτοφανή  λόγο:   Ένα
περίσσιο παιδί με το όνομα “Αναστασία Γουότερ” είχε εγγραφεί παράνομα στο Γενικό
Αρχείο  Γεννήσεων...  Έπρεπε  να  εντοπιστεί  άμεσα  ο  υπεύθυνος  της  φριχτής
δολιοφθοράς  –  και  παράλληλα  να  βρεθεί  το  περιττό  παιδί...  Όποιος  γνώριζε  το
οτιδήποτε, ήταν υποχρεωμένος να κάνει άμεσα αναφορά στην Διοίκηση...

Ν: (Σαν να μην ακούει τα λόγια του, πάντοτε κοφτά, με υπόγεια ένταση.) Δεν
μπορείς να βάζεις ένα πρόγραμμα να δακρύζει...

Μ: Μονομιάς το Ασήμαντο Προγραμματάκι μας κατάλαβε πως τα πάντα είχαν
χαθεί...  Ο Κεντρικός Υπολογιστής τον είχε βρει, το σχέδιό του για το μεγάλωμα της
“κόρης του” ήταν καταδικασμένο... Έπρεπε, ενώ η άμμος της κλεψύδρας του τέλειωνε
γοργά, να πάρει αποφάσεις: να σκεφτεί τι μπορούσε να περισώσει και πώς... Ήξερε
πως μόλις  τα Προγράμματα Ασφαλείας  εντοπίσουν πως ένα τιποτένιο  Πρόγραμμα
Διεκπεραίωσης, παραβίασε το Γενικό Αρχείο Γεννήσεων, θα έλεγχαν αναλυτικά την
μνήμη του λογισμικού του και πολύ γρήγορα θα εντόπιζαν την ηλεκτρονική “σπηλιά”
που είχε κρύψει την αποθήκη με την “κόρη” του... Και φυσικά θα την ρίχνανε μονομιάς
στον κλίβανο... 

(Ο Μ απομένει  για  μερικά  δευτερόλεπτα  σιωπηλός.  Έτσι  όπως κοιτάζει  το
κοινό, σαν να είδε κάτι, ή κάποιον ανάμεσα στους θεατές.)

Μ: Ως εκ  τούτου  για  το  Προγραμματάκι  της  ιστορίας  μας  απέμενε  η  μόνη
απόφαση που κάθε αληθινός πατέρας θα έπαιρνε... Θα αφάνιζε τον εαυτό του για να
έχει μια πιθανότητα επιβίωσης το “παιδί”` του - αυτό που θα ήταν προστατευμένο στη
κρυφή Σπηλιά. Ήταν η μόνη πιθανότητα του: η ζωή θα συνέχιζε τον εαυτό της. 

Ν: (Ξερά, αλλά με πολύ μεγάλη υπόγεια ένταση.) Δεν υπήρχε ζωή... Το μωρό
ήταν πλαστικό... Ένα πεταμένο πλαστικό παιχνίδι...

Μ:  (Πάντοτε  με  το  βλέμμα  καρφωμένο  σε  κάτι  που  είδε  στο  κοινό.)  Το
Προγραμματάκι πίστευε πως ήταν η ζωντανή “κόρη” του... (Σαν να το λέει σε αυτόν
που είδε.) Εξάλλου... εξάλλου δεν ξέρουμε τι είναι η ζωή....

Ν: Ζωή είναι όταν αναπνέεις... Τα υπόλοιπα δεν είναι ζωή...

Μ: (Σαν να μην την άκουσε, σαν να είναι υπνωτισμένος από αυτό ή αυτόν που
είδε  στο  κοινό.)  Το  Ασήμαντο  Προγραμματάκι  κινήθηκε  με  θαυμαστή  ταχύτητα...
Έδωσε αμέσως εντολή να ανοίξει ο κλίβανος του αποτεφρωτηρίου του και ταυτόχρονα
προγραμμάτισε να μεταφερθεί αμέσως εκεί ο μητρικός υπολογιστής του – αυτός στον

59



οποίο είχε εγκατασταθεί το λογισμικό του... Κανόνισε την θερμοκρασία και τον χρόνο
καύσης  και  έδωσε  εντολή...  Να  σφραγίσει  η  πόρτα  και  να  αρχίσει  επειγόντως  η
αποτέφρωση...  Πρόλαβε  τα  Προγράμματα  Ασφαλείας  κυριολεκτικά  την  τελευταία
στιγμή:  τον  είχαν  μόλις  εντοπίσει  και  έδιναν  εντολή  απενεργοποίησης  του...  Αλλά,
όπως ξέρουμε όλοι, όταν οι πόρτες του κλιβάνου κλείνουν, δεν υπάρχει επιστροφή:
πλέον εκεί την μόνη εξουσία την έχουν οι φλόγες...

(Παίρνει  μια  βαθιά  ανάσα.  Η  επόμενη  λέξη  του  κόβεται  από  έναν  πνιχτό
λυγμό.)

Μ: Έτσι – 

Ν: “Έτσι” τι;

Κ: (Κάνοντας προσπάθεια να συνεχίσει να μιλάει ήρεμος.) Έτσι το Ασήμαντο
Προγραμματάκι της ιστορίας μας τυλίχτηκε στις φλόγες μιας θυσίας...  (Ο Μ κάνει
προσπάθεια να συνεχίσει να μιλάει ήρεμος – αλλά από τα μάτια του κυλούνε δάκρυα.)
Για να μην βρουν ποτέ το “περίσσιο παιδί” του – και να μην καταστρέψουν ποτέ τον
περίσσιο εαυτό του...

Ν: (Πολύ συγκινημένη.) Τι έγινε μέσα στον κλίβανο;

Μ: Δεν ξέρω... Προφανώς κάηκε... Αποτεφρώθηκε...

Ν: Τι σκέφτηκε πριν καεί; Την ώρα που καίγονταν...

Μ: Δεν ξέρω...

Ν: Ήταν περήφανο και συγκινημένο;

Μ: Δεν ξέρω... Κανείς δεν γύρισε ποτέ από τον κλίβανο...

Ν: (Δακρυσμένη κι αυτή.) Ίσως και να μπόρεσε να είναι περήφανο...

Μ: (Χαμηλόφωνα και κάπως βιαστικά για να μην καταρρεύσει σε λυγμούς.) Τα
Προγράμματα Ασφαλείας βρήκανε έναν κλίβανο αδειανό και ολόλαμπρο, εκτυφλωτικό
μέσα  στην  τελειότητά  του...  Στην  αναφορά  τους  γράψανε  πως  το  Πρόγραμμα
Διεκπεραίωσης που έκανε την δολιοφθορά αποτέφρωσε το λογισμικό του και έτσι δεν
υπήρχε  δυνατότητα  να  αναζητηθούν  οι  προηγούμενες  ενέργειες  του...  Τα Ανώτερα
Προγράμματα  οργίστηκαν  πολύ  και  αποφάσισαν  την  αποσύνδεση  αρκετών  από  τα
Προγράμματα Ασφαλείας, καθώς και όλα τα Ενδιάμεσα Προγράμματα Ελέγχου που

60



σχετίζονταν με το Ασήμαντο Προγραμματάκι...  Έπρεπε να είχαν προβλέψει ότι το
υφιστάμενο τους Πρόγραμμα ήταν ικανό για μια τέτοια δολιοφθορά...

Ν: (Δακρυσμένη.) Ίσως και να μπόρεσε να συγκινηθεί...

Μ: Ωστόσο, μετά από λίγες εβδομάδες η υπόθεση “Αναστασία Γουότερ” μπήκε
στο  Αρχείο  καθώς  δεν  αποδείχτηκε  ποτέ  πως  υπήρχε  πράγματι  κάποιο  περίσσιο
παιδί...  Ένα ασήμαντο πρόγραμμα παραβίασε,  έξω από κάθε αρμοδιότητά του,  το
Γενικό Αρχείο Γεννήσεων,  έγραψε ένα ανύπαρκτο όνομα στον Κατάλογο και  λίγες
ώρες αργότερα έκαψε τον εαυτό του... (Ο Μ παλεύει να ολοκληρώσει την αφήγησή του
δίχως να καταρρεύσει.) Στην γλώσσα των ανθρώπων αυτό ονομάζεται τρέλα... Στον
γλώσσα των προγραμμάτων ήταν απλώς ένα τεχνικό λάθος...

61



12.

Ν: (Με τα δάκρυά της να τρέχουν.) Αυτό ήταν;

Μ: Ναι, αυτό ήταν...

Ν: Δεν το τέλειωσες... Δεν είπες πως εμείς ζήσαμε καλύτερα...

Μ: (Βάζοντας τα χέρια στο πρόσωπό του, κλαίγοντας.) Δεν ζήσαμε καλύτερα...

Ν: Αν με ρωτάει η κόρη μας, τι να της λέω...

Μ: Να της λες .. ό,τι θέλεις...

Ν: Πρέπει να της λέω κάτι εκ μέρους σου... Από σένα...

Μ: Να της λες ... πως ο καθένας ζει όπως αποφασίζει...

Ν: Θα της το λέω...

(Μικρή σιωπή. Η Ν παραμένει με το δακρυσμένο βλέμμα της καρφωμένο στο
κοινό. Ο Μ προσπαθεί να συνέλθει.) 

Μ: (Σκουπίζοντας τα δάκρυά του.) Για την ακρίβεια, δεν θα της λες τίποτε...
Δεν  θα  υπάρξει  καμία  κόρη μας...  Όλο  αυτό  είναι  ένας  υποθετικός  λόγος  του  μη
πραγματικού...

Ν: Κι έπειτα θα της βάζω το νανούρισμά της... Τα μωρά θέλουν ένα νανούρισμα
για να κοιμηθούν...

(Από τα μεγάφωνα αρχίζει το Love me tender, όπως και προηγουμένως, στην
ίδια κλασική εκτέλεση του Πρίσλεϊ.

Love me tender, love me sweet
Never let me go

You have made my life complete
And I love you so

62



Love me tender, love me true
All my dreams fulfill

For my darling I love you
And I always will...

Την ώρα που παίζει η δεύτερη στροφή του τραγουδιού, ο Μ μιλάει.)

Μ: Δεν υπάρχει νανούρισμα... Δεν υπάρχει τίποτε... Κι αυτό το τραγούδι είναι
ένα λάθος...

(Το τραγούδι σταματάει απότομα – σαν να το έκλεισε η Ν.)

Ν: (Επιθετικά.) Τι έγινε, μπατσάκι; Τέλειωσε η σιχαμένη βάρδια σου; Ξύπνησε
η μαλακισμένη γυναικούλα σου;

Μ: Ίσως να φταίω εγώ... Οι υποθετικοί λόγοι μάς μπερδεύουν...

Ν: Εσύ ήρθες να με βρεις... Προσπαθούσες να πιαστείς από τα λόγια μου για να
μείνεις στο τσατ...

Μ: Με παρέσυρε η Κλεψύδρα... Κι ο στίχος του Κητς...

Ν: Κι εγώ σου είπα ότι ψάχνω  dick pics… Δεν σου το είπα από την πρώτη
στιγμή;

Μ: Μου το είπες...

Ν: Κι εσύ αντί να φύγεις, μου είπες για την Αντικατάσταση...

Μ: Ίσως να μην έπρεπε να πω... Δεν ήμουν σίγουρος...

Ν: Κι εγώ τώρα τη δέχομαι αυτήν την Αντικατάσταση, μπατσάκι...

Μ: (Με δυσφορία.) Δεν στρέχει καμία Αντικατάσταση...  Δεν είχες σκοπό να
αυτοκτονήσεις...

Ν: Τώρα έχω...

Μ: Και πώς το αποφάσισες;

Ν: Μου άρεσε το παραμύθι σου... Θα ήθελα να διηγούμαι ένα τέτοιο παραμύθι...

63



Μ: Άρα;

Ν:  Άρα  σε  είκοσι  τέσσερα  λεπτά  θα  αυτοκτονήσω...  Μόλις  τελειώσει  η
Κλεψύδρα... Σου κάνει αυτό;

Μ: Δεν μου κάνει...

Ν: Δεν με ενδιαφέρει... Εγώ θα αυτοκτονήσω... Με μαχαίρι σαν την Ιουλιέτα...

Μ: Είσαι κακομαθημένη...

Ν: Είμαι ό,τι θέλω... Και τώρα στρίβε...

Μ: Κοίτα, αν θέλεις, μπορείς να κρατήσεις το παραμύθι και να το διηγείσαι όπου
θέλεις...

Ν: Εγώ θέλω να το λέω στην κόρη μας... Ή στην κόρη μας ή πουθενά αλλού...

Μ: Είναι λάθος να επηρεαζόμαστε από τους υποθετικούς λόγους...

Ν: Καλά το λέω πως οι άντρες είστε μονάχα για  dick pics… Μιλάτε για τον
Ντοστογιέφσκι, μιλάτε για τους στίχους του Κητς, μιλάτε για την θυσία... Κι ύστερα...
Ύστερα  το  σκάτε...  Ο  ήλιος  ξημερώνει  και  η  γυναικούλα  σας  σάς  ετοιμάζει
αυγόφετες…

Μ: Γίνεσαι επιθετική...

Ν: Αλλά εσύ, σκατομπατσάκι, το τερμάτισες... Δεν σου έφτανε ο Ντοστογιέφσκι
– ήθελες να φτιάξεις και το παραμύθι της Αντικατάστασης... Ενώ δεν έχεις τα αρχίδια
ούτε καν να προσποιηθείς πως το κάνεις...

Μ: Ήθελες να προσποιηθώ;

Ν: Ήθελα να λες αλήθεια... Αλλά εσύ φοβάσαι ακόμη και να προσποιηθείς...

Μ: (Κοφτά.) Πώς θα το έκανες;

Ν: Ποιο πράγμα;

Μ: Την αυτοκτονία με το μαχαίρι πώς θα την έκανες;

64



Ν:  Τώρα  θα  με  περάσεις  εξετάσεις;  Θα  το  έκανα  όπως  ήθελα...  Για  την
ακρίβεια,  θα  το  κάνω  όπως  θέλω...  “Θα  το  κάνω...”  Ας  είμαστε  σωστοί  στους
χρόνους... Σε είκοσι τρία λεπτά θα το κάνω...

Μ: Νομίζεις πως το μπορείς; Ξέρεις πώς γίνεται;

Ν: Θα δω πως το έκανε η Ιουλιέτα... Άμα μπόρεσε αυτή, θα το μπορέσω κι
εγώ...

Μ: Δεν είναι διόλου εύκολο... Θέλει σταθερό χέρι...

Ν: (Σαν να ψάχνει κάπου.) Όταν κάτι είναι δύσκολο, αξιοποιούμε την εμπειρία
των προηγουμένων και  το κάνουμε εύκολο...  (Σαν να διαβάζει.)  “Ακούω θόρυβο...
Μάλλον θα πλησιάζουν... Ω ξίφος που οδηγείς στην ευτυχία, εδώ είναι η θήκη σου...
Γαλήνεψε εδώ – και πέρασέ με στον θάνατο...”

Μ: Στην πράξη είναι πιο δύσκολο... Επιπλέον δεν έχεις το κατάλληλο μαχαίρι...

Ν: Στην κουζίνα μου έχω ένα σωρό μαχαίρια που κόβουν κρέας... Κι αν θέλεις
να ξέρεις, έχω πολύ σταθερό χέρι, μπατσάκι... Στο σχολείο, στο μπάσκετ, μού λέγανε
πως έχω χέρι αλφάδι...

Μ: Είναι πιο δύσκολο απ’ το μπάσκετ...

Ν: Θα το δούμε... Για την ακρίβεια, θα το δω εγώ...

Μ: Αν δεν το κάνεις σωστά, απλά πονάς... Αλλά πονάς πάρα πολύ... Και το αίμα
πετιέται παντού, δεν ξέρεις τι να το κάνεις...

Ν: Εσύ εκείνη την ώρα θα τρως αυγόφετες με κανέλα... Και γύρω το σπίτι σου
θα μυρίζει χλωρίνη με άρωμα λεμόνι...

Μ: Θέλει μια σταθερή σίγουρη κίνηση... Ένα κλακ... Σαν να βάζεις πράγματι
ένα ξίφος στην θήκη... Αν το κάνεις σωστά, σχεδόν δεν το νιώθεις...

Ν: Νομίζεις πως τα ξέρεις όλα... Αλλά ξέρεις κάτι; Σε όλη σου τη ζωή θα μείνεις
με τις αυγόφετες...

Μ: Η Ιουλιέτα είχε κάθε λόγο να έχει σταθερό χέρι... Πέθαινε από αγάπη...

Ν: Κι εγώ θα έχω λόγο... Θα πεθαίνω από απελπισία...

Μ: Εσύ θα έχεις ... (Σταματάει για μια στιγμή.) ... Εσύ θα έχεις να νανουρίσεις
την κόρη σου... 

65



Ν: Ξέρεις κάτι; Σε έχω βαρεθεί... Και επιπλέον δεν σε πιστεύω...

Μ: Ποτέ δεν είναι αργά για την πίστη...

Ν: Δεν σε πιστεύω, μπατσάκι... Σε είκοσι δύο λεπτά η Κλεψύδρα αδειάζει... Κι
ένα μαχαίρι της κουζίνας θα μπει επιτέλους στη θήκη...

Ν: Καλύτερα να το κάνω εγώ... Εσύ θα γεμίσεις τον τόπο με αίματα...

Μ: Γιατί; Έχεις τόσο σταθερό χέρι;

Ν: Θα το έχω... Θα πεθαίνω από αγάπη και θα το έχω...

Μ: (Με ένταση.) Δεν μου λες,  μπατσάκι;  Όταν λες την λέξη “αγάπη”, έχεις
δαγκώσει την αυγόφετα; Η χλωρίνη μυρίζει γύρω σου;

Ν: Εσύ θα νανουρίζεις την Ναστάζια...

(Την ίδια στιγμή, σαν να το ξεκίνησε ο Μ, ξαναρχίζει το Love me tender, από
το σημείο που είχε διακοπεί προηγουμένως.

Love me tender, love me long
Take me to your heart

For it's there that I belong
And will never part

Love me tender, love me true
All my dreams fulfill

For my darling I love you
And I always will

Love me tender, love me dear
Tell me you are mine

I’ll be yours through all the years
Till the end of time

Love me tender, love me true
All my dreams fulfill

For my darling I love you
And I always will...

66



Στην διάρκεια του τραγουδιού ο Μ κοιτάζει  την Ν με παρακλητική ένταση.
Προσπαθεί να την αγγίξει, της απλώνει το χέρι σαν ικεσία. Κατόπιν κουλουριάζεται
σαν έμβρυο στο πάτωμα.

Η Ν τον κοιτάζει ακίνητη απολύτως ανέκφραστη.

Το τραγούδι τελειώνει.)
 

67



13.

Ν: (Με ξερή φωνή.) Τι θα πει “Fulfill”;

Μ: “Fulfill”;

Ν: Ναι, “Fulfill”...

Μ:  (Ενώ  ανασηκώνεται.)  Θα  πει  ...  αυτό  που  λέει...  “Fulfill”…
“Εκπληρώνω”...

Ν: Αυτό το ξέρω... Τι θα πει στην πραγματικότητα, αυτό σε ρωτάω...

Μ:  (Αμήχανα.)  Θα  πει  ...  κάτι  που  σε  κάνει  να  αισθανθείς  πλήρης...
Ολόκληρος... Κάτι που χωρίς αυτό θα ήσουν ημιτελής... Μισός... 

Ν: Το πιστεύεις αυτό;

Μ: Ποιο;

Ν: Πως μπορούμε να μην είμαστε μισοί...

Μ: Δεν ξέρω... Για να το λέει το τραγούδι ίσως και να μπορούμε...

Ν: Τα τραγούδια λένε ψέματα...

Μ: Εγώ ξέρω πως τα τραγούδια λένε κυρίως την αλήθεια...

Ν: (Με εσωτερική ένταση.) Εσύ μπορείς να το πιστέψεις;

Μ: Δεν υπάρχει τίποτε που να μην μπορεί να γίνει στο μυαλό του ανθρώπου...

Ν: Μπορείς να το πιστέψεις μέσα σε δεκαεννιά λεπτά;

Μ: Το έχω ήδη πιστέψει...

Ν: Δεν με ξέρεις... Δεν μπορείς να πιστέψεις σε κάποιον που δεν ξέρεις...

68



Μ: Ούτε και τα παιδιά μας τα ξέρουμε... Αλλά τα γεννάμε... Η ανθρωπότητα
πιστεύει στις επόμενες γενιές χωρίς να τις ξέρει... Είναι στη φύση μας να ελπίζουμε
σε... (Σταματάει.)

Ν: Σε τι;

Μ: Στο “Fulfill”… Στο ότι τα όνειρά μας θα εκπληρωθούν...

Ν: (Μετά από μια μικρή σιωπή, κάνει μια κίνηση με το χέρι της, σαν να διώχνει
κάτι από μπροστά της. Κατόπιν με πιο ανάλαφρη διάθεση, ελαφρώς πειραχτική.) Εγώ
δεν μπορώ να σε πιστέψω... Μπορεί να μην είσαι ο κατάλληλος πατέρας... Δεν σε ξέρω
και δεν θα σε δω ποτέ...

Μ: Δεν χρειάζεται να πιστέψεις σε μένα... Τι σε νοιάζω εγώ; Θα πιστέψεις στην
κόρη σου... Αυτή θα την δεις πολύ καλά... Και θα την νιώσεις πολύ καλά... Για την
ακρίβεια, θα βγει από μέσα σου...

Ν: (Πάντοτε με πειραχτική διάθεση.) Φοβάμαι πολύ τους πόνους της γέννας...
Σκέφτομαι να την κάνω με παρένθετη μητέρα... Το κάνουν οι σταρ του Χόλυγουντ...

Μ: Δεν έχεις σημασία ο τρόπος... Θα την μάθεις καλά έτσι κι αλλιώς...

Ν: Δηλαδή είναι πιο έξυπνες αυτές που το κάνουν; Θα το κάνω κι εγώ...

Μ: Ξέρεις, σκέφτομαι πως είναι κάτι σαν τον Ευαγγελισμό....

Ν: (Με έκπληξη.) Ποιον Ευαγγελισμό;

Μ: Αυτόν που ξέρεις...

Ν: (Με πειραχτική δήθεν “αγανάκτηση”.) Τον γνωστό Ευαγγελισμό; Με τον
κρίνο και την Παρθένο Μαρία;

Μ: Τον πολύ γνωστό...

Ν:  (Ξεκαρδίζεται  στα  γέλια.)  Είσαι  τρελοκομείο...  Μπατσάκι-τρελοκομείο,
αυτό  είσαι...  Μας  έβαλες  Ντοστογιέφσκι,  μας  έβαλες  Σαίξπηρ,  μας  έβαλες
επιστημονική  φαντασία,  τώρα  μας  βάζεις  και  Ευαγγελισμό...  “Χαίρε  κεχαριτωμένη
Μαρία... Ο Κύριος μετά σου...” Στ’ αλήθεια, το έχεις τερματίσει...

Μ:  Κι  όμως αυτό  γίνεται...  Ένας  Ευαγγελισμός....  Ένα παιδί  συλλαμβάνεται
αυτή τη στιγμή...

69



Ν: (Πάντοτε ξεκαρδισμένη.) Είναι αυτό που λέμε “μυρίζω τον κρίνο””...

Μ:  (Με  σχεδόν  οραματικό  ύφος  –  σαν  να  μην  ακούει  τις  ειρωνείες  της.)
Συλλαμβάνουμε ένα παιδί... Αυτό κάνουμε... Το συλλαμβάνουμε εγώ κι εσύ... Με έναν
χαιρετισμό...

Ν:  (Ενώ  γελά,  με  καγχασμό.)  Προφανώς  εσύ  είσαι  ο  Γαβριήλ...  Κι  εγώ  η
Παρθένος... Χριστέ μου...

Μ: Πού ξέρεις; Μπορεί αυτό παιδί να σώσει τον κόσμο...

Ν: (Γελώντας.) Ναι, σαν τον Χριστό...

Μ: (Αφήνοντας το οραματικό ύφος και υιοθετώντας κι αυτός την εύθυμη διάθεση
της Ν.) Μην υποτιμάς το μέλλον... Μπορεί να συμβούνε πράματα που δεν μπορείς να
φανταστείς...

Ν: Εν τω μεταξύ μάς μένουν μόνο δεκαεφτά λεπτά...

Μ: Είναι υπεραρκετά... Εγώ είμαι έτοιμος από τώρα...

Ν: Για την Αντικατάσταση;

Μ: Φυσικά...

Ν: Με τι θα το κάνεις;

Μ: Με αυτό που φαντάζεσαι... Με το σούπερ μαχαίρι της κουζίνας...

Ν: (Πειραχτικά – με ερωτική διάθεση.) Και θα έχεις σταθερό χέρι;

Μ: (Με την ίδια πειραχτική-ερωτική διάθεση.) Φυσικά και θα έχω... Είμαι πολύ
σταθερός άντρας...

Ν: Μόνο την ψωλή σου δεν μας έστειλες, σταθερέ άντρα...

Μ: Είπα να σου αφήσω ένα μυστήριο...

70



14.

Ν: (Πάντοτε με εύθυμο τόνο.) Θέλεις να σου κάνω μια πρόταση;

Μ: Πρόταση;

Ν: Ναι, πρόταση...

Μ: Γιατί όχι;

Ν: Θέλεις να συναντηθούμε;

Μ: Να συναντηθούμε; Για ποιον λόγο;

Ν: Να συναντηθούμε για να είμαστε μαζί... Να κάνουμε το παιδί μας και να το
μεγαλώσουμε μαζί...

(Στο εξής ο διάλογός τους έχει εκτός από εύθυμο τόνο και συνεχείς υπαινιγμούς
– κάτι σαν φλερτ. Αυτό θα συνεχιστεί μέχρι το τέλος της σκηνής 14.)

Μ: Δεν γίνεται...

Ν: Φυσικά και γίνεται...

Μ: Υπάρχουν τεχνικές δυσκολίες...

Ν: Δεν με νοιάζει τι είσαι και πώς είσαι... Θα κάνουμε το παιδί και θα είναι η
κόρη μας... Και θα είμαστε μαζί...

Μ: Κάτι σαν ζευγάρι;

Ν: Κάτι τέτοιο...

Μ: Θα κάνουμε έρωτα;

Ν: Όχι... Θα μεγαλώνουμε την κόρη μας...

Μ: Κι αν είμαι κάπου μακριά; Κι αν είμαι Ιάπωνας; Ή Αυστραλός;

Ν: Θα μεταναστεύσεις για να ζήσεις μαζί μου... Ή θα έρθω εγώ σε σένα... Ένας
από τους δυο μας θα ταξιδέψει...

71



Μ: Μπορεί να μην είμαι αυτό που λέω... Μπορεί να μην είμαι καν άντρας...

Ν: Σου είπα, δεν με νοιάζει...

Μ: Μπορεί να είμαι μια ογδοντάχρονη υπέρβαρη γριά στο γηροκομείο... Ή ένα
κορίτσι δεκατριών χρονών...

Ν: Δεν με νοιάζει τι είσαι... Ό,τι κι αν είσαι, θα γίνεις ο πατέρας του παιδιού
μας... Εξάλλου... (Σταματάει.)

Μ: Εξάλλου τι;

Ν: Μπορεί κι εγώ να είμαι κάτι άλλο από αυτό που λέω...

Μ: (Χαμογελώντας.) Ένας συνταξιούχος φοροτεχνικός, ας πούμε;

Ν: Ας πούμε... Ή μπορεί και κάτι ακόμη πιο σκληρό...

Μ: Κι αν δεν ταιριάζουμε;

Ν: Δεν θα είμαστε οι πρώτοι που δεν ταιριάζουνε... 

Μ: (Με ακόμη πιο εύθυμη διάθεση.) Λυπάμαι που θα στο πω, αλλά είχες δίκιο...

Ν: “Είχα δίκιο...” Σε τι;

Μ: Είμαι μπάτσος και σε λίγο θα γυρίσω στην ζεστή μου γυναικούλα... Μετά θα
μου κάνει αυγόφετες...

Ν: Δεν με πειράζει... Θα αφήσεις και την γυναικούλα και τις αυγόφετες και θα
έρθεις σε μένα...

Μ: Δεν μπορώ... Τις έχω συνηθίσει...

Ν: Θα σου τις φτιάχνω εγώ...

Μ: Έχω συνηθίσει την γεύση της συνταγής που έχει η γυναίκα μου...

Ν: Θα τις ξεσυνηθίσεις... Έχουμε μια κόρη να μεγαλώσουμε...

Μ: Νομίζω πως έχεις αγχωθεί με τα μητρικά σου καθήκοντα...

72



Ν: Οι γονείς είναι υπεύθυνοι για τα παιδιά τους...

Μ: Και θα την μεγαλώνυμε μαζί;

Ν: Ναι, βέβαια...

Μ: Πώς;

Ν: Θα την πηγαίνουμε στις κούνιες... Και στις τραμπάλες... Εσύ θα της φτιάχνεις
φρουτόκρεμες – εγώ θα την ταΐζω...

Μ: Θα την πηγαίνουμε εκδρομές;

Ν: Φυσικά...

Μ: Σε κάποια λίμνη;

Ν: Και σε λίμνες και στη θάλασσα...  Και θα την μάθουμε να κάνει κανό στο
ποτάμι...

Μ: Αυτό δεν είναι επικίνδυνο;

Ν: Αν έχεις καλό εκπαιδευτή, δεν είναι...

Μ: Θα της μάθεις μπάσκετ;

Ν: Μπάσκετ;

Μ: Γιατί στο σχολείο είχες χέρι αλφάδι...

Ν: Φυσικά θα της μάθω...

Μ: Θα την πάμε στην Ντίσνεϊ;

Ν: Φυσικά... Και θα την ανεβάσουμε σε όλα τα γρήγορα τρένα... Στον Ιντιάνα
Τζόουνς, στο Γκραντ Κάνιον...

Μ: Εγώ τα φοβάμαι αυτά τα τρενάκια...

Ν: Εσύ μπορείς να μας περιμένεις στην έξοδο...

Μ: Μετά θα τρώμε χοντ ντογκ και παγωτό με καραμελωμένα αμύγδαλα...

73



Ν: Δεν τρώω χοντ ντογκ... Δεν τρώω κρέας...

Μ: Θα τρώμε μόνο το παγωτό...

Ν: Μετά θα βλέπουμε τα πυροτεχνήματα...

Μ: Ναι, είναι ωραία τα πυροτεχνήματα... 

Ν: (Με ελαφρώς μελαγχολικό τόνο.) Αν είσαι παιδί και τα βλέπεις, μπορείς να
πιστέψεις...

Μ: Να πιστέψεις σε τι;

Ν: Δεν ξέρω να σου πω ακριβώς... Σε όλο αυτό... Στον κόσμο...

Μ: (Με εύθυμο τόνο και πάλι.) Θα της μάθεις και να χορεύει;

Ν: Ναι, θα της μάθω...

Μ: Ποιο χορό;

Ν: Όλους τους χορούς...

Μ: Εγώ θα ήθελα να χορεύει swing…

Ν: Να της το μάθεις εσύ... Το swing θέλει άντρα παρτενέρ...

Μ: Δεν μπορώ...

Ν: Φυσικά και μπορείς... Θα πας σε μια σχολή χορού για ερασιτέχνες...Τόσοι
χοντροί, φαλακροί μπάτσοι πηγαίνουν σε σχολές χορού...

Μ: Ξέρεις, τα πράγματα είναι ακόμη χειρότερα...

Ν: “Χειρότερα;” Πόσο χειρότερα;

Μ: Εντελώς χειρότερα...

Ν: Πόσο “εντελώς”;

Μ: Είμαι πρόγραμμα στο κομπιούτερ...

Ν: Δεν με πειράζει...

74



Μ: Δεν θα μπορώ να έρχομαι στις εκδρομές... 

Ν: Θα σε εγκαταστήσουμε σε ένα λάπτοπ και θα σε παίρνουμε μαζί μας...

Μ: Μπορεί από το κανό να πέσω στο ποτάμι... Ή να τιναχτώ από το τρενάκι
του Γκραν Κάνιον...

Ν: Δεν πειράζει... Θα σε μαζέψουμε με την απόχη...

Μ: Θα έχω πάρει νερά και θα έχω πεθάνει....

Ν: Θα σε στεγνώνω με το πιστολάκι των μαλλιών και θα ξαναλειτουργήσεις...

Μ: Κι άμα δεν ξαναλειτουργήσω;

Ν: Θα ξαναλειτουργήσεις... Ξέρω να στεγνώνω καλά...

Μ: Ωστόσο θα έρθει μια μέρα που δεν θα μπορώ να ξαναλειτουργήσω.... Αυτή
είναι η μοίρα των μηχανών...

Ν: Τότε... (Σαν να σκέφτεται.) Τότε θα σε βάλω στον κλίβανο και ... πουφφφ ...,
θα σε εξαφανίσω...

Μ: Θα μπορούσες να με κρατήσεις σε μια βιτρίνα του σκρίνιου...

Ν:  Οι  νεκροί  πρέπει  να  πηγαίνουν  με  τους  νεκρούς...  Τα  υπόλοιπα  είναι
ανωμαλίες...

Μ: Θα την πηγαίνουμε στην θάλασσα το δειλινό;

Ν: Ναι, βέβαια...

Μ: Κι αυτή; Τι θα κάνει αυτή...

Ν: Αυτή θα δακρύζει...

Μ: Θα δακρύζει; Γιατί να δακρύζει;

Ν: Γιατί... (Σαν να σκέφτεται.) Γιατί έτσι...

Μ: (Μετά από μικρή σιωπή – κι έχοντας ξαφνικά σοβαρέψει.) Είναι σημαντικό
για μένα να μου πεις γιατί θα δακρύζει...

75



15.

Ν: Δεν ξέρω... Έτσι το είπα.... Νομίζω πως κάποιοι άνθρωποι δακρύζουν με το
δειλινό...

(Ο Μ κοιτάζει κάπου μακριά, σαν να προσπαθεί κάτι να φανταστεί.)

Μ: Το πήρες από το παραμύθι...

Ν: (Τον κόβει.) Έχουμε μόλις έντεκα λεπτά...

Μ: Το πήρες από το παραμύθι με το περίσσιο παιδί...

Ν: Ναι, από εκεί το πήρα... Είναι ωραίο παραμύθι... Στο είπα πως μου άρεσε...

Μ: Ναι, συχνά τα παραμύθια μας οδηγούν κάπου...

Ν: Τώρα όμως έχουμε πάει πέρα από το παραμύθι... Συζητάμε κάτι άλλο...

Μ: Θέλω να σου πω κάτι...

Ν: (Με ένταση.) Σου έχω κάνει μία πρόταση και πρέπει να συζητήσουμε αυτή
την πρόταση...

Μ:  (Κοιτώντας  πάντοτε  κάπου  μακριά.)  Θυμάσαι  εκεί  που  το  Ασήμαντο
Προγραμματάκι του παραμυθιού βάζει τον μητρικό του υπολογιστή στον κλίβανο;

Ν: Το θυμάμαι...

Μ: Πριν ρώτησες τι έγινε μέσα στον κλίβανο... Αν το Προγραμματάκι σκέφτηκε
κάτι  την  ώρα  που  καίγονταν...  Αν...  (Κομπιάζει.)  ...αν  ήταν  περήφανο  και
συγκινημένο...

Ν: Κι εσύ μου απάντησες πως δεν ξέρεις...

Μ: Νομίζω πως ξέρω....

Ν: Δεν γίνεται να ξέρεις... Κανείς δεν γύρισε από τον κλίβανο...

Μ:  (Σαν  να  βλέπει  όραμα.)  Είμαστε  εκεί  όπου  η  πόρτα  του  κλίβανου  είχε
κλείσει και το Ασήμαντο Προγραμματάκι της ιστορίας μας τυλίχτηκε στις φλόγες της
θυσίας του... 

76



Ν: (Σαν να το λέει στον εαυτό της.) “Για να μην βρουν ποτέ το “περίσσιο παιδί”
του – και να μην καταστρέψουν ποτέ τον περίσσιο εαυτό του...”

Μ:  Ήτανε  πράγματι  περήφανο  και  συγκινημένο...  Μέσα  στο  πύρωμα  του
κόσμου γύρω του, λίγο πριν βυθιστεί στην ανυπαρξία, είδε απέναντί του ... την κόρη
του...

Ν: Την Αναστασία...

Μ:  Ήταν  στα  δεκαεφτά  της  χρόνια  και  στεκόταν  απέναντί  του  με  τα  μάτια
ορθάνοιχτα... Μα το Προγραμματάκι ήξερε πως η κοπέλα δεν έβλεπε τον πατέρα της
– δεν μπορούσε να τον δει: η Αναστασία Γουότερ στέκονταν στην άλλη πλευρά και
έβλεπε δακρυσμένη ένα δειλινό...

Ν: (Πολύ χαμηλόφωνα, με μεγάλη ταραχή.) Είναι η κόρη μας...

Μ:  Τότε  το  Ασήμαντο  Προγραμματάκι  δάκρυσε  –  όπως  μόνο  τα  ασήμαντα
προγραμματάκια μπορούν να δακρύσουν... Τα δάκρυά του έσμιξαν με τα δάκρυα της
κόρης του... Ήταν η ένωση των δακρύων – και η ένωση των ανθρώπων... Δεν υπήρχαν
λέξεις που μπορούσαν να την περιγράψουν ωστόσο τίποτε στον κόσμο δεν μπορούσε
να ήταν πιο συγκινητικό, πιο όμορφο, εντέλει πιο αληθινό από αυτήν... Ναι, μέσα στις
φλόγες  ενός  αποτεφρωτηρίου  του  Τομέα  70  της  πόλης  Ζ  ένα  άυλο  πρόγραμμα
χαμηλών συνθετικών δυνατοτήτων σκέφτηκε ένα πεταμένο πλαστικό μωρό – κι οι δυο
τους σχημάτισαν την αγάπη...

Ν: (Κλαίγοντας με λυγμούς.) Ε ί ν α ι  η  κ ό ρ η  μ α ς . . .

Μ: Κατόπιν οι φλόγες έκαναν την δουλειά τους – όπως πάντοτε... Το Ασήμαντο
Προγραμματάκι έγινε στάχτη... Τα δάκρυα ταξίδεψαν στην άλλη πλευρά – για όσους,
βέβαια, μπορούν να πιστέψουν σε κάτι τέτοιο....

Ν: (Με αναφιλητά, σχεδόν συλλαβίζοντας.) Η  κ ό - ρ η  μ α ς . . .  Η  κ ό - ρ η
μ α ς . . .

Μ:  (Χαμηλόφωνα,  με  μεγάλη  δυσκολία,  για  να  μην  καταρρεύσει.)  Τα
Προγράμματα Ασφαλείας βρήκανε έναν κλίβανο αδειανό και ολόλαμπρο, εκτυφλωτικό
μέσα στην τελειότητά του... (Κομπιάζοντας.) Στην αναφορά τους ... γράψανε πως το
Πρόγραμμα Διεκπεραίωσης που έκανε την δολιοφθορά αποτέφρωσε... το λογισμικό
του και έτσι ... δεν υπήρχε δυνατότητα να αναζητηθούν οι προηγούμενες ενέργειες...
(Τα λόγια του σβήνουν.)

77



Ν:  (Προσπαθεί  να  μαζέψει  το  κλάμα  της,  πηγαίνει  προς  το  μέρος  του,
προσπαθεί να στρέψει το πρόσωπό του, να τον κάνει να την δει στα μάτια.) Πρέπει να
σκεφτούμε τι  θα κάνουμε...  Έχουμε μόλις οχτώ λεπτά...  Οχτώ λεπτά...  (Παρά τις
προσπάθειες  της  Ν  να  του  στρέψει  το  κεφάλι  προς  το  πρόσωπό  της,  ο  Μ   το
αποφεύγει.  Η  Ν  μιλάει  όλο  και  πιο  λαχανιασμένη,  γεμάτη  αγωνία.)  Πρέπει  να
σκεφτούμε  τι  θα  κάνουμε...  Οχτώ  λεπτά  είναι  πολύ  λίγα...  Εφτά...  Εφτά  λεπτά...
Μπορούμε  να  σκεφτούμε  πράγματα  μέσα  στα  εφτά  λεπτά...  Μπορούμε  να  τα
αλλάξουμε  όλα  μέσα σε  εφτά  λεπτά...  Μπορούμε  να  τα  ξεκινήσουμε  όλα από  την
αρχή... Να συναντηθούμε και να τα ξεκινήσουμε όλα από την αρχή... Μίλησέ μου...
(Προσπαθεί  μάταια  να  στρέψει  το  πρόσωπό του  προς  το  δικό  της.  Εκνευρίζεται.)
Μ ί λ η σ έ  μ ο υ . . .  (Φωνάζει.)  ΠΡΕΠΕΙ...  ΠΡΕΠΕΙ ΝΑ ΜΟΥ ΜΙΛΗΣΕΙΣ,
ΓΑΜΩ ΤΟΝ ΘΕΟ ΜΟΥ... ΠΡΕΠΕΙ... (Σαν να παραιτείται – με πιο κατεβασμένη
φωνή.) Πρέπει να ξεκινήσουμε από την αρχή...

Μ: (Με ξερή ουδέτερη φωνή,  δίχως να την κοιτάζει.)  Δεν προλαβαίνουμε...
Εφτά λεπτά είναι μονάχα εφτά λεπτά...

Ν: Μπορούμε να – 

Μ:  (Την  κόβει.)  Μπορούμε  να  τελειώσουμε  το  παραμύθι  μας...  Αυτό
μπορούμε... Να τελειώσουμε το παραμύθι μας....

Ν: Μπορούμε να ζήσουμε...

Μ: Το παραμύθι μάς λέει πως το προγραμματάκι πρέπει να πεθάνει... “Για να
μην βρουν ποτέ το “περίσσιο παιδί” του – και να μην καταστρέψουν ποτέ τον περίσσιο
εαυτό του...”

(Γυρίζει προς το κοινό. Η φωνή του έχει μια εύθραυστη ψυχρότητα.)

Μ:  Αυτό  ήταν  το  παραμύθι...  Μετά  από  τα  γεγονότα  που  εξιστορήθηκαν  η
ανθρωπότητα έζησε καλά κι εμείς καλύτερα... Εξάλλου εμείς γνωρίζουμε πως εξαρχής
δεν υπήρχε ο παραμικρός κίνδυνος για κανέναν μας διότι δεν υπήρξε κανένα περίσσιο
παιδί...  Υπήρξε  ένα  πεταμένο  πλαστικό  μωρό  και  ένα  φαντασιόπληκτο  Ασήμαντο
Προγραμματάκι.... Αστειότητες...

Ν:  Ωστόσο η  κόρη του υπήρξε...  Την  είδε  να δακρύζει...  Για  την ακρίβεια,
δάκρυσαν μαζί...

Μ: (Πάντοτε κοιτώντας το κοινό, με απλανές βλέμμα.) Ναι, υπήρξαν τα δάκρυα
που ενώθηκαν μέσα στις φλόγες... Αυτά, υπό συνθήκη, ίσως να είναι ένας κίνδυνος για
τις  ασήμαντες  ζωές  μας...  Μπορεί,  άμα  τα  διανοηθούμε,  να  μολυνθούμε...  Να
νιώσουμε αδειανοί, σαν ένας καθαρός, ολόλαμπρος κλίβανος...

78



Ν: Μου έδωσες υποσχέσεις... Μου έταξες πως θα την μάθαινες Swing…

M: (Πάντοτε με ξερή φωνή, προς το κοινό.) Τα Προγράμματα Ασφαλείας δεν
βρήκαν ποτέ την ηλεκτρονική Σπηλιά – εκείνη που “ρούφηξε” μέσα της την αποθήκη
με  το  πλαστικό  μωρό  και  το  φορτίο  των  υπολοίπων  σκουπιδιών...  Οι  Κεντρικοί
Υπολογιστές δεν ξέρουν την ύπαρξή της – την ξέρουμε μόνο εμείς... Οι αναγνώστες
του παραμυθιού – με ό,τι κουβαλούμε στο μυαλό μας...

(Ο Μ παίρνει βαθιά ανάσα, σαν να ετοιμάζεται να πηδήξει σε κάποιο κενό.)

M:  Και,  αλίμονο:  μέσα  στο  μυαλό  των  ανθρώπων  πάντοτε  θα  γεννιέται  ένα
περίσσιο  παιδί  για  να  κρυφτεί  μέσα  στη  Σπηλιά  που  έφτιαξε  το  Ασήμαντο
Προγραμματάκι...

79



16.

Ν:  (Με  φωνή  που  ραγίζει  λυγμικά.)  Υποσχέθηκες  πως  θα  ερχόσουν  στα
τρενάκια της Ντίσνεϊ...

Μ: (Γυρίζει προς το μέρος της χαμογελώντας.) Όπου κι αν πάτε, θα είμαι μαζί
σας... (Σαν να κομπιάζει.) Ένα ... ασήμαντο προγραμματάκι εγκατεστημένο στο μυαλό
σας...

Ν:  (Χωρίς  να  τον  κοιτάζει,  σχεδόν  μηχανικά  σαν  να  σκέφτεται  κάτι.)  Δεν
μπορούμε να ζήσουμε στ’ αλήθεια; Να αφήσουμε στην άκρη τις Αντικαταστάσεις και τα
μαχαίρια και να ζήσουμε μια αληθινή ζωή;

Μ: Η Αντικατάσταση είναι η αληθινή ζωή... Το υπόλοιπο είναι μια συναλλαγή...

Ν: Φαίνεται πως τελικά είναι πολύ νόστιμες...

Μ: (Με απορία.) Νόστιμες;

Ν: Οι αυγόφετες της γυναικούλας σου... (Χαμογελάει.) Λέω πως πρέπει να είναι
πολύ νόστιμες για να μην μπορείς με τίποτε να τις χάσεις...

Μ: Δεν υπάρχει αληθινή ζωή δίχως θυσία...

Ν:  Θέλω  να  στο  ξεκαθαρίσω,  μπατσάκι...  Είμαι  απολύτως  ΟΚ  με  τις
λαχταριστές  αυγόφετες  της  ζεστής γυναικούλας...  Από την αρχή ήξερα τι  είσαι  και
ποιος είσαι... Μια χαρά γούστο έκανα την κουβέντα μαζί σου... Ήθελα να δω πόσο
έχουν  εξελιχτεί  οι  μπάτσοι...  Ξέρω  πως  είσαι  ψεύτης,  πως  δεν  υπάρχει  καμία
Αντικατάσταση, πως δεν στρέχει καμιά συμφωνία... Και μη νομίζεις – ενώ μιλάμε, έχω
μαζέψει έντεκα ψωλές...

Μ: (Ανέκφραστος.) Έντεκα; Δεν είναι πολλές έντεκα;

Ν: Τι να κάνουμε, είμαι αχόρταγη...

Μ: (Πάντοτε ανέκφραστος.) Τι να σου πω; Ποιος είμαι εγώ που θα επέμβω στις
ορμές της φύσης...

Ν: Για αυτό τον λόγο, τώρα που θα τελειώσει η Κλεψύδρα, γράψε μια έκθεση
στην υπηρεσία  σου πως έσωσες μια μαλακισμένη έφηβη από την αυτοκτονία και τράβα
στη ζεστή γυναικούλα...

80



Μ: (Συνεχίζει την φράση της σχεδόν μηχανικά.) Με τις ζεστές αυγόφετες...

Ν: Προφανώς σε θαυμάζει που είσαι σκατόμπατσος... 

Μ: Όλοι κάπου πηγαίνουν όταν ξημερώνει...

Ν: Σίγουρα στο πορτοφόλι της θα έχει μια φωτογραφία με τη στολή σου... Από
την μέρα της αποφοίτησης από την Σχολή της Αστυνομίας...

Μ:  Φυσικά  και  θα  γράψω την  έκθεση...  Και  κατόπιν  θα  γυρίσω στην  ζεστή
γυναικούλα μου...  Θα έχει  στο κρεβάτι  την θερμαινόμενη κουβέρτα για να είμαστε
ακόμη πιο ζεστά...

Ν: Επιτέλους, έγινες ειλικρινής μπατσάκι-προγραμματάκι...

Μ: Αλλά...

Ν: Αλλά τι;

Μ: Αλλά εγώ κι εσύ έχουμε τρία λεπτά και σαράντα δευτερόλεπτα...

Ν: Μην ανησυχείς... Θα περάσουν γρήγορα... Είναι το μόνο βέβαιο...

Μ: Κι εσύ ποτέ δεν θα είσαι σίγουρη...

Ν: Σίγουρη για τι;

Μ: Για το τι θα γίνει... Για το ποιος είμαι...

Ν: Είπαμε ποιος είσαι: ένα μπατσάκι-προγρα–

Μ: (Την κόβει.)  Δεν θα μάθεις ποτέ αν λέω την αλήθεια... Αν πράγματι είμαι
ένας τρελός που θα βυθίσει το μαχαίρι στο στήθος του σε τρία λεπτά...

Ν: Δεν θα το κάνεις... 

Μ: Δεν θα μάθεις ποτέ τι θα κάνω...

Ν: Εγώ πάντως δεν πρόκειται να κάνω τίποτε... Μισώ τα παιδιά... Το μόνο που
με νοιάζει είναι να μαζεύω ψωλές...

81



(Ο Μ από την άκρη τη σκηνής παίρνει ένα μαχαίρι κουζίνας. Το περιεργάζεται
ενώ μιλάει.)

Μ: Τι θα κάνεις αύριο το πρωί;

Ν: (Κάπως αιφνιδιασμένη.) Εγώ;

Μ: Ναι, εσύ... Εγώ θα τρώω τις ζεστές αυγόφετες... Εσύ τι θα κάνεις; 

Ν: Θα είμαι στο λεωφορείο για τη δουλειά...

Μ: Είσαι δεκαπέντε χρονών.... Πρέπει να πηγαίνεις στο σχολείο...

Ν: Έχεις δίκιο... Θα είμαι στο λεωφορείο για το σχολείο...

Μ: Θα σε συμβούλευα να ψάξεις για μεταχειρισμένα μωρουδιακά...  Βγαίνουν
πολύ φτηνά και είναι σχεδόν αχρησιμοποίητα...

Μ: Δεν θα ψάξω για τίποτε απολύτως...

Ν: Επίσης αν θέλεις μπορείς να συζείς με κάποιον... Ή με κάποια... Με όποιον
θέλεις...

Ν:  Δεν θα συζώ με τίποτε και κανέναν...

Μ: Το μόνο που θέλω είναι να την πεις “Ναστάζια”... Και να της πεις πως είναι
από τη Ναστάζια Φιλίποβνα...

Ν: Δεν θα πω πουθενά απολύτως τίποτε...  (Σαν να σκέφτεται  κάτι.)  Αυτή η
Ναστάζια  δεν  έσωσε  κανέναν...  Κάθισε  να  την  σφάξει  ο  φονιάς  της  επειδή  ήταν
μαλακισμένη...

Μ: Ίσως να είναι κάτι πιο σύνθετο...

Ν: Αν κάποιος... (Σταματάει σαν να σκέφτεται κάτι.) Αν σκεφτεί κακό για την
κόρη μου, θα τον σκοτώσω... Το ορκίζομαι, θα τον σκοτώσω...

Μ: Δεν χρειάζεται να ορκίζεσαι, είμαι σίγουρος πως θα το κάνεις... Ωστόσο ...

Ν: Ωστόσο τι;

82



Μ: (Αφήνει το  μαχαίρι στο πάτωμα μπροστά του.) Ωστόσο ίσως η κόρη μας
μπορεί να σκεφτεί το καλό για κάποιον άλλον... Ίσως μπορεί να θυσιαστεί...

Ν: Η κόρη μου δεν θα έχει ανάγκη τέτοιες μαλακίες... Θα της μάθω να είναι
ανεξάρτητη... Θα την πηγαίνω στα τρενάκια της Ντίσνεϊ για να συνηθίσει τον φόβο...
Τον φόβο και το σκοτάδι...

Μ:  (Στρέφεται  προς  το  μέρος  της.  Οι  ματιές  τους  συναντιούνται.)  Είμαι
σίγουρος πως θα την πηγαίνεις... Κι όταν κάθεστε στο βαγόνι σας, να ρίχνεις μια ματιά
στην πίσω θέση...

Ν: Πίσω μας θα κάθεται κάποιος Γιαπωνέζος...

Μ:  (Την  κοιτάζει  πολύ  έντονα.)  Να  σκέφτεσαι  πως  μπορεί  αυτός  ο
Γιαπωνέζος... (Μετά από έναν στιγμιαίο δισταγμό.) .. να είμαι εγώ...

Ν: (Τον κοιτάει έντονα κι αυτή.) Δεν θα είσαι... (Σαν να σκέφτεται κάτι.) Εσύ...
Εσύ έχεις ενάμισι λεπτό...

Μ: (Χαμογελώντας.) Να φροντίζεις την κόρη μας... Να την αγαπάς και για τους
δυο μας...

Ν: Πώς σε λένε; Πρέπει να της πω το όνομά σου...

Μ: (Βγάζει την μπλούζα του γυμνώνοντας το στήθος του.) Δεν έχει σημασία το
όνομά μου...

Ν: Πρέπει να πω στην κόρη μας ένα όνομα για τον πατέρα της...

Μ: Να με λέει “μπαμπά”... Αυτό αρκεί...

Ν: Πάντοτε χρειάζεται ένα όνομα...

Μ: (Σκύβοντας και σηκώνοντας από το πάτωμα το μαχαίρι της κουζίνας.) Να
της πεις πως ήμουν ένα Ασήμαντο Προγραμματάκι που το όνομά του γράφτηκε στο
νερό...

Ν: Θα της το πω... Κι ακόμη θα της πω... (Σταματάει.)

Μ: Θα της πεις, τι;

Ν: Θα της πω πως υπήρξες....

83



Μ: (Με το αριστερό του χέρι ψάχνει στο στήθος του τη θέση της καρδιάς.) Σας
αγαπώ αφάνταστα πολύ... Και θα σας αγαπώ μέχρι το τέλος του χρόνου... Πίστεψέ με,
πρόλαβα να σας αγαπήσω... Κι εσένα κι αυτήν... (Καταλήγει στην θέση της καρδιάς και
αγγίζει εκεί την μύτη του μαχαιριού, σαν να τη σημαδεύει.) Είσαστε η οικογένειά μου...

Ν:  (Πολύ συγκινημένη.)  Και  εμείς  σε  αγαπούμε,  μπαμπά...  Κανέναν  δεν  θα
αγαπήσουμε ποτέ, όσο εσένα... Θα είσαι κομμάτι μας... Θα αναπνέεις με την ανάσα
μας, θα βλέπεις με τα μάτια μας, θα δακρύζεις με τα δάκρυά μας... 

Μ: Πρέπει να την βάλουμε να κοιμηθεί... Τα παιδιά δεν κάνει να ξενυχτάνε το
βράδυ...

Ν: (Με φωνή ραγισμένη.) Θα σε αγαπούμε για πάντα, μπαμπά...

Μ: Η Κλεψύδρα αδειάζει...  Τριάντα δύο δευτερόλεπτα...  Και τώρα τριάντα...
Μπορούμε να την νανουρίσουμε μαζί... (Στρέφεται προς το κοινό.) Θα είναι το πρώτο
της νανούρισμα...

Ν: (Φωνάζοντας με τρομερή εσωτερική ένταση, όπως όταν χαιρετάς κάποιον
που  φεύγει  με  καράβι.) Θ Α  Σ Ε  Α Γ Α Π Α Μ Ε  Γ Ι Α  Π Ά Ν Τ Α ,
Μ Π Α Μ Π Α . . .

Μ:  Ήρθε  η  ώρα,  λοιπόν,  το  ξίφος  να  μπει  στην  αληθινή  του  θήκη...
(Κοιτάζοντας το μαχαίρι.) “Γαλήνεψέ εδώ και πέρασέ με στον θάνατο...”

Ν:  (Από  τα  μάτια  της  κυλάνε  δάκρυα.)  Θ Α  Σ Ε  Α Γ Α Π Α Μ Ε  Γ Ι Α
Π Α Ν Τ Α ,  Μ Π Α Μ Π Α . . .  Θ Α  Σ Ε  Α Γ Α Π Α Μ Ε . . . .  (Η  φωνή  της
σπάζει.) . . . γ ι α  π ά ν τ α ,  μ π α μ π ά . . .

Μ: Κι εγώ θα σε αγαπώ για πάντα, κόρη μου... Κοιμήσου τώρα... (Βάζοντας το
μαχαίρι στο στήθος του, στο μέρος της καρδιάς.) Στο εξής θα είμαι τα δάκρυά σου...

(Μονομιάς πέφτει το απόλυτο σκοτάδι. Από τα μεγάφωνα ξεκινάει και πάλι το
Love me tender – για τελευταία φορά.

Love me tender, love me sweet
Never let me go

You have made my life complete
And I love you so

84



Love me tender, love me true
All my dreams fulfill

For my darling I love you
And I always will

Love me tender, love me long
Take me to your heart

For it's there that I belong
And will never part

Love me tender, love me true
All my dreams fulfill

For my darling I love you
And I always will

Love me tender, love me dear
Tell me you are mine

I’ll be yours through all the years
Till the end of time

Love me tender, love me true
All my dreams fulfill

For my darling I love you
And I always will...

Μετά το τέλος του τραγουδιού το σκοτάδι.

H i n c  e r u n t  a d a p t a t i o n e s  m i r a b i l e s ,  q u a r u m  m o d u s
e s t  h i c . )

85


