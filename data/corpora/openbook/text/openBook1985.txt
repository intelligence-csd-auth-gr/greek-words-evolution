






































 



 

 

 

 

 

 

Η Έλενα Τσάλτα ζει και μεγάλωσε στην Καλλιθέα. 

Πάντα της άρεσε να διαβάζει αλλά ποτέ δεν είχε σκεφτεί να γράψει. 

Παρακολούθησε σεμινάρια δημιουργικής γραφής με τον Δημήτρη Τανούδη και 

από τότε άφησε λίγο στην άκρη το διάβασμα για να πιάσει το μολύβι. 

Η αρχή έγινε με 18 μικρο-διηγήματα. 

H συνέχεια με άλλα 22. 

 

 



 

 

 

 

 

 

 

 

 

 

 

 

 

ΤΑ ΜΙΚΡΟΔΙΗΓΗΜΑΤΑ ‘’ 9000 ΛΕΞΕΙΣ ΚΑΙ ΚΑΤΙ’’  ΤΗΣ ΕΛΕΝΑΣ ΤΣΑΛΤΑ 

ΔΙΑΝΕΜΕΤΑΙ ΕΛΕΥΘΕΡΑ ΣΤΟ ΔΙΑΔΙΚΤΥΟ 

ΣΕ ΜΟΡΦΗ ΨΗΦΙΑΚΟΥ ΒΙΒΛΙΟΥ 

 

 

 

 

 

 

 

 

 

 

 



 

 

 

 

ΑΞΕΧΑΣΤΟΙ 

 

 

Την αγαπούσε πολύ τη γιαγιά της. Κι όταν εκείνη έφυγε από τη ζωή, δεν τη 

ξέχασε, κάθε εβδομάδα γέμιζε λουλούδια τον τάφο της. 

Δίπλα ακριβώς, βρισκόταν ένας άλλος τάφος, χωρίς σταυρό, τα παμπάλαια 

μάρμαρα είχαν μουχλιάσει. Κάποιο παππού θα ήταν, κάποιας δύστυχης 

μάνας, τι σημασία είχε. Όποιος και να’ ταν, δεν τον θυμάται πια κανείς, 

σκέφτηκε. Τα λουλούδια πλήθυναν και τα καντήλια έπειτα, έκαιγαν διπλά. 

Ένιωθε καλύτερα έτσι. 

Την είχε δει ένας χήρος μια φορά, την πέτυχε και άλλη, το είπε και σε έναν 

συγχωριανό του αυτό που είδε και του έκανε εντύπωση. Εντύπωση που 

διαδόθηκε στον συγχωριανό και όταν έκανε τα σαράντα της μάνας του, έψαξε 

στο νεκροταφείο να βρει τάφο παραμελημένο και ξεκίνησε να τον φροντίζει. 

Που και που έπαιρνε και το γιο του μαζί. Τι ωραία κίνηση. Πώς δεν το 

σκέφτηκε κανένας άλλος νωρίτερα; Έφτιαξε ομάδα στο φέισμπουκ, ‘’ 

Αξέχαστοι’’ την ονόμασε. Στην περιγραφή εξηγούσε πως τα μέλη της ομάδας, 

όφειλαν να σέβονται τις ψυχές των δικών τους που φεύγουν, αλλά και αυτών 

που έχουν ξεχαστεί σαν να ήταν από την οικογένειά τους. Κάθε φορά που 

επισκέπτονταν το νεκροταφείο για τους δικούς τους λόγους, ας έριχναν και μια 

ματιά σε τάφους που έμοιαζαν να έχουν εγκαταλειφθεί. 

Τεράστια επιτυχία. Το είπε και η τηλεόραση, μέχρι και κίνημα έγινε, 

συζητήθηκε στη Βουλή. Όλοι οι τάφοι πεντακάθαροι, φορούσαν τα καλά τους, 

οι παπάδες δεν πρόφταιναν να κάνουν τρισάγια. 

Κι έτσι όπως έγινε μόδα η κίνηση αυτή, έτσι ξεφούσκωσε. Ξαφνικά, από τη μία 

στιγμή στην άλλη. 

Τι κρίμα που συνέπεσε με το δυστύχημα της κοπέλας που αγαπούσε τόσο 

πολύ τη γιαγιά της. Έγινε η κηδεία και τα μνημόσυνά της, μα όταν ήρθε η ώρα 

να γίνει η εκταφή, κανένας δεν ενδιαφέρθηκε. Ούτε για τον τάφο της που είχε 

χορταριάσει. 

 



 

 

 

 

 

ΑΠΟΛΑΥΣΤΙΚΟΣ 

 

 

Τον είχε βάλει στο μάτι, την έβλεπα. Περίμενε υπομονετικά μήπως κι έρθει 

εκείνος πρώτος προς το μέρος της. Αλλά κι εκείνη να έκανε την αρχή, το 

αποτέλεσμα θα ήταν το ίδιο, ήταν δικός της. 

Τι σημασία είχε αν ήταν το δεύτερο θύμα της ημέρας;  Όλοι έπεφταν στα 

πόδια της και ποτέ ένας δεν ήταν αρκετός. Μέσα από αυτούς έπαιρνε δύναμη, 

γινόταν γιγάντια και όπως όλες, ήταν υπερβολικά ματαιόδοξη, δε χόρταινε, 

ήθελε κι άλλους. 

Κι αυτοί οι ανοιχτόχρωμοι, ήταν οι αγαπημένοι της, οτιδήποτε άλλο ήταν απλά  

ορεκτικό. 

Δε σταματούσε να τον κοιτάζει. Κίνησε κοντά του αθόρυβα, αυτός φαινόταν να 

μην έχει καταλάβει τίποτα, στεκόταν στην ίδια στάση που είχε από την αρχή. 

Ένα ακόμα βήμα δεξιά, ένα ακόμα και μεμιάς τον αγκάλιασε με τα πελώρια 

πόδια της. 

Έμεινε ακίνητος, έκπληκτος, να ανυπομονεί να μάθει την επόμενή της κίνηση, 

να μάθει τι όρισε για τη μοίρα του. Σαν να ετοιμαζόταν να του δώσει ένα 

πολυπόθητο παθιασμένο φιλί, άνοιξε το στόμα της και τον δάγκωσε. 

Πάντα τους έβρισκε απολαυστικούς του γρύλους η δικιά μας ταραντούλα. Με 

το που τους ρίχναμε στη γυάλα, ξέραμε ότι από τη μια στιγμή στην άλλη, δε 

θα υπήρχαν καν. 

 

 

 

 

 



 

 

 

 

 

ΒΑΣΙΛΙΚΟΥΛΑ 

 

 

Μικρή δεν έμπαινε καθόλου στο σπίτι της, όλη μέρα στον κήπο την έβγαζε. 

Μάθαινε ένα ένα πώς τα λέγανε τα λουλούδια και για όσα δε θυμότανε διάλεγε 

δικό της όνομα. 

Τα ζωγράφιζε στους τοίχους στο δωμάτιό της, τα φορούσε στα φορέματά της 

και πόσο της άρεσε να ακούει να τη φωνάζουν. Βασιλικούλα. 

Η Βασιλικούλα ποτίστηκε με αγάπη και άνθισε, έγινε ολόκληρη κοπέλα. Δεν 

παρασίτισε στους γονείς της, τελείωσε τη Γεωπονική και άνοιξε το δικό της 

φυτώριο. 

Μπήκε ο Λάμπης μια μέρα μέσα στο μαγαζί, τα έχασε, μοσχοβολούσε ο 

τόπος. Στον παράδεισο εκείνο όμως, ήξερε από την πρώτη ματιά ποιο 

λουλούδι είχε διαλέξει να πάρει. 

Την πήγε βόλτες τη Βασιλικούλα, δε σταμάτησε να της στέλνει δώρα κάθε 

μέρα. Τεράστιες κούτες από τα καλύτερα ζαχαροπλαστεία, κοσμήματα από 

την πόλη, μεταξωτά μαντήλια. Χαμογέλαγε ντροπαλά εκείνη, κοκκίνιζαν τα 

μάγουλά της. Το φιλί της όμως ακόμα δεν του το είχε δώσει, μόνο τον άφηνε 

να της κρατά το χέρι. 

Δεν ήξερε ο Λάμπης τι άλλο να κάνει. Ίσως δεν ένιωθε το ίδιο εκείνη και 

ντρεπόταν να του το πει. Αυτά σκεφτότανε το βράδυ που κατέβαιναν τα 

σοκάκια στου Ψυρρή. Περπάταγαν σιωπηλοί όταν είδε σε μια αυλή έναν 

πελώριο θάμνο, έναν πλατύφυλλο βασιλικό. Έκοψε ένα κλωνάρι, το μύρισε 

και το πέρασε πίσω από το αυτί της. 

Η Βασιλικούλα έλαμψε, τον αγκάλιασε σφιχτά και ανταπέδωσε τη χειρονομία 

του με το πρώτο τους φιλί. Το φιλί που έγινε όρκος για μία κοινή και ανθηρή 

ζωή που πέταξε τρία μπουμπουκάκια. 

 

 



 

 

 

 

 

 

ΒΓΕΣ ΚΑΙ ΛΙΓΟ ΕΞΩ 

 

-ΜΗ ΞΕΧΑΣΕΙΣ ΝΑ ΒΓΑΛΕΙΣ ΦΩΤΟΓΡΑΦΙΑ 

 

 

Δε διέφερε καθόλου από τον μέσο σύγχρονο άνθρωπο. Ξύπναγε, έφτιαχνε 

καφέ, άνοιγε τον υπολογιστή και αντάλλαζε καλημέρες με τους εξακόσιους 

είκοσι έξι φίλους του. Τον πληροφορούσαν και για την κίνηση μέχρι τη 

δουλειά, αν είχε καλό καιρό, άκουγε κανένα τραγουδάκι, έβλεπε φωτογραφίες. 

Ούτε που καταλάβαινε πώς κυλούσε η μέρα στο γραφείο. Χτύπαγε κάρτα, 

δούλευε, έφευγε. Ο υπολογιστής τον περίμενε ανοιχτός, είχε μπόλικο υλικό 

για να χορτάσει. Με το πιάτο του αγκαλιά απαντούσε στα μηνύματά του ενώ 

συγχρόνως μάθαινε πως πέρασαν τη μέρα τους και οι υπόλοιποι. Όταν 

βράδιαζε φρόντιζε να φτιάχνει και ατμόσφαιρα, άναβε κεράκια στη βεράντα, 

έβγαζε και τον υπολογιστή έξω, έπινε κανένα ποτηράκι να χαλαρώσει, 

κάπνιζε. Οι περισσότεροι φίλοι έστελναν φωτογραφίες για να τσουγκρίσουν τα 

ποτήρια τους, όσοι είχαν βγει έξω έκαναν το ίδιο. Όταν έπεφτε στο κρεβάτι για 

να κοιμηθεί ένιωθε χαρούμενος, γεμάτος. 

Δεν ήταν πάντα έτσι. Τόσα άρθρα είχε διαβάσει σχετικά με την κοινωνικότητα, 

τον παρακίνησαν κάτι γνωστοί, είχε και λίγη περιέργεια να δει κάποια μέρη 

από κοντά.  

Βγήκε για ένα ποτό στον Κεραμεικό με μια παρέα, κοινοποίησαν τις σχετικές 

φωτογραφίες, τσέκαραν και την παρουσία τους και μετά δεν ήξεραν τι να 

κάνουν για να περάσει η ώρα. Γράφτηκε στο γυμναστήριο που το χρειαζόταν 

λόγω της καθιστικής ζωής του. Δεν έκανε καμία γνωριμία. Μόνο περίμενε 

πότε θα αδειάσει κάποιο όργανο, έκαναν ουρά για να φωτογραφηθούν πάνω 

στα μηχανήματα οι αθλούμενοι. 



 Δοκίμασε κάτι διαφορετικό, λιγότερο φανταχτερό, γράφτηκε σε λέσχη για 

σκάκι. Του άρεσε όταν έκανε τα πρώτα μαθήματα αλλά όταν ξεκίνησαν τα 

τουρνουά και τους πίεζαν οι διοργανωτές να δημοσιεύουν συνέχεια στα 

κοινωνικά δίκτυα για να γίνουν δημοφιλείς αισθάνθηκε σαν να λειτουργούσε ο 

ίδιος αλλά με διαφορετικό λογαριασμό, ένα άλλο προφίλ ενός εαυτού του που 

του φαινόταν εδώ που τα λέμε βαρετός. 

Ζύγισε τα υπέρ και τα κατά και συμπέρανε πως βγαίνοντας έξω από το σπίτι 

του έχανε και χρόνο και χρήμα. Κυρίως όμως συνειδητοποίησε πως 

βγαίνοντας έξω έκανε ακριβώς τα ίδια με αυτά που έκανε στο σπίτι του και 

μάλιστα όχι τη στιγμή που ήθελε, ούτε με άνεση. 

Το συζήτησε και με τους ομοιοπαθείς φίλους του και αποφάσισαν από κοινού 

πως έπρεπε να σταματήσουν οι έξοδοι και να συνεχίσουν να κυλάνε οι ζωές 

τους ομαλά. 

Σήμερα είναι Κυριακή και κανένας τους δε δουλεύει. Θα αράξουν στο σαλόνι 

να συζητήσουν για μέρη που αν είχαν πολλά λεφτά θα πήγαιναν. Το 

Ντουμπάι είναι ο πιο δημοφιλής προορισμός, υπάρχει και εφαρμογή που σε 

ξεναγεί στις ομορφιές του σαν να είσαι ο ίδιος εκεί. 

 Έχουν όλη την ημέρα μπροστά τους για να το απολαύσουν και να 

ανταλλάξουν απόψεις. 

 

 

 

 

 

 

 

 

 

 

 

 

 



 

 

 

ΓΕΝΝΗΜΕΝΗ ΓΙΑ ΜΕΓΑΛΕΙΑ 

 

 

 

Η ιστορία της εδώ σε εμάς είναι γνωστή. Μην την βλέπεις έτσι ζαρωμένη, είναι 

δεν είναι πενήντα χρονών. Ναι, όπως τα λες είναι, ταλαιπωρημένη φαίνεται 

αλλά δεν ήταν πάντα έτσι. Μια χαρά πέρασε στα νιάτα της και είχε όλους τους 

μαγαζάτορες της περιοχής στα πόδια της και πιο πολύ το δήμαρχο. Σ’ αρέσει 

να ακούς τέτοια ε; Σε όλους μας αρέσει το κουτσομπολιό εκτός αν αφορά 

εμάς. Άντε, θα σου πω. 

Αυτή που λες γεννήθηκε στο διπλανό χωριό. Το μαγαζί από τότε υπήρχε κι 

έκανε μεροκάματα η μάνα της, καθάριζε τα σαββατοκύριακα, τις άλλες μέρες 

καθάριζε σπίτια. Θα’ ταν δε θα’ ταν δεκατριών  που λες και την έπαιρνε η 

μάνα μαζί τη μικρή να τη βοηθήσει να τελειώνουν νωρίτερα. Είδε η Μαρίτσα, 

ναι Μαρίτσα τη λένε, είδε που λες τη μαύρη γυαλιστερή πίστα, είδε τα 

τραπέζια που ήταν γυρισμένα προς τα εκεί, είδε και το μικρόφωνο στη μέση 

και θαμπώθηκε. Άντε να την κάνεις καλά. Όχι μόνο δε βοηθούσε την κυρα- 

Κούλα στις δουλειές, αυτή τη μια τραγούδαγε στην πίστα ότι είχε μάθει από το 

ραδιόφωνο, την άλλη χωνόταν στα καμαρίνια και φόραγε ότι τακούνι και 

τουαλέτα έβρισκε, ήταν και φορές που έκλεβε και κανένα μπουκαλάκι από το 

μπαρ και τη βρίσκανε σουρωμένη να κοιμάται στα σκαλιά σαν το γατί. Τι πού 

τα ξέρω αυτά, η ίδια μου τα’ λεγε και περηφανευότανε κιόλας. 

Πέρασαν λίγα χρόνια έτσι, την είχε μάθει και το αφεντικό και την έκανε χάζι, 

της έκανε το χατήρι να κάθεται στις τουαλέτες τις ώρες που ήταν ανοιχτό το 

μαγαζί. Αυτή ντυνόταν λες και ήταν πρώτο όνομα στη μαρκίζα, με τα λαμέ 

άλλαζε σακούλα στους κάδους. Ένα βράδυ δε ξέρω πώς έγινε, να πήγε να 

αλλάξει ρούχα η τραγουδίστρια, να έκανε διάλλειμα, δε ξέρω, ανέβηκε στην 

πίστα με αέρα Άντζελας Δημητρίου, κι έκανε παραγγελιά στο μαέστρο. 

Σάστισε αυτός, κοίταξε το αφεντικό να του πει τι να κάνει, κούνησε το κεφάλι 

αυτός να διασκεδάσει. Κάηκε το πελεκούδι εκείνη τη νύχτα, έσπασαν όλα τα 

πιάτα. Αστέρι η Μαρίτσα και στη φωνή και στο χορό και στο σκέρτσο, σε όλα 

της. Πρώτο όνομα έγινε στο μαγαζί και αυτό δε σταμάτησε να γεμίζει. 

 



Ουρές έκαναν για να δούνε τη Μαρίτσα, της έστελναν ένα σωρό δώρα και 

λουλούδια στα καμαρίνια. Ούτε στη Βουγιουκλάκη τόσα. Εδώ να σου πω πως 

το Μαρίτσα έγινε Αλίκη για καλλιτεχνικούς λόγους όπως είπε τότε. Που λες τα 

δώρα συνοδεύονταν από κτηματίες και εμπόρους της περιοχής, από τραπέζια 

και ταξιδάκια σε ξενοδοχεία. Με όλους πήγαινε, λέγανε πως δεν πήγαινε με 

έναν μόνο τη φορά. Δεν έδειχνε να τη νοιάζει, αυτή ζούσε το παραμύθι της, 

όλα τα βλέμματα στραμμένα πάνω της και η σαμπάνια έρεε. 

Πήγε ο δήμαρχος ένα βράδυ στο μαγαζί να κεράσει το δημοτικό συμβούλιο. 

Τη Μαρίτσα, ε δε μου πάει να τη λέω Αλίκη, δε ξέρω αν έκανε κάτι με όλους, 

έτσι αρέσει όμως στη γειτονιά να λέει, πάντως με το δήμαρχο κατέληξε και 

μάλιστα την έκλεισε ρεζερβέ. Έκαναν πίσω οι υπόλοιποι, φοβήθηκαν μην 

τους κάνει καμιά ζημιά στις δουλειές τους. 

 Ο δήμαρχος όμως που’ ταν και παντρεμένος με δυο παιδάκια, είχε γυναίκα 

με αυτιά που άκουσαν κάποια στιγμή αυτά που δεν ήθελε ν’ ακούσει. Ποιός 

την είδε και δεν τη φοβήθηκε, πάνω από τα μισά χωράφια εδώ είναι δικά της, 

στου δημάρχου το όνομα ούτε το σπίτι δεν είναι γραμμένο. Πήγε και απείλησε 

με κλείσιμο και μπλεξίματα με αστυνομίες το μαγαζί αν δεν εξαφάνιζαν τη 

Μαρίτσα. Κάθισε στα αυγά του ο δήμαρχος, κατέβηκε από τη μαρκίζα το 

μεγάλο αστέρι. Παρακάλαγε να μην τη διώξει, εκεί ήταν η ζωή της δεν ήξερε τι 

άλλο να κάνει, θα έπινε χλωρίνη. Στη ζούλα την άφησε να καθαρίζει, πέρασε 

και η δημαρχίνα να τη δει και να χαρεί. 

Που και που της δίνουν κανένα εικοσάρικο οι αγρότες και χάνονται μαζί στις 

τουαλέτες. Την αφήνει το αφεντικό και αυτός το ίδιο κάνει. Αυτήν δεν τη 

νοιάζει, έχει στο μυαλό της άλλες εποχές. Γι’ αυτό σου λέω, άσε την καυμένη 

στην ησυχία της που θες να κάνεις και παράπονα που δεν είναι καθαρά. Είναι 

και νωρίς ακόμα, έχει δυο τρία εικοσάρικα από πάνω της να περάσει. 

 

 

 

 

 

 

 

 

 

 



 

ΕΙΔΑ ΜΙΑ ΤΑΙΝΙΑ 

 

Πήγε να δει εκείνη την ταινία που του λέγανε και την ίδια μέρα κιόλας 

ξεπατίκωσε το σενάριο να ζήσει το δικό του παραμύθι. 

Η πρωταγωνίστρια ήταν χαμένη στη ρουτίνα της, ίδια ώρα ξυπνούσε κάθε 

πρωί, έπαιρνε το τρένο, έφτανε στη δουλειά, τέλειωνε αργά το βράδυ, ξανά 

τρένο να γυρίσει σπίτι, ύπνος, τα ίδια από την αρχή. Κι εκεί που σήκωσε το 

πόδι της να μπει στο βαγόνι, έκανε πίσω. Πήρε το επόμενο, κατέβηκε σε άλλη 

στάση, έκανε πράγματα που δε φανταζόταν, γνώρισε τον έρωτα της ζωής της 

και πέρασαν αυτοί καλά κι εμείς καλύτερα. 

Εκείνος καλύτερα δεν πέρναγε, οπότε αφού έπιασε με αυτή στην ταινία, γιατί 

να μην πιάσει και με τον ίδιο; 

Ξυπνητήρι δεν έβαλε, ότι ώρα του ερχόταν θα ξυπνούσε. Ήπιε καφέ στο σπίτι 

του, δεν αγόρασε στο χέρι να το πιπιλάει στη δουλειά με τις ώρες. Και γιατί να 

πήγαινε στη δουλειά; Θα περπάταγε στην τύχη προς μια κατεύθυνση κι όπου 

τον βγάλει.  

Καμιά ώρα μετά έφτασε στον Βασιλικό Κήπο. Απ’ έξω είχε περάσει πολλές 

φορές, μέσα δεν είχε μπει ποτέ. Ακολούθησε κάτι ηλικιωμένους, κάθισαν σ’ 

ένα παγκάκι αυτοί, κάθισε κι αυτός. Αφού δεν ήξερε τι να κάνει, έκανε ότι κι 

εκείνοι. Ρέμβαζαν με τα κεφάλια τους γυρισμένα προς τον ήλιο, με κλειστά τα 

μάτια. Το ίδιο κι αυτός. Κοίταζαν τον κόσμο που περνούσε, άλλαζαν 

σταυροπόδι, άλλαζε κι αυτός. Το ρολόι στο χέρι έδειξε δώδεκα, σχολάσανε, 

κινήσανε να φύγουν. Στο σπίτι τους δεν πήγε, να πάει στο δικό του σκέφτηκε 

αλλά μιας και αυτό πρόσταζε το μυαλό, ήταν υποχρεωμένος να κάνει κάτι 

άλλο, αυθόρμητο. 

Να’ τος τουρίστας στα στενάκια της Πλάκας. Να’ τος σε παραδοσιακό ουζερί, 

αγόρασε και αναμνηστικά σουβενίρ. Υπέροχη μέρα. Όμως, καμπάνες από 

κάποια εκκλησία σήμαναν πέντε και αυτός στις έξι είχε κλείσει ραντεβού με μία 

που συνομιλούσε στο ίντερνετ για μήνες, άργησε να τον εμπιστευθεί και να 

πειστεί να συναντηθούνε. Όχι, στο ραντεβού θα πήγαινε και συνέχιζε από την 

επομένη για τη μέθοδο της ταινίας. 

Έξι η ώρα στεκόταν έξω από το σταθμό του Θησείου. Έξι και μισή ήταν ακόμα 

εκεί, μέχρι και τις εφτά. 

Η κοπέλα είχε δει ταινία με έναν ψυχοπαθή που έδειχνε φυσιολογικός και το 

βράδυ σηκωνόταν στον ύπνο του και στραγγάλιζε γυναίκες. Αποφάσισε να 

μην το ρισκάρει και να μην πάει στο ραντεβού, δεν είναι να παίζουν με αυτά. 



 

ΕΡΧΟΜΑΙ 

 

-Εγώ είμαι. Έχει ένα καρτοτηλέφωνο απέναντι από την πλατεία που σου είπα 

να συναντηθούμε, είναι νωρίς ακόμα, το καράβι φεύγει σε μια ώρα. 

Αγχώθηκα, έφυγα όσο πιο γρήγορα μπορούσα από το σπίτι για να μη με 

καταλάβει κανείς. Δε μπορώ να κάθομαι μόνος μου να σε περιμένω να έρθεις, 

φοβάμαι και παίρνω θάρρος τώρα που μιλάω και ας είναι με τον τηλεφωνητή 

σου. Θα κάνω ένα τσιγάρο, αν χρειαστεί θα σε ξαναπάρω. 

-Εγώ είμαι πάλι. Πέρασαν εφτά λεπτά, τη μια μου φαίνονται λίγα και την άλλη 

φοβάμαι να περάσουν κι άλλα. Κάνουμε το σωστό, έτσι; Μαζί το 

αποφασίσαμε αλλά εγώ το σκέφτηκα, το θέλω. Θα περιμένω λίγο ακόμα, 

όπου να΄ ναι θα έρθεις. 

-Πάλι εγώ. Σε βλέπω που κάθεσαι στο παγκάκι, κοιτάς δεξιά και αριστερά για 

να με βρεις. Τι πάμε να κάνουμε Μαρία; Έχω πελαγώσει. Δεν τολμώ να 

κλείσω στιγμή τα μάτια μου, σε κοιτάω και απορώ που δεν έχω έρθει ακόμα 

δίπλα σου. Έτσι κάνουν οι άντρες; Τα έχω καταστρέψει όλα, εσένα, εμένα, τη 

γυναίκα μου, τους δικούς σου. Αλλά δεν κάναμε κάτι για να τους 

στενοχωρήσουμε. Ήταν τόσο απλό και λογικό, νιώσαμε το ίδιο, γιατί να μην 

είμαστε μαζί; Κλείνω, έρχομαι εκεί. 

-Σου είπα να έχεις κλειστό το κινητό σου και τώρα παρακαλάω για να το 

ανοίξεις. Δε μπορώ να κάνω βήμα. Τι θα κάνει η Δέσποινα μόνη της; Θα πάει 

ο πατέρας σου και θα της τα πει όλα. Θα τ’ αντέξει; Αυτή στα χέρια της σε 

μεγάλωσε. Δε ξέρω τι να κάνω, είναι και το παιδί στη μέση, θα μεγαλώσει και 

μαζί θα μεγαλώνει και ο θυμός του για μένα, θα με μισήσει, δε θα τον ξαναδώ 

ποτέ. Εσύ θα με καταλάβεις, είσαι μικρή ακόμα. Θα περάσει καιρός, θα με 

ξεχάσεις. Ξανά θα ερωτευθείς. Θα με συγχωρέσεις; Δε μπορώ να το κάνω, δε 

μπορώ. 

-Σε δέκα λεπτά το πλοίο αναχωρεί. Είσαι ακόμα στο παγκάκι και κλαις και δε 

σταματάς να ελπίζεις, με ψάχνεις ανάμεσα στους περαστικούς. Φύγε 

καρδούλα μου, πήγαινε σπίτι σου, στην οικογένειά σου. Όλα θα πάνε καλά για 

σένα αν δε με ξαναδείς, έτσι είπε ο πατέρας σου και έχει δίκιο. Σήκω, δε θα 

έρθω. 

-Σήκω κορίτσι μου, θα χάσουμε το πλοίο. 

-Επιτέλους ήρθες. 

 

 



Η ΔΙΑΘΗΚΗ 

 

 

Έφυγε αθόρυβα στον ύπνο της. Εκείνος ήταν προετοιμασμένος, ο καρκίνος 

έσβηνε το φως μέσα της εδώ και μήνες. 

Πρόλαβαν να ζήσουν μαζί τριάντα οχτώ χρόνια. Παιδιά δεν έκαναν, μετά από 

δύο αποβολές δεν ξαναπροσπάθησαν, ούτε μίλησαν ποτέ σχετικά με αυτό. Γι’ 

αυτό και όταν ο δικηγόρος τον ενημέρωσε σχετικά με τη διαθήκη της, 

ξαφνιάστηκε. Δεν είχε κανέναν άλλο πέρα από εκείνον, όλα τα είχαν από 

κοινού, ποιο λοιπόν το περιεχόμενό της; 

Την ημέρα που ανοίχτηκε η διαθήκη θα τη θυμόταν για πάντα. Ο δικηγόρος 

είπε πως του είχε δοθεί εντολή να του παραδώσει μία επιστολή δική της και 

να τη διαβάσει πριν μάθει σχετικά με τα περιουσιακά στοιχεία. 

Δεν καταλάβαινε τίποτα, είχε μουδιάσει. Σαν να βγήκε από το σώμα του ο 

απορημένος του εαυτός, παρακολουθούσε τον ίδιο ψύχραιμο να ανοίγει το 

φάκελο και να διαβάζει. 

Το γράμμα αυτό το συντάσσω έχοντας σώας τας φρένας μου που λένε, όπως 

επίσης και τη διαθήκη που αγνοούσες την ύπαρξή της. Θέλω να σε 

ευχαριστήσω για όλα αυτά τα χρόνια που περάσαμε μαζί, καθώς και για τη 

διακριτικότητά σου.  

Γνωρίζω, ήθελα να το μάθεις. Γνωρίζω για το γιο που γεννήθηκε το ογδόντα 

και την κόρη που ήρθε στη ζωή το ογδόντα τρία. Εκείνα πάλι δε με γνωρίζουν 

καν, όπως και οι μητέρες τους. Γνωρίζω επίσης πως τα παιδιά σου αγνοούν 

και τη δική σου ύπαρξη παρά το ότι τους τακτοποιείς όλον αυτόν τον καιρό 

οικονομικά. Παιδί εγώ δε μπόρεσα να σου χαρίσω, σε ευγνωμονώ όμως που 

στάθηκες δίπλα μου. Πώς όμως θα μπορούσα να σου στερήσω το πατρικό 

ένστικτο, όταν ο δικός μου καημός που δεν έγινα μάνα, έφαγε το κορμί μου 

σαν το σαράκι; 

Ποτέ μου δε σε κατηγόρησα, ποτέ δε ζήλεψα αυτές τις ψυχές, τα αγάπησα 

σαν να ήταν παιδιά μου κι έκανα ότι μπορούσα γι’ αυτά. 

Καθημερινά έβαζα στην άκρη ότι περίσσευε στις τσέπες μου για πάνω από 

είκοσι πέντε χρόνια. Στη διαθήκη μου λοιπόν, αφήνω ένα μεγάλο χρηματικό 

ποσό και στους δυο τους .Στη θέση μου κι εσύ το ίδιο θα έκανες και οφείλεις 

να συνεχίσεις από εδώ και πέρα στα φανερά. Δεν είναι όρος αυτός για να σου 

καταβληθεί ένα ποσό που φύλαξα για την αποδοχή της κληρονομιάς,  

 



είναι η επιθυμία μου να γνωρίσουν τον πραγματικό τους πατέρα τα παιδιά 

σου και αργότερα να γίνει δικό τους σπίτι το πατρικό μου. 

Θα συνεχίσω να σας φροντίζω από εκεί που θα είμαι, όπως έκανες εσύ είτε 

κρυφά, είτε φανερά. Να θυμάσαι πως σ’ αγαπώ και ποτέ δε σε μίσησα, ούτε 

τα βράδια που αργούσες να γυρίσεις σπίτι, ούτε τη μέρα που έμαθα τα 

μυστικά σου. 

 

 

 

 

 

 

 

 

 

 

 

 

 

 

 

 

 

 

 

 

 

 



Η ΜΕΓΑΛΗ ΑΠΟΦΑΣΗ 

 

Τα είχε σκεφτεί όλα από το βράδυ. Ξύπνησε το πρωί και στήθηκε στο 

κλασσικό σημείο, με τα χίλια ζόρια μάζεψε δέκα ευρώ μέχρι το μεσημέρι. 

Μπήκε στον ηλεκτρικό και κατέβηκε στο λιμάνι. Με τα λεφτά που είχε και την 

ώρα που έφτασε μπορούσε να πάρει το πλοίο για την Αίγινα, του έμεναν και 

ρέστα. 

Αφού τακτοποιήθηκαν όλοι στο σαλόνι, εκείνος βγήκε έξω και ανέβηκε όσο 

πιο ψηλά μπορούσε. Φρόντισε να μη μπορεί κανένας να τον δει, στάθηκε 

πίσω από την καμπίνα του καπετάνιου. 

Τι όμορφη που ήταν η θάλασσα και πόσο απέραντη. Χωρούσε τα πάντα μέσα 

της και σε λίγο θα έπεφτε κι αυτός στην αγκαλιά της. Έκλεισε τα μάτια για να 

του έρθουν στο μυαλό τα πιο σημαντικά γεγονότα της ζωής του. 

Είδε τη μάνα του να ράβει ένα παντελονάκι του και να του λέει τραγούδια από 

το χωριό μέχρι να φάει όλο το φαγητό του. Είδε την πρώτη μέρα που 

παράτησε το σχολείο και πήγε για δουλειά. Πόσο μεγάλος ένιωσε, όλος ο 

κόσμος του ανήκε Είδε την Κατερίνα που δούλευε στο καφενείο της πλατείας, 

τα χέρια της που φορούσαν περήφανα το δαχτυλίδι του αρραβώνα, την κοιλιά 

της που ήταν φουσκωμένη. 

Επόμενη εικόνα γεμάτη όνειρα κι ελπίδες. Κέρδισε στο λαχείο. Με αυτά τα 

λεφτά μπορούσε να αγοράσει την ίδια τη ζωή. Πολλές εικόνες μετά σαν 

φωτογραφίες. Με την οικογένεια διακοπές, μόνος του στα μπουζούκια, σε 

μαγαζιά νυχτερινά μόνο για κυρίους. Γυναίκες ξανθές, μελαχρινές, πολλές. 

Αυτοκίνητα, ποτά, δώρα. Το σπίτι αδειανό, η Κατερίνα με το μωρό στο 

δικηγόρο. Εκείνος μπροστά από ένα μηχάνημα ανάληψης να μετρά μηδενικά. 

Το χαρτί της έξωσης στην πόρτα, εκείνος να κοιμάται σε παράγκες. Σε 

παράγκες. Τον έθρεψε με τόσο κόπο η μάνα του για να ξεχάσει γυναίκα και 

παιδί και να κοιμάται σε παράγκες. 

Δεν ήξερε ποιόν είχε απογοητεύσει πιο πολύ, την οικογένειά του ή εκείνον. 

Ίδιος και χειρότερος από τον πατέρα του, δεν τους άξιζε να τα περνάνε αυτά, 

θα τους άδειαζε τη γωνιά. Καλύτερα νεκρός παρά κακομοίρης. 

Δεν άνοιξε τα μάτια του. Πήρε βαθιά ανάσα και βούτηξε στο κενό. Δεν είδε ότι 

είχαν φτάσει στην Αίγινα ούτε ότι το πλοίο ήταν ήδη αραγμένο στο λιμάνι. Τα 

μάτια άνοιξαν από τον πόνο. Είχε πέσει μέσα σε ένα ψαράδικο. Κατερίνα το 

λέγανε και πάνω του ήταν δεμένο ένα μικρό βαρκάκι. Σαν μωράκι. Σαν την 

Κατερίνα και το παιδάκι τους. 



ΘΕΡΙΝΟ ΣΙΝΕΜΑ 

 

Πόσο πολύ έχει αγαπηθεί το θερινό σινεμά. Δεν υπάρχει άνθρωπος που να 

μην πηγαίνει έστω σε μία προβολή κάθε καλοκαίρι. Έχει και μια ατμόσφαιρα 

μιας άλλης εποχής, δεν έχω καταλάβει γιατί αλλά μάλλον το έχουν μπερδέψει 

με τα ντράιβ-ιν.  

Εμένα δε μου αρέσει καθόλου. Βαριέμαι τις ασπρόμαυρες ταινίες που έχω 

μάθει τις ατάκες πλέον καλύτερα και από τους ηθοποιούς, τσαντίζομαι που 

πρέπει να πληρώσω ένα ποτήρι μπύρα όσο δυο βαρέλια και η συζήτηση με 

τα κουνούπια ανέκαθεν μου προκαλούσε καντήλες. Η παρέα όμως ψήφισε 

θερινό σινεμά, οπότε ακολούθησα κι εγώ. 

Βγάλαμε εισιτήρια, πήραμε ποτάκι και ποπ κορν και κάτσαμε στις καρέκλες, 

αυτές τις άβολες με τα λαστιχένια κορδόνια που είχαν κάποτε τα 

ζαχαροπλαστεία. Πέντε λεπτά μετά, μπαίνει ο Βέγγος σε πρώτο πλάνο. 

Ευτυχώς που συνήθως δε λέει και πολλά, περισσότερο τρέχει, αλλά και να 

έλεγε, πού να ακούσω με τον διπλανό που μασούλαγε αμέτρητα πατατάκια. 

Κι εκεί που γύρισα να του ρίξω μια υποτιμητική ματιά μπας και καταλάβει ότι 

με ενοχλεί, παίρνει τ’ αυτί μου στα δεξιά μου φωνές και βρισίδια. Στην αρχή δε 

φαινόταν κανείς αλλά μόλις ακούστηκε κάτι σαν μπουνιά, πετάχτηκε από την 

τουαλέτα ένας και τραντάχτηκε το πάτωμα όταν έσκασε κάτω. Εμείς κοιτάγαμε 

ριζωμένοι στις καρέκλες να δούμε τι θα γίνει. Βγαίνει κι άλλος ένας από την 

τουαλέτα και μια ξανθιά που τον τράβαγε από τα ρούχα. Συνέχισε να ρίχνει 

κάτι γαλλικά αυτός, πότε στον πεσμένο πότε σε εκείνη, έριχνε κλωτσιές στον 

φουκαρά, γλίτωνε μερικές όταν έμπαινε στη μέση αυτή. Πέσαν κλάματα και 

παρακαλητά, κουράστηκε λίγο το θηρίο, σταμάτησε να μαζέψει τους ιδρώτες 

του και συνέχισε πάλι το ίδιο τροπάρι. Τέτοια αγωνία είχα να δω τι θα γίνει 

παρακάτω που ούτε και κατάλαβα πότε καταβρόχθισα όλα τα ποπ κορν. 

Ο πεσμένος σηκώθηκε διστακτικά όταν ένιωσε πως ηρέμησαν λίγο τα 

πράγματα και προσπάθησε να τα βρουν στα λόγια. Έτσι μάθαμε και την 

ιστορία της υπόθεσης, αυτή έφταιγε για όλα, το είχα καταλάβει εγώ από την 

αρχή. Είπαν ότι είχαν να πουν και ήταν έτοιμοι να φύγουν όταν έπεσαν οι 

τίτλοι τέλους από την ταινία. Κοιτάγαμε εμείς μία το πανί, μία εκείνους, όπως 

έκαναν και αυτοί. Την ίδια στιγμή χτυπήσαμε όλοι παλαμάκια για να τους 

ευχαριστήσουμε για το θέαμα. Έκανε το θηρίο μια υπόκλιση, έκανε και ο 

πεσμένος, έκανε και η ξανθιά. Σηκωθήκαμε να φύγουμε. 

Τώρα μου αρέσει κι εμένα το θερινό σινεμά, ανυπομονώ να ξαναπάω. 

 

 



ΚΑΛΑ ΧΡΙΣΤΟΥΓΕΝΝΑ 

 

 

Τα λατρεύω τα Χριστούγεννα, πιο πολύ απ’ όλα τα παιδάκια του κόσμου. 

Τον Άγιο Βασίλη δεν τον περιμένω, με έχει στήσει πολλές φορές, αλλά η Αγία 

Ειρήνη έρχεται κάθε χρόνο, ή μάλλον πάω εγώ. Πίνουμε κρασάκι, τρώμε 

μπισκότα, παίζουμε χαρτιά και όλα αυτά τυλιγμένες σε καρό κουβέρτες 

βλέποντας τηλεόραση σαν γνήσιες εργένισσες. 

Στα τριάντα δύο αυτή η εποχή επιβάλει οικογένεια και γκόμενο. Αυτές τις 

συνάξεις με το σόι της έφαγα με το κουτάλι, κάποια δικαιολογία βρήκα μια 

χρονιά, την είπα και την επόμενη μέχρι που το πήραν απόφαση και δε με 

περίμεναν πια. Εγώ ήθελα πυροτεχνήματα, χορούς σε νυχτερινά κέντρα και 

αντρικές αγκαλιές. 

Την Ειρήνη, την Αγία Ειρήνη όπως τη λέω εγώ, τη γνώρισα στη δουλειά, 

είμαστε συνάδελφοι. Πενήντα χρονών αυτή, χωρισμένη από καιρό με δυο 

κόρες που της έχουν ήδη χαρίσει εγγόνια. Μένουν όμως στην επαρχία κι έχει 

μείνει μόνη της. 

 Την πρώτη φορά που με κάλεσε να περάσουμε μαζί τα Χριστούγεννα, 

ντράπηκα και δέχτηκα. Στέλναμε μηνύματα με κάποιον που δε θυμάμαι καν 

πού είχα γνωρίσει και ήλπιζα να κάναμε κάτι μαζί. Όντως μου το πρότεινε, 

κλείσαμε ραντεβού να βρεθούμε σε ένα μαγαζί. Ντύθηκα, στολίστηκα, 

προετοιμάστηκα για έξαλλες καταστάσεις κι έκανα την εξόρμησή μου προς το 

κέντρο. Μαζί μου και άλλο ένα εκατομμύριο κόσμος που νόμιζαν ότι 

κορνάροντας θα έφταναν πιο γρήγορα. Ένα πακέτο τσιγάρα τελείωσα μέσα 

στο αμάξι και ακόμα δεν είχα φτάσει. Τον έπαιρνα και αυτόν στο κινητό να του 

πω ότι θα αργήσω, πού να με ακούσει, δεν απαντούσε. Την Ειρήνη βέβαια 

δεν τη σκέφτηκα καθόλου για να μη με περιμένει άδικα. 

 Δύο ολόκληρες ώρες μετά και αφού είχα γυρίσει όλο το Γκάζι για να βρω να 

παρκάρω, έφτασα λουσμένη στον ιδρώτα κι έτρεξα κατευθείαν στο μπαρ να 

πιω ένα ποτό να συνέλθω. Νόμιζα πως έφταιγε η κούρασή μου αλλά τον είδα 

ξεκάθαρα να κάθεται από την άλλη πλευρά της μπάρας με μια κοκκινομάλλα 

που είχε κουλουριάσει σαν φίδι επάνω του και βεντούζαρε τα χείλια της όπου 

δεν κάλυπταν δέρμα τα ρούχα. Ήπια το ποτό μονορούφι. Πήγα κοντά τους, 

κέρασα δυο σφηνάκια, ευχήθηκα Καλά Χριστούγεννα κι έφυγα σε 

δευτερόλεπτα για να γυρίσω σπίτι. Εκεί με περίμενε άλλη έκπληξη. Ο Ρούλης 

μου, ο σκύλος που μου κράταγε συντροφιά για δεκατέσσερα χρόνια και 

κούναγε την ουρά του περήφανα κάθε φορά που άνοιγα την πόρτα, κοιτόταν 

άδειο κουφάρι στο πάτωμα του σαλονιού, δεν κουνιόταν τρίχα επάνω του. 



Έβαλα τις φωνές και τα κλάματα, μοιρολογούσα. Τον τύλιξα σε μια κουβέρτα, 

πήρα το φτυάρι για τις στάχτες από το τζάκι και ξαναμπήκα στο αυτοκίνητο. 

Είχε ξεκινήσει να βρέχει. Ούτε που ήξερα πού πήγαινα, ήθελα να βρω μια 

χούφτα χώμα να τον θάψω. Βρέθηκα στο Άλσος της Νέας Σμύρνης. Οι 

πόρτες κλειστές. Σκαρφάλωσα τα κάγκελα, πέρασα  τον Ρούλη από κάτω και 

ξεκίνησα να σκάβω. Η βροχή έγινε χαλάζι. Δεν καταλάβαινα τίποτα, ήμουν 

μούσκεμα από δάκρυα, ιδρώτα και βροχή κι έσκαβα με το φτυαράκι. Τον 

φίλησα για τελευταία φορά και τον σήκωσα να τον αφήσω μέσα στην τρύπα 

που είχα ανοίξει. Ο Ρούλης είχε κάτι ώρες που τα είχε τινάξει, έκανε και κρύο, 

είχε κοκκαλώσει. Όταν γύρισα να σκεπάσω τον τάφο του, σκόνταψα στο δεξί 

πισινό του πόδι, έπεσα φαρδιά πλατιά πάνω στο Ρούλη και τις λάσπες και 

κατάφερα να σπάσω και το δικό μου δεξί πόδι. Νομίζω πως τότε θυμήθηκα 

ξαφνικά την ύπαρξη της Ειρήνης. Σύρθηκα μέχρι τα κάγκελα μπας και 

περάσει κανένας χριστιανός να με βοηθήσει. Λεπτά, ώρες, μια βροχερή 

αιωνιότητα μετά, εμφανίστηκε ένα μεθυσμένο ζευγαράκι και καλέσαμε τη 

φιλενάδα μου. 

Μα σας ζαλίζω με την ταλαιπωρία του νοσοκομείου, από όλη τη βραδιά, το 

μόνο που θέλω να θυμάμαι είναι η ζεστασιά του σπιτιού της Ειρήνης όπου 

καταλήξαμε μετά από το επεισοδιακό σήριαλ που έζησα. 

 Η καρό κουβέρτα, η ίδια που σκεπάζομαι κάθε Χριστούγεννα. Τα μπισκότα 

και η φτηνή σαμπάνια που σερβίρονται από τότε και κάθε χρονιά στο τραπέζι. 

Η τηλεόραση που μένει μονίμως ανοιχτή για συντροφιά και η τράπουλα που 

ανοίχτηκε για πρώτη φορά τα ξημερώματα της επομένης των Χριστουγέννων. 

Κρίμα που φέτος η Ειρήνη θα κάνει ρεβεγιόν με έναν μανάβη που ψωνίζει 

χρόνια από τη λαική. Εγώ πάντως θα την περιμένω στο σπίτι της. 

 

 

 

 

 

 

 

 

 

 



ΚΑΤΩ ΑΠΟ ΤΟΝ ΠΛΑΤΑΝΟ 

 

Μέχρι να βρουν τον πλάτανο που κάθονταν κάτω από τα κλαδιά του, είχαν 

γυρίσει όλο το ποτάμι. Αλλού είχε ξέφωτα, πιο κάτω τα δέντρα ήταν κοντά και 

σε κάποια ήδη είχαν καθίσει άλλοι. Ήταν καλοκαίρι, το χωριό είχε γεμίσει 

Αθηναίους που διψούσαν για φύση και ξεχύθηκαν στην εξοχή. 

Η κοπέλα άπλωσε μια κουβέρτα για να ξαπλώσει, έχοντας για μαξιλάρι τις 

χοντρές ρίζες του δέντρου που έβγαιναν από το χώμα. Το αγόρι δε χόρταινε 

από την ομορφιά που απλωνόταν γύρω του, έκανες γύρους τον κορμό και 

όταν είδε ότι μπορούσε από το ύψος του, σκαρφάλωσε στα δυνατά κλαριά, να 

φτάσουν τα μάτια του ακόμα παρακάτω. 

Ψηλάφισε με τα δάχτυλα κάτι που του φάνηκε σαν κλαδί κομμένο, πληγή που 

έχει επουλωθεί, αλλά δεν ήταν. Ένα Γ κι ένα Β μέσα σε μια καρδιά που ο 

χρόνος τα είχε φουσκώσει. 

-Γιώργη, αν πάρει χαμπάρι ο πατέρας πως λείπω από το σπίτι τέτοια ώρα, θα 

με σκοτώσει. Η μάνα κάνει πως δε βλέπει, με καταλαβαίνει λέει, αλλά αυτό 

πρέπει να σταματήσει μέχρι να είμαστε επίσημα μαζί.. 

-Βαγγελιώ, αν είναι να πεθάνει κάποιος, αυτός θα είμαι εγώ. Γι’ αυτό σου 

παρήγγειλα με την Ελενίτσα να με συναντήσεις. Ξέρεις τι έλεγε στο καφενείο ο 

πατέρας σου σήμερα; Πώς κρατήθηκα και δεν πιαστήκαμε στα χέρια. Όλο τον 

Κωστή της κυρα Δήμητρας παίνευε, για τα κτήματα και την προκοπή του. Για 

τις πολλές τις ρίζες που έχει, που τις προσέχει σαν παιδιά του και μόνο 

αυτουνού του δίνουν λάδι κάθε χρόνο. Και τώρα ο πατέρας του πήρε και τις 

διπλανές του, ήρθε κοντά με τα δικά σας. Κόρη για παντρειά λέει εσύ, μόνος 

του και ο Κωστής, θα’ θελε μια γυναίκα να βρίσκει φαγητό όταν γυρνά στο 

σπίτι. Για εμένα κουβέντα, λες και δεν τα’ χαμε συμφωνήσει εκείνο το βράδυ 

στο σπίτι σας. Τι να του κάνουν οι δικές μου πορτοκαλιές μπροστά στα 

λιόδεντρα του Κωστή; 

Άσ’ τον να λέει Γιώργη μου. Ο πατέρας νομίζει παιδί δεν έχει. Έχει όμως, με 

μυαλό και με καρδιά και αν είναι να μπω σε άλλο σπίτι, αυτό θα είναι το δικό 

σου.. Έδωσε την ευχή του εκείνο το βράδυ, αν για λίγα δέντρα θέλει να το 

ξεχάσει, σου δίνω εγώ το λόγο μου και θα ζήσω με τον άνθρωπό μου. 

Και σκάλισαν εκεί ψηλά τα αρχικά από τα ονόματά τους για να θυμούνται τη 

μέρα που δώσανε όρκο κάτω από τον πλάτανο. 

-Φωτεινή, έλα να σε βοηθήσω να ανέβεις εδώ πάνω. Και φέρε και το μαχαίρι. 

Θέλω να γράψουμε τα αρχικά μας. 

 



ΜΙΑ ΙΣΤΟΡΙΑ, ΔΥΟ ΔΡΑΧΜΕΣ 

 

Είχε γίνει κορυφή στο είδος της. Τα βιβλία της τα’ βλεπες παντού, στις 

βιτρίνες, στα παζάρια, ακόμα και στα περίπτερα. Την καλούσαν από τον 

Έβρο μέχρι την Κρήτη για παρουσιάσεις, σε όλους έλεγε ναι και την 

επιβράβευε ο κόσμος με την παρουσία του, ουρές έκαναν να τους υπογράψει. 

Κάθε φορά ξεκινούσε την ομιλία της ευχαριστώντας τον Παπατέρπο. Για 

χρόνια δεν ρώτησε κανείς ποιος ήταν αυτός, θεωρούσαν πως αναφέρεται σε 

κάποιο συγγραφέα που δε γνώριζαν, λογικά θα ήταν διάσημος και 

ντρέπονταν να δείξουν την άγνοιά τους. Σε εκείνη την παρουσίαση όμως, μια 

κοπέλα σήκωσε το χέρι της και η περιβόητη ερώτηση ακούστηκε. Ποιος είναι 

ο Παπατέρπος; 

Χαμογέλασε. Νόμιζα πως όλοι ήδη γνωρίζατε, αφού κανένας δε ρωτούσε. 

Ο Παπατέρπος είναι ο μπαμπάς μου, ο παππούς μου, ο καλύτερος 

δάσκαλος, ο μέντοράς μου. Είναι αυτός που βάζει το μολύβι στο χέρι μου, 

αυτός που βάζει ιδέες στο μυαλό μου. 

Το ξέρετε πως γεννήθηκα σε ένα χωριό έξω από την Καλαμάτα. Ένα χωριό 

παραδοσιακό, με το νεκροταφείο στην είσοδο και την πλατεία στη μέση. Όλα 

τα μαγαζιά του χωριού μαζεμένα εκεί, το μπακάλικο, ο φούρνος και κάπου 

εκεί στην άκρη ο Παπατέρπος με το καπέλο του. Φώναζε ο ψαράς για την 

πραμάτεια του, φώναζε κι εκείνος για να πουλήσει. Τι; Μια ιστορία, δυο 

δραχμές. 

Περνάγαμε πιτσιρίκια με τις μανάδες μας από μπροστά του, τραβούσαμε με 

τα χεράκια μας τις ποδιές τους να του δώσουν το αντίτιμο για να τον 

ακούσουμε. Πάντα μας έκαναν το χατήρι. Έριχναν τα λεφτά στο καπέλο, μας 

έβαζαν να κάνουμε ένα κύκλο γύρω του κι εκείνες ψώνιζαν μέχρι να τελειώσει. 

Το καταλάβαιναν από τα γέλια και τα χειροκροτήματα που ρίχναμε. Κι άλλο, κι 

άλλο φωνάζαμε, αλλά αυτός πεινούσε, μας έλεγε να ξαναπεράσουμε την 

επομένη. 

Κάθε μέρα ήταν εκεί, κάθε μέρα καινούργια ιστορία, του κουτιού, που 

γεννιότανε σε μια στιγμή. Έριχνε μια ματιά τα ρούχα μας, έβλεπε λουλούδια, 

μας έλεγε για νεράιδες και δάση. Αγνάντευε το καμπαναριό της εκκλησίας στο 

βάθος και ο Κουασιμόδος γινόταν Ελληνόπουλο παπαδοπαίδι στον Άγιο 

Διονύση. 

Ήταν μεγάλος όμως ο Παπατέρπος και δεν άργησε η ώρα που τον βρήκανε 

ακίνητο στο πόστο του. Ποιος θα συνέχιζε τις ιστορίες του; Ποιος θα έδινε 

ξανά ζωή στην πλατεία; Αυτά σκεφτόμουν και άρχισα να γράφω.  



Τις ιστορίες του συνέχισα, αλλά δεν ήθελα να ακουστούνε μόνο στο χωριό, 

ήθελα να μοιραστούν σε όλη την Ελλάδα, γι’ αυτό και αποφάσισα να γράψω 

βιβλία. 

Εύχομαι να νιώθει περήφανος εκεί πάνω. Άραγε του δίνουν και οι άγγελοι δυο 

δραχμές για να ακούσουν τις ιστορίες του; 

 

 

 

 

 

 

 

 

 

 

 

 

 

 

 

 

 

 

 

 

 

 

 



ΠΕΡΑΣΤΙΚΟΙ 

To παραδέχεται, στην αρχή ένιωθε λίγο άσχημα, δε μπορούσε να εξηγήσει 

αυτό που της συνέβαινε. Έτσι ξαφνικά ξεκίνησε να φαντάζεται ιστορίες για τον 

κάθε περαστικό που πέρναγε από μπροστά της. Άγνωστοι όλοι, παιδιά, 

γυναίκες κάθε ηλικίας, ακόμα και για τα αδέσποτα είχε κάτι να σκεφτεί. 

Πρώτη φορά που το έπαθε, είχε δει έναν κύριο που ενώ κρατούσε μπαστούνι 

για να τον στηρίζει στο περπάτημά του, είχε κάτι το πολύ περήφανο πάνω 

του, κάτι αριστοκρατικό. Πρέπει στα νιάτα του να είχε κάποιο αξίωμα του 

στρατού, ήταν αετίσιο το βλέμμα του όπως και η μύτη του. Σίγουρα θα είχε 

μόλις τελειώσει τον κυριακάτικο περίπατό του, να, είχε αγοράσει και 

εφημερίδα και τον περίμεναν οι κόρες του σε ένα σαλόνι με πολυελαίους για 

το μεσημεριανό φαγητό. Ήταν και χήρος, έβαζε το χέρι της στη φωτιά. 

Όταν συνειδητοποίησε ότι δεν είχε μπροστά της έναν από τους χαρακτήρες 

που πρωταγωνιστούσαν στα βιβλία της αλλά άνθρωπο ζωντανό και μάλιστα 

κάποιον ξένο, έριξε το φταίξιμο στη βιβλιοθήκη της. Τόσες ώρες που χανόταν 

εκεί μέσα, κατάντησε να μπερδεύει τη λογοτεχνία με την πραγματικότητα. 

Το είπε και στη γειτόνισσα, ντρεπόταν να πάει σε γιατρό. Εκείνη χασκογέλαγε, 

αυτό ήταν όλο, εγώ βλέπω κόσμο να περνά και τους φαντάζομαι γυμνούς, της 

είπε. Ε, μετά από αυτό που άκουσε, θεώρησε πως ήταν υγιής και αποφάσισε 

να το απολαύσει. Άφησε και για λίγο στην άκρη το διάβασμα για να έχει 

περισσότερο χρόνο για περιπάτους. 

Ένα αγοράκι περπατάει μόνο του στο δρόμο, φοράει τσάντα σχολική. Θα πάει 

να την αφήσει στα γρήγορα για να πάει να δουλέψει. Είναι φτωχό το 

κακόμοιρο και δεν υπάρχει επιλογή, πρέπει να βοηθήσει τους γονείς του και 

να ταίσει τα μικρότερα αδέρφια του. 

Μια κυρία σχεδόν τρέχει και αφήνει πίσω της το άρωμά της. Έχει μια ώρα στη 

διάθεσή της για να αγκαλιάσει τον εραστή της και να κλείσει το φούρνο που 

ετοιμάζει το φαγητό. Πεινάει πολύ ο άντρας της όταν γυρνά από την οικοδομή, 

με σαλαμοτύρι τη βγάζει εκεί πάνω. 

Μια γατούλα σχεδόν λιποθυμά από την αδυναμία πάνω στα πόδια της, μόλις 

γέννησε, ήταν πολλά τα μικρά και την έχουν ξεζουμίσει στο θήλασμα. 

Πέρασαν μήνες έτσι μέχρι εκείνο το πρωινό που έστεκε δίπλα της ένας 

νεαρός περιμένοντας να ανάψει το πράσινο. Δεν ήξερε τίποτα για εκείνον 

αλλά ούτε και μπορούσε να φανταστεί. Προσπάθησε χωρίς αποτέλεσμα, 

έβαλε τα δυνατά της, σκέφτηκε κάτι για να κάνει την αρχή, ότι είχε απολυθεί 

από τη δουλειά του αφού ήταν σκυθρωπός, τίποτα, δεν της έβγαινε η 

συνέχεια. Πανικοβλήθηκε. Το είπε και στη γειόνισσα αλλά αυτή ήταν 

χαρούμενη, ακόμα τους έβλεπε όλους γυμνούς. 



Άλλαξε τη διατροφή της, κοιμόταν περισσότερο για να ξεκουραστεί. Ότι και να 

έκανε έμενε άκαρπο. Ξαφνικά συνέδεσε στο μυαλό της το γεγονός ότι έδωσε 

όλο της τον εαυτό σε αυτό το καινούργιο χόμπυ και ξέχασε εντελώς τη μεγάλη 

της αγάπη, το διάβασμα. Αυτό ήταν, θα ξαναχωνόταν στη βιβλιοθήκη και θα 

της ερχόταν έμπνευση. 

Διάβαζε, έβγαινε, διάβαζε, περπάταγε, τίποτα. Τα πάντα είχαν χαθεί. Τα 

πάντα; Θυμόταν πολύ καλά τα βιογραφικά που είχε φτιάξει για τους 

περαστικούς της. Αφού δεν της ερχόταν τίποτα νεότερο και αφού άντεχε να 

κυλά η μέρα χωρίς διάβασμα, θα ξεκινούσε να γράφει. Ναι, στα γεράματα, 

ποτέ δεν είναι αργά. 

Κρίμα να πάει τόσος κόπος χαμένος, σκέφτηκε για τελευταία φορά και έπιασε 

το μολύβι. 

Λίγους μήνες μετά εκδόθηκε το πρώτο της βιβλίο. Περαστικοί, λεγόταν. 

 

 

 

 

 

 

 

 

 

 

 

 

 

 

 

 

 

 



ΣΚΕΨΕΙΣ ΣΤΟ ΚΡΕΒΑΤΙ 

 

 

Καθόταν και την κοίταγε που κοιμόταν δίπλα του. Έτσι όπως κάνουν όλοι οι 

ερωτευμένοι, όλοι οι ενθουσιασμένοι όταν πέφτουν για πρώτη φορά στο 

κρεβάτι με εκείνη που κυνηγούσαν τόσο. Δεν είχε κάτι το ιδιαίτερο ούτε το 

πρόσωπο ούτε η στάση του σώματός της. Δεν έλαμπε, δεν πρόβαλε κανένας 

γοφός προκλητικά από το σεντόνι. Απλά ήταν εκείνη και αυτό τον έκανε τον 

πιο ευτυχισμένο εικοσάχρονο που υπήρξε. 

Να καταλάβαινε άραγε πόσο σημαντική του ήταν; Ένιωθε τη ματιά του, πόσο 

του άρεσε να τη βλέπει στο δωμάτιό του; Σαν να ανήκε πάντα εκεί, ταίριαζε 

σαν κομμάτι από παζλ. Είχε φέρει κάνα δυο κορίτσια που είχε γνωρίσει στη 

σχολή αλλά με το που τελείωσαν χωρίς να βρει κάποια δικαιολογία της είχε 

γυρίσει σπίτια τους. Εκείνη μέσα από την απλότητά της ήταν διαφορετική. Του 

άρεσε ο τρόπος που έπινε τον καφέ της, το πώς στήριζε τα μαλλιά της πίσω 

από το αυτί , το πώς γύριζε τις σελίδες στα βιβλία της, τα ίδια πράγματα που 

κάνουν  όλοι  τα έκανε διαφορετικά. Να, τώρα άλλαξε πλευρό κι έτσι 

δημιουργήθηκε το όγδοο θαύμα στον κόσμο. 

Δεν υπήρχε περίπτωση να ένιωθαν και οι δύο το ίδιο και αυτό του  χάλασε τη 

διάθεσή. Πώς θα μπορούσε να την κάνει να τον θυμάται για πάντα; Τη 

φανταζόταν να συζητάει μετά από χρόνια με φίλες της για τους άντρες που 

άλλαξαν τη ζωή τους και να λέει την ιστορία τους. Πώς κατέληγε αυτή η 

ιστορία, τι να έκανε για να τη σφραγίσει; Να χαρακωνόταν με το όνομά της και 

να ξύπναγε έκπληκτη μες στα αίματα; Αυτό το έχουν κάνει πολλοί. Να 

εξαφανιζόταν την ίδια στιγμή από την πόλη και να μην τον έβρισκε ποτέ για να 

θυμάται την πρώτη νύχτα τους που έγινε και τελευταία; Και αυτό πολύ κοινό 

του φαινόταν. Πρωινά στο κρεβάτι, καντάδες και ερωτικές εξομολογήσεις δε 

θα τη συγκινούσαν. Ούτε προτάσεις γάμου, κεριά και ροδοπέταλα στα 

πατώματα ή φωτογραφίες της στους τοίχους λες και ήταν κανένας δολοφόνος 

που έχει ψύχωση μαζί της.  

Σκαλίζοντας το μυαλό του να βρει τη μοναδική ιδέα δεν κατάλαβε πότε άνοιξε 

τα μάτια της. Τον κοίταγε με τον ίδιο τρόπο που την κοιτούσε νωρίτερα 

εκείνος, σαν να σκεφτόταν τα ίδια που σκέφτηκε και αυτός. Τότε ήταν που 

συναντήθηκαν οι ματιές τους. Άφησαν μερικά δευτερόλεπτα να περάσουν για 

να φωτογραφίσουν τη στιγμή στο μυαλό τους και ταυτόχρονα είπε ο ένας στον 

άλλο 

- Είσαι ότι πιο σημαντικό υπήρξε ποτέ στη ζωή μου. 

 



ΣΤΟΧΟΣ 

 

 

Όχι, δεν το είχε πάρει απόφαση εδώ και καιρό, ούτε το σχεδίαζε, ούτε 

σημείωμα είχε αφήσει για να εξηγήσει. Κάτι σαν κρίση πανικού πρέπει να 

έπαθε και ανέβαινε δυο δυο τα σκαλιά για να φτάσει στην ταράτσα. 

Ήσυχος άνθρωπος, ουδέτερος. Σαν παιδί δεν ήταν από αυτά που 

περηφανεύονταν οι μαμάδες για τα κατορθώματά τους αλλά ούτε από αυτά 

που εκείνες καταλόγιζαν απελπισμένα τις σκανταλιές τους. Στο σχολείο 

μέτριος μαθητής, δεν είχε και καμιά φιλοδοξία, μόνο να περνάει τις τάξεις. 

Όσο για φιλίες, ήταν από εκείνους που χώνονταν στις παρέες ή ακόλουθος 

για τους δημοφιλείς. Ούτε κολλητοί, ούτε κορίτσια, ούτε τίποτα. 

Μεγάλωσε, σπούδασε και βρέθηκε υπάλληλος γραφείου σε μια λογιστική 

εταιρεία. Έμοιαζε με αυτές που βλέπουμε σε αμερικάνικες ταινίες, ένας 

τεράστιος όροφος που στον κάθε εργαζόμενο αντιστοιχεί ένα τετραγωνικό. 

Χτύπημα κάρτας, ωράριο εννιά- πέντε, πενθήμερο και μετά καλό 

Σαββατοκύριακο. Να όμως που τα πράγματα από απλά έγιναν περίπλοκα. 

Άκουγε για την κρίση στην τηλεόραση αλλά δεν ένιωθε τίποτα. Λόγω της 

κρίσης όμως, η εταιρεία αγοράστηκε από ξένους που αποδείχτηκαν 

απαιτητικοί και ανταγωνιστικοί. Έθεσαν κανόνες στο προσωπικό και 

εβδομαδιαίους στόχους που κάθε φορά ανέβαιναν και πιο ψηλά. Απολύθηκαν 

πολλοί που δεν τα κατάφερναν, όχι όλοι μαζί όμως, ένας ένας και ποτέ δεν 

ήξεραν ποιός θα είναι ο επόμενος .Κάπου εκεί ήταν που εμφανίστηκαν τα 

πρώτα του συναισθήματα. 

 Αυτή η ρώσικη ρουλέτα που παιζόταν στο γραφείο άρχισε να τον ταράζει, 

πότε θα ερχόταν και η δική του σειρά για να φύγει; Οι δόσεις του δανείου του 

σπιτιού έτρεχαν και αυτός δεχόταν συνέχεια μειώσεις στο μισθό αφού δεν 

έφτανε τους άπιαστους στόχους. Ένας από τους κανόνες ήταν και η 

συνεργασία και η κοινωνικότητα, σε βαθμολογούσε ο κάθε συνάδελφος  για τη 

συμπεριφορά σου και έπρεπε να είσαι συμπαθής και να συμμετέχεις. Ίδρωνε, 

φοβόταν, έγινε καχύποπτος και ταραζόταν. Δε μπορούσε να κοιμηθεί, έπιανε 

τον εαυτό του να μπλοκάρει και να μη μπορεί να κάνει τίποτα και 

στεναχωριόταν όταν άκουγε λυγμούς κάθε φορά που άδειαζαν τα διπλανά 

τετραγωνικά. Ο τελευταίος λυγμός ήταν που τον έκανε να τρέξει μέχρι την 

ταράτσα. 

Μόλις έφτασε πήρε μια τεράστια ανάσα και έψαξε να βρει από πού θα πέσει. 

Κάποια τον είχε προλάβει όμως, μάλλον οι τελευταίοι λυγμοί. Δυο μάτια 

κλαμένα κοιτούσαν το κενό κι ένα θυμωμένο στόμα τον έδιωχνε για να 

τελειώσει αυτό που είχε αρχίσει με την ησυχία της.  



Ο αέρας της έπαιρνε τα μαλλιά, ανέμιζε το φόρεμά της. Ένα λουλουδάτο 

άρωμα του ερχόταν στα ρουθούνια, γλυκό και δροσερό. Οι διστακτικές 

κινήσεις που έκανε με τα χέρια της για να ισορροπήσει του έφεραν στο μυαλό 

μικρό πουλί που κάνει τα πρώτα φτερουγίσματα για να πετάξει. Τα πρώτα 

φτερουγίσματα που έκανε και η καρδιά του. 

Ξεχάστηκε η κρίση πανικού, ξεχάστηκε ο λόγος που ανέβηκε στην ταράτσα. 

Ξεχάστηκε και ο μισθός και το δάνειο, αυτή χωρούσε μόνο στις σκέψεις του 

και έπρεπε να τη φέρει κοντά του και να μην πετάξει μακριά για πάντα. Ήταν η 

πρώτη φορά που φάνηκε δυναμικός και έβαλε στόχο. Χρειάστηκε μόνο μια 

στιγμή για να την αγκαλιάσει και να τη ρίξει σε ασφαλές έδαφος και μόνο μια 

ματιά για της δείξει πόσα συναισθήματα τον έκανε να νιώσει. 

Δεν είπαν τίποτα. Τη σήκωσε από το χέρι και  κατέβηκαν από την ταράτσα. Δε 

σταμάτησαν στον όροφο που ακόμα δούλευε εκείνος. Θα έβρισκαν κάτι μαζί, 

το είχαν βάλει στόχο. 

 

 

 

 

 

 

 

 

 

 

 

 

 

 

 

 

 



 

TI ΕΓΡΑΦΕ ΣΤΟ ΤΕΤΡΑΔΙΟ ΤΟΥ 

 

 

Εγώ στο μαγαζί τον γνώρισα, του σέρβιρα τον καφέ του. Πάντα στην γωνιά 

καθόταν μόνος του, ενώ οι υπόλοιποι πελάτες, οι ίδιοι σχεδόν κάθε μέρα, 

είχαν γίνει μια μεγάλη παρέα. Εκείνος καλημέριζε, άναβε το τσιγάρο του, έπινε 

μια γουλιά και χανόταν στα γραφτά του. 

Καλά δεν περίμενα από έναν εξηντάχρονο να έρχεται με τον υπολογιστή του, 

αλλά το ύφος του σαν σύνολο ήταν μιας άλλης εποχής. Θες το μολύβι και η 

γόμα, θες το μεγάλο κιτρινισμένο τετράδιο, θες τα χρυσά γυαλιά, η λευκή του 

κοτσίδα ; Πάντως αν τον έβλεπες για πρώτη φορά, θα ορκιζόσουν ότι είναι 

συγγραφέας. Κι εμείς έτσι τον λέγαμε, δε μας είπε ποτέ το όνομά του. 

Ερχόταν που λες κάθε μέρα κι έγραφε ασταμάτητα μέχρι το μεσημέρι που 

έφευγε. Τι έγραφε δε ξέρω. Μια φορά που σηκώθηκε να πάει τουαλέτα, 

έτρεξα να προλάβω να διαβάσω καμιά λέξη αλλά δεν έβγαζα τα γράμματά 

του. Είχα τόσο αγχωθεί για να μη με πιάσει που δεν άντεχα να 

ξαναπροσπαθήσω. 

Μια μέρα δεν ήρθε, ούτε την επόμενη. Το νου μου στο κακό δεν πήγε. Είχε 

ανοίξει καινούργια καφετέρια ένα τετράγωνο πιο πάνω και τον είχαν δει εκεί. 

Πάλι σε γωνιά καθότανε, κάπνιζε, έπινε μια γουλιά, συνέχιζε τα γραφτά του. 

Δε ξέρω γιατί άλλαξε στέκι, να τον ενοχλούσαν οι πολλές κουβέντες από τους 

θαμώνες, η τιμή του καφέ; Να του στέρεψε η έμπνευση σε εμάς; Δε ξέρω. 

Ξέρω όμως ότι στεναχωρήθηκα πολύ που έμαθα σήμερα το πρωί πως 

πέθανε. Μα πιο πολύ στεναχωριέμαι που δε θα μάθω ποτέ τι έγραφε στο 

τετράδιό του. 

 

 

 

 

 

 

 

 



ΤΙ ΘΕΣ ΝΑ ΓΙΝΕΙΣ ΟΤΑΝ ΜΕΓΑΛΩΣΕΙΣ 

 

Τα Σαββατόβραδα, αντί να κατεβάζει ρακόμελα στου Ψυρρή με τον Τάκη, 

έκανε ολονυχτία με την αστικοποίηση και το προσφυγικό. 

Έπρεπε βλέπεις, να περάσει σε καλή σχολή. 

O μπαμπάς ήταν κάθετος, ήθελε να βγει στη σύνταξη και το φαρμακείο δεν 

αλλάζει επίθετο στην ταμπέλα, έλεγε. Η Φωτεινή λιποθυμούσε κάθε φορά που 

έμπαινε στην οικογενειακή επιχείρηση, της μύριζε πτωμαίλα. Από την άλλη, 

δεν ήθελε να τον στεναχωρήσει.. 

Η μαμά καμάρωνε που είχε μάθει γράμματα όλη την Καλλιθέα. Της έκαναν 

έκπτωση και στο μάρκετ οι ταμείες που την θυμόντουσαν και αυτό ήταν 

ιδιαίτερη τιμή για εκείνη. Κάποιος έπρεπε να συνεχίσει την παραγωγή 

εκπτωτικών κουπονιών, άσχετα αν η Φωτεινή έβγαζε εξανθήματα κάθε φορά 

που κρατούσε κιμωλία. 

Εκείνη βέβαια δεν είχε κανέναν ιδιαίτερο στόχο, μόνο να μην της πάρει  καμία 

τον Τάκη. 

Είκοσι  χρονών αυτός, εισοδηματίας, του άφησε δυο τρία διαμερίσματα ο 

υπερήλικας παππούς και εκείνος έγινε η ατραξιόν της νυχτερινής μποέμικης 

Αθήνας. 

Ναι, αυτό ήθελε κι εκείνη, καλοπέραση και χρήμα να ρέει από παντού. 

Αυτά σκεφτόταν  κάθε βράδυ εκείνη την Άνοιξη και να που πέρασε ο καιρός  

και έμειναν όλοι ευχαριστημένοι. 

Έβγαλε καλό βαθμό, δήλωσε Φαρμακευτική και Παιδαγωγικό, κάποιο λάθος 

έγινε και την πήρανε και στις δυο σχολές. Κανένα πρόβλημα. 

Βλέπεις η Φωτεινή έπεσε να κοιμηθεί ένα βράδυ και το πρωί ξυπνήσαν τρεις. 

Ίδιες, μία φώναζε η μία, μία ούρλιαζε η άλλη. Και οι γονείς των τριών 

Φωτεινών όταν τις είδαν, αφού πέρασαν μερικά εμφράγματα, δε ξεχώριζαν 

καμία. Ήταν και οι τρεις το παιδί τους, φιλούσαν τη μία, αγκάλιαζαν την άλλη 

κόρη. Ο Τάκης δε, όντας μονίμως μεθυσμένος ,καλοδέχτηκε το γεγονός, το 

είχε ξαναβιώσει κάποια εποχή που είχε κολλήσει με το αψέντι. 

Η Φωτεινή που υπήρχε από πάντα, αυτή που το ένιωθε, το πρώτο διάστημα 

δεν ήθελε να βγει από το δωμάτιό της για μέρες και δεν άφηνε και τις άλλες. 

Είχε ξεκινήσει να κρύβει στα ρούχα της κι ένα μαχαίρι καλού κακού, πού 

ξέρεις γιατί ήρθαν αυτές , σκεφτόταν. 



Ήρθε ο καιρός που το πήραν όλοι τους απόφαση πως αυτό που έγινε, όντως 

συνέβαινε και δεν έβλεπαν μαζί  κανένα όνειρο. Και όχι απλά το δέχτηκαν, το 

εκμεταλλεύτηκαν στο έπακρο. 

Η πρώτη Φωτεινή φοίτησε στη Φαρμακευτική, έκανε την πρακτική της παρέα 

με τον μπαμπά της και η ταμπέλα δεν άλλαξε. 

Η δεύτερη  τελείωσε με άνεση  το Παιδαγωγικό και δίδασκε στην Πάρο. 

Πήγαινε συχνά και η μαμά της εκεί, πόσο χαιρόταν στις βόλτες τους όταν 

συναντούσαν παιδιά και χαιρετούσαν την ‘’κυρία’’! 

Η αυθεντική Φωτεινή  έγινε η πιο καλτ μορφή του Ψυρρή. Μαζί με τον Τάκη, 

συντηρούσαν  κάθε βράδυ  τα ρακομελάδικα της περιοχής και όλη τη μέρα 

κοιμόντουσαν . 

Έμειναν όλοι ευχαριστημένοι. 

 

 

 

 

 

 

 

 

 

 

 

 

 

 

 

 

 

 



ΤΟ ΚΟΡΙΤΣΙ ΑΠΟ ΠΙ 

 

Αγαπητή μου Κατερίνα, 

Έχεις παίξει πολύ μεγάλο ρόλο στη δικιά μου ιστορία. Περίμενα πώς και πώς 

κάθε εβδομάδα να βγει το καινούργιο τεύχος σου. Τις αφίσες τις ανταλλάζαμε 

με τις φίλες μου και όταν διαβάζαμε τις συνεντεύξεις των διάσημων που μας 

αφιέρωναν την αγάπη τους, πετούσαμε από τη χαρά μας. 

Ο κυριότερος λόγος όμως που σε αγόραζα, ήταν για να διαβάσω τις ιστορίες 

που έστελναν δροσερά κορίτσια που είχαν ήδη αποκτήσει τις πρώτες τους 

εμπειρίες. Είχαν ερωτευτεί και μας το έγραφαν για να διαβάσουμε κι εμείς που 

δε μας άφηνε και πολύ ο μπαμπάς να κυκλοφορούμε έξω από το σπίτι. 

Τα πρώτα φιλιά σε χοροεσπερίδες, καλοκαιρινά σ’ αγαπώ σε νυχτερινά 

μπάνια, ερωτικά ραβασάκια που περνούσαν από θρανίο σε θρανίο. Εγώ μόνο 

με τη φαντασία μου μπορούσα να τα νιώσω αυτά, μέχρι το τεύχος εξακόσια 

οχτώ που μου άλλαξε τη ζωή. 

- Με λένε Βασίλη και δουλεύω στο περίπτερο του πατέρα μου όταν δεν 

έχω σχολείο. Κάθε εβδομάδα έρχεται ένα πολύ γλυκό κορίτσι που το 

όνομά της ξεκινάει από Πι και αγοράζει το περιοδικό σου. Ούτε που 

έχει καταλάβει πώς χτυπά η καρδιά μου όταν τη βλέπω, πώς λιώνω 

όταν αφήνω τα ρέστα στο χέρι της. Έχω πάρει το θάρρος εδώ και λίγο 

καιρό και της δίνω μαζί κι ένα χαρτάκι με το τηλέφωνό μου και της 

προτείνω να βρεθούμε, αλλά δε ξέρω αν δε θέλει ή δεν έχει δώσει 

σημασία στο σημείωμα. 

- Γι’ αυτό κορίτσι μου που ξεκινάς από Πι και σε βλέπω μια φορά την 

εβδομάδα στο περίπτερο στη Νέα Ιωνία, απάντησέ μου σε παρακαλώ. 

Ξέρω πως θα διαβάσεις αυτήν την ιστορία, σε έχω ακούσει να λες στις 

φίλες σου πόσο σου αρέσουν οι συγκεκριμένες σελίδες. 

Έτσι αγαπητή μου Κατερίνα, κατάλαβα πως είμαι εγώ το κορίτσι που 

ξεκινάει από Πι, σκάλισα το γραφείο μου και βρήκα μερικά μπαλάκια με 

αποδείξεις και τα χαρτάκια από τον Νι. Το αγόρι που δούλευε στο 

περίπτερο έγινε το φιλί μου και το σ’ αγαπώ μου και όπου να’ ναι θα 

ακούσει και το μεγάλο ναι της ζωής μου. 

Εσύ μπορεί να μην εκδίδεσαι πια, όφειλα όμως να σου γράψω την δικιά μου 

ιστορία αγάπης και ας μη δημοσιευθεί ποτέ. 

 

 

 



 

ΤΟ ΦΑΓΗΤΟ ΕΙΝΑΙ ΕΤΟΙΜΟ 

 

 

Έβαλε να μαγειρέψει το κολοκυθάκια στο τηγάνι. Έκοψε πρώτα πάνω κάτω 

τα κοτσάνια και τα έκοψε σε φέτες.. Τσιτσιρίσανε μόλις βούτηξαν στο καυτό 

λάδι. 

Είχε φτιάξει αυτό το φαγητό αμέτρητες φορές, αλλά τη στιγμή που έμπηξε το 

πιρούνι σε ένα κολοκυθάκι για να μαλακώσει στην ψίχα, της ήρθε στο μυαλό 

πως το βασάνιζε το δύστυχο. Μετά η φαντασία της έφτασε ακόμα παραπέρα, 

ταυτίστηκε με το λαχανικό. 

Τι κακουχίες είχε περάσει, τι δροσερή που ήταν κάποτε και τι σχήμα της είχαν 

δώσει, αυτό που ήθελαν. Και αφού την είχαν τεμαχίσει, δεν τους έφτανε, 

έχωναν σαν μαχαιριές τις πιρουνιές στην καρδιά της, να πιάσει το δηλητήριό 

τους παντού. 

Εκείνη εκεί η φέτα στη μέση έμοιαζε πιο πολύ σε εκείνη, ήταν και κάπως 

φαρδιά. Είχε προλάβει να την τρυπήσει μόνο μια φορά. Την ξανατρύπησε και 

δεύτερη, όπως την τρύπησαν όταν την ανάγκασαν να παρατήσει το σχολείο. 

Τρύπησε και Τρίτη, που έφυγαν τα παιδιά της στο εξωτερικό και από τότε 

πέρασαν ήδη έξι χρόνια. Τέταρτη πιρουνιά, πέμπτη, έκτη, εκατοστή για τον 

κάθε καυγά που είχε κάνει με τον άντρα της και ακόμα πονούσε. 

Το κολοκυθάκι είχε λιώσει και όσο είχε απομείνει ήταν κάρβουνο. 

Σέρβιρε μόνο το συγκεκριμένο σε ένα πιάτο και το πέταξε στο τραπέζι που 

περίμενε εκείνος για να φάει. 

- Ορίστε. Αυτό έμεινε. Φα’ το κι αυτό μήπως και χορτάσεις. 

 

 

 

 

 

 

 



 

ΨΙΤ 

 

Η  Χριστίνα ήταν καλεσμένη για φαγητό στο σπίτι των γονιών της. 

Έμενε μόνη  σε δικό της διαμέρισμα από τότε που ξεκίνησε να δουλεύει. 

Μόνιμη συντροφιά ήταν ο Αρούλης, ένας ξανθοκίτρινος γάτος που 

περιστρεφόταν όλη της η ζωή γύρω από τη δική του. 

Αν έφαγε ο Αρούλης τις κροκέτες του, αν έπαιξε με τα παιχνιδάκια του, αν 

είναι μαλακό και καθαρό το μαξιλαράκι του. 

Ο Αρούλης ήταν και η μόνιμη αιτία καυγά με τους γονείς της. Γι’ αυτό και 

απέφευγε να πηγαίνει συχνά σε εκείνους. 

Οι συζητήσεις ξεκινούσαν κάπως έτσι-Και πώς τα πας με τη δουλειά; Βγαίνεις  

καθόλου να πάρεις λίγο αέρα ή όλη μέρα κάθεσαι πάνω από τον υπολογιστή 

και το πιάτο του Αρούλη:-και κατέληγαν έτσι ακριβώς-Mα έφτασες 35 χρονών 

γαιδάρα κι έναν χριστιανό δε μας έφερες ακόμα για γαμπρό. Μόνο μαζεύεις τα 

αποφάγια για να ταίσεις το γατί, αυτή είναι η μόνη σου έγνοια, η καλοπέρασή 

του. Μα Αρούλης, όνομα είναι αυτό για γάτα; 

Αυτή τη φορά βέβαια, δε μπορούσε να τους αποφύγει, είχαν την ονομαστική 

τους γιορτή. Αγόρασε από μια κάβα το πιο δυνατό κρασί που βρήκε, δώρο για 

εκείνους αλλά και τον εαυτό της, στο δεύτερο ποτηράκι θα είχε ξεχάσει και 

τους γονείς της και το γατί. 

Σκεφτόταν τι πλάκα θα είχε να άνοιγαν την τσάντα του δώρου και να έβγαινε ο 

Αρούλης από μέσα! 

Γελούσε ακόμα μόνη της όταν τους χτύπησε το κουδούνι της εξώπορτας. 

Η πόρτα άνοιξε, έριξε μια τελευταία ματιά στον καθρέφτη της εισόδου και 

ανέβηκε τα σκαλιά για να φτάσει στον πρώτο όροφο. 

Με το που αντίκρισε το βλέμμα των γονιών της, κατάλαβε ότι κάτι δεν πήγαινε 

καλά. 

Έστεκαν και οι αποσβολωμένοι να την κοιτάζουν με το στόμα ανοιχτό. 

Γύρισε να τους μιλήσει και βγήκε ένα νιαουρητό από τα χείλη της. 

Βρε λες να έβαλα όντως τον Αρούλη μέσα στην τσάντα με το κρασί και να μην 

το θυμάμαι, σκέφτηκε. 

Κοιτάει προς την τσάντα και τη βλέπει κάτω από μια ξανθοκίτρινη πατούσα. 



Τη στιγμή εκείνη άρχισε να ουρλιάζει η μάνα της και ξεπρόβαλλε κι ένας 

νεαρός που έτρεχε να δει τι συμβαίνει. 

Είχαν κανονίσει και προξενιό πίσω από την πλάτη της, με τον καινούργιο 

γείτονα! 

Η Χριστίνα ξέχασε το νιαουρητό και τη γατίσια πατούσα της και καλοκοίταγε 

τον μελαχρινό που έστεκε χαμένος .Άρχισε να κουνιέται και η ουρά της 

φιδίσια. 

Ο πιο ψύχραιμος απ’ όλους ,ο πατέρας της, κινήθηκε πρώτος 

-Χριστίνα. Ψιτ, γατούλα, τέλος πάντων  εσύ, νιάου, έλα μέσα μη μας πάρει και 

η γειτονιά χαμπάρι.  

Μπήκε στο πατρικό της με τα τέσσερα ποδαράκια της-τι πλάκα που έχει να 

περπατάς έτσι- σκέφτηκε και ξάπλωσε σε μια γωνιά. 

Στο μυαλό της ακόμα έπαιζε η πιθανότητα να κοιμάται αφενός γιατί ήταν γάτα, 

αφετέρου γιατί οι γονείς της είχαν φέρει κελεπούρι στο σπίτι! Σε άλλες τυχαίες  

γνωριμίες, μέχρι το παπαδάκι της ενορίας της είχαν συστήσει για καλό παιδί 

και μετά ακολούθησαν τα κλασσικά -σας αφήνουμε να τα πείτε εσείς-. 

Η μάνα είχε αφήσει τα ουρλιαχτά και είχε αρχίσει τα κλάματα. 

Ο πατέρας την κοίταζε από πάνω μέχρι την ουρά της. 

Το μοντέλο παρατηρούσε και αυτό αλλά με περιέργεια. 

Αυτή δεν ήξερε τι να κάνει, αλλά το μυαλό της  είχε πάει πολύ μπροστά. 

Τώρα που είχε τον Θεό απέναντί της, αυτή βρήκε να γίνει γάτα και να 

καταλήξει τελικά να ζευγαρώσει με τον Αρούλη! 

-Χριστινάκι μου, Χριστινάκι μου, αχ Θεέ μου τι τραβάμε, φώναζε η μάνα της 

τώρα. 

Ο πατέρας σηκώθηκε και της χάιδεψε διστακτικά τη ράχη. 

Η Χριστίνα άρχισε να γουργουρίζει. 

Ο γείτονας έφερε ένα πιάτο με γάλα από την κουζίνα, το άφησε δίπλα της  και 

έκανε να φύγει. 

-Νομίζω πως είναι πολύ δύσκολη στιγμή για εσάς και πρέπει να σας αφήσω 

μόνους. Αν χρειαστείτε κάτι, θα είμαι δίπλα. 

-Τι; Πού πάει αυτός; Τώρα που τον βρήκα θα τον αφήσω να φύγει;-σκέφτηκε 

η Χριστίνα και έριξε ένα σάλτο να τον προλάβει στην πόρτα. 



 Με το που πρόλαβε να γαντζώσει να νύχια της στην πλάτη του, αυτός έπεσε 

κάτω από τη φόρα. 

Γυρνάει και την κοιτάει και της χαμογελάει. 

-Εσύ είσαι λοιπόν η Χριστίνα; 

H Χριστίνα επανήλθε στην κανονική της μορφή. 

Ο  γείτονας έκανε δεσμό μαζί της. 

Ο Αρούλης μετακόμισε στο σπίτι των γονιών της. 

 

 

 

 

 

 

 

 

 

 

 

 

 

 

 

 

 

 

 

 



 

ΩΡΑΙΑ ΗΤΑΝ ΧΘΕΣ 

 

 

Είχε πάει ήδη έντεκα η ώρα και αυτός ακόμα κοιμόταν. Κάπου στο βάθος 

ακούστηκε ένα κινητό να χτυπά. Το χέρι δεν έφτανε μέχρι εκεί για να το κλείσει 

και περίμενε να το πάρει απόφαση από μόνο του το τηλέφωνο και να 

σταματήσει. Ζήλεψε το σταθερό και άρχισε τα δικά του και αυτό. Δεν του  είχε 

πει ποτέ πόσο ενοχλητικό ήταν το κουδούνισμα του και το άφησε να κάνει το 

κομμάτι του. Όταν έληξε η συναυλία έριξε μια κλεφτή ματιά στις συσκευές, 

σιγουρεύτηκε πως δεν  πήραν είδηση πως ξύπνησε και χώθηκε στην κουζίνα 

να φτιάξει καφέ. 

Με το φλιτζάνι στο χέρι πέρασε σαν το κλέφτη τοίχο τοίχο  στο σαλόνι και 

θρονιάστηκε στον υπολογιστή να διαβάσει τα μηνύματά του. Γούρλωσε τα 

μάτια μετρώντας τα και σαν να φοβήθηκε λίγο να τα ανοίξει.  

Πάτησε διστακτικά το ποντίκι να ανοίξει το πρώτο και κάποια Δήμητρα-ποια  

είναι  αυτή;-του αφιέρωνε ένα τραγούδι και τον ευχαριστούσε για την όμορφη 

βραδιά. Κρίμα που δε θυμόταν τίποτα γιατί είχε καιρό να βγει με γυναίκα και 

μάλιστα να περάσει και καλά, πόσο μάλλον να περάσει καλά και η γυναίκα. 

Άνοιξε το δεύτερο και οι κολλητοί από τον στρατό  είχαν στείλει μια 

φωτογραφία που τσούγκριζαν μαζί του  στο κλασικό καφενείο που 

συναντιόντουσαν. ‘’Τόσα χρόνια τα πίνουμε κι εσύ πίνεις καφέδες και μας 

καμαρώνεις. Εσύ μικρός πρέπει να είχες πέσει σε βαρέλι με μπύρα, δέκα 

μπουκάλια κατέβασες και δεν κατάλαβες Χριστό! Την Παρασκευή σε κερνάμε 

άλλα δέκα αν αντέχεις να τα πιεις!’’ Ωραία τα λέγανε αυτοί, είχαν στείλει και 

αποδείξεις για τα λεγόμενά τους. Λογικά έπρεπε τώρα να είναι  νεκρός βέβαια 

μιας και είναι αλλεργικός στη βύνη και δεν μπορεί να πιει ούτε σταλιά. Πίνουν 

όμως καφέ στον άλλο κόσμο και διαβάζουν μηνύματα σε υπολογιστή; 

Άνοιξε και τρίτο μήνυμα, άνοιξε και τέταρτο κι ένιωθε πως ξεφύλλιζε 

κουτσομπολίστικο περιοδικό με πρωταγωνιστή εκείνον. Ο Ηλίας σε βραδινή 

έξοδο με ξανθιά συνοδό σε εγκαίνια εικαστικής έκθεσης, ο Ηλίας πρώτο 

τραπέζι πίστα στα μπουζούκια, ο Ηλίας σε συναυλία κουνάει το χέρι με  

αναμμένο αναπτήρα. Ποιός, ο Ηλίας που βγαίνει μια φορά το μήνα, που 

βαριέται και κυρίως  δεν έχει λεφτά. Σκέφτηκε πως κάποιος μπορεί να του 

έκανε πλάκα, ίσως ακόμα κοιμόταν. Μήπως τελικά όντως τα’ χε πιει, του 

ρίξανε καμιά κορτιζόνη μετά και το μυαλό του έπαιζε παιχνίδια; Έκανε κάνα 

δυο τσιγάρα μπας και καθαρίσει το μυαλό, αλλά όσο και αν προσπαθούσε, 

όσο κι αν έξυνε το κεφάλι του, δε θυμόταν τίποτα. 



Αποφάσισε να κάνει αυτό που του φάνηκε πιο λογικό, ξαναέπεσε για ύπνο 

μήπως και αλλάζανε όλα όταν θα ξανασηκωνόταν.  

Δεν πρόλαβε να κλείσει τα μάτια του όταν άκουσε κλειδιά στην πόρτα και μετά 

κίνηση στο σαλόνι. Η καρδιά του κόντευε να βγει από μέσα του, μόνος του 

έμενε, ποιος ήρθε; Σηκώθηκε αθόρυβα, πέρασε πάλι τοίχο τοίχο και βρέθηκε 

παρέα με άλλους πέντε Ηλίες, ίδιο πρόσωπο, ίδιο σώμα, ίδια ρούχα.  

Κοίταζαν όλοι ατάραχοι εκείνον κι εκείνος έστεκε ακίνητος, τους μετρούσε, 

τους ζύγιζε, προσπαθούσε να βγάλει άκρη. 

Αφού πέρασαν πέντε λεπτά έτσι αποφάσισε να σπάσει τον πάγο. 

- Καφεδάκι να φτιάξω ρε παιδιά να μου πείτε και πώς τα περάσατε χθες; 

Δύο καφέ, τρεις ζάχαρη, έτσι; 

 

 


