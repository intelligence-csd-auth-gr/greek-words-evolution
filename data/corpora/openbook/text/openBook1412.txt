

































stripton.doc


                              

  

Δημήτρης Τζουβάλης

Διοικητής Φρουράς Μαραθώνος

(Διήγημα)

  
      Εμβόλιμ
ον

1991



Πατάτες μπλουμ το συσσίτιο, σήμερα πάλι...

Dimitrios Tzouvalis Διοικητής Φρουρας Μαραθώνος 12/07/2009 09:01:00       2



             ΔΙΟΙΚΗΤΗΣ ΦΡΟΥΡΑΣ ΜΑΡΑΘΩΝΟΣ

  
  

“Η επαναστατημένη  πατρίς  ενεπιστεύθη εις  τον λοχία  Μήτσον 
την  ύδρευσιν  της  πρωτευούσης.  Ο  λοχίας  Μήτσος,  ευγνωμονών, 
φεύγει  ευχαριστημένος.  Η πατρίς  δεν  άφησε άλλον να βάλει  χέρι 
πάνω του. Κανένας εχθρός δεν τον άγγιξε. Ό,τι είχε να του κάνει το 
'κανε μοναχή της”...

Ήταν το τελευταίο γράμμα που 'γραψε τον πατέρα του. Το 'δωσε 
κρυφά στη Βούλα, τη φιλενάδα του,  που ήρθε να τον δει.  "Ιδίαις 
χερσίν" έγραψε απ' έξω. Ήθελε να το διαβάσει πρώτος ο πατέρας 
του. Οι άλλοι δεν θα καταλάβαιναν.

Χαράματα, μια μέρα του Απρίλη, του 'δωσαν μια διμοιρία και τον 
έστειλαν να καταλάβει το Μαραθώνα. “Επανάστασις”, του σφύριξε 
στ' αυτί ο λοχαγός και τον χτύπησε φιλικά στην πλάτη.

“Αυτόν όχι”, του είπαν όταν έγνεψε στο φιλαράκι του να 'ρθει να 
φύγουνε. Τον κοίταξε στα μάτια. Εκείνα τα μεγάλα τα απορημένα τα 
μάτια.

Dimitrios Tzouvalis Διοικητής Φρουρας Μαραθώνος 12/07/2009 09:01:00       3



“Φεύγα  Μήτσο  θα  βρεις  και  συ  το  μπελά  σου,  είναι 
πραξικόπημα”, του ψιθύρισε.

“Όχι,  επανάσταση  είναι.  Μου  το  'πε  ο  Λοχαγός.  Μη 
στενοχωριέσαι.   Εσύ  υπηρετείς  την  πατρίδα.  Κανένας  δε  θα 
τολμήσει να βάλει χέρι πάνω σου”, τον παρηγόρησε, “κανένας”.

“Κανένας”, επανέλαβε και τα μάτια του φίλου του ο Μήτσος δεν 
τα ξανά 'χε δει τόσο μεγάλα και τόσο υγρά. Ένα χρόνο τώρα "υπό 
αυστηράν επιτήρησιν".

“Είναι χαρακτηρισμένος”, του  έλεγε ο επιλοχίας κάθε φορά που 
προσπαθούσε να τον πείσει πόσο τσίφτης ήταν το φιλαράκι του και 
ψιθυριστά, για να μην τον ακούσουν οι γύρω, “τον μπάρμπα του τον 
βρήκαν  τούμπανο  στη  θάλασσα,  έξω  από  τη  Ρόδο.  Μην  σε 
πολυβλέπουν μαζί του”.

“Τον παίρνω υπ’ ευθύνη μου, κύριε επιλοχία”.  
“Είπαμε, αυτόν όχι”.
Κι  ο  Μήτσος  άφησε  το  φιλαράκι  του  θυσία  στην  πατρίδα  κι 

έτρεξε στο Μαραθώνα να την σώσει. Πέταγε το ρέο γκαζωμένο κατά 
διαταγή στο φουλ. Πέταγε κι ο Μήτσος από μόνος του και χωρίς 
διαταγή. Μια γλύκα τον διακατείχε σ' όλο του το κορμί πρωτόγνωρη. 
Ούτε στο πρώτο του ραντεβού δεν είχε νιώσει τέτοια ευφορία στο 
στήθος του. Ήταν η ηδονή που νιώθεις όταν κάνεις κάτι σπουδαίο 
που μονάχα εσύ μπορείς να κάνεις και σου το 'χουν εμπιστευθεί. Η 
χαρά να κάνεις το καθήκον σου προς την πατρίδα. Αμύνεσθαι περί 
Πάτρης. Ένας αέρας τον έπαιρνε και τον σήκωνε ψηλά κι από εκεί, 
κυρίαρχος απόλυτος της πλάσης, την έπιανε πηλό στα χέρια του και 
της  έδινε  το  σχήμα  της  καρδιάς  του.  Ζούσε  την  ανατριχίλα  της 
φύσης που ξαναγεννιέται, μετουσιωμένος σ' ένα από τα συστατικά τ' 
αρχέγονα που τη ζουν  και  την  κυβερνάνε.  Έτρεχε  στην  άσφαλτο 
καβάλα σε ξέσελο ονειράλογο πού 'βγαζε θυμωμένους ιερούς αχνούς 
από τα ρουθούνια του. Και μπροστά του ολόρθη, στητή ντυμένη τ' 
όνειρο,  η  Πατρίδα  να  τον  μαυλίζει  ξέστηθη  με  το  'να  χέρι 
αρματωμένο και στ' άλλο έν'  απλοχέρι γεμάτο φιλήματα. Κι ούτε 
μια στιγμή δεν πέρασε από το νου του να ξεπεζέψει. “Το μεγαλύτερο 
ταξίδι  μου  το  'καμα  τότε  που  κυνήγαγα  πεταλούδες,  καβάλα  στ' 
όνειρο. Ποτέ δεν γύρισα”. Τώρα καταλάβαινε τα λόγια του πατέρα 
του. Ήταν η σειρά του να κυνηγήσει τ' όνειρο. “Να προσέχεις το 

Dimitrios Tzouvalis Διοικητής Φρουρας Μαραθώνος 12/07/2009 09:01:00       4



φιλαράκι  μου, το 'χουνε στο μάτι” την παρακάλεσε. Εκείνη άπλωσε 
το χέρι  και τον έρανε φιλήματα. Κατάλαβε πάει να πει.

“Αμύνεσθαι  περί  Πάτρης”!  ανέκραξε  και  οι  φαντάροι  τον 
κοίταγαν χαμογελώντας σαστισμένα.

Τον  σταμάτησαν  οι  ευέλπιδες  στα  μισά  του  δρόμου.  Είχαν 
καρτέρι και συμμετείχαν κι αυτοί. Ο Μήτσος αγαλλίασε. Μπορούσε 
κι αυτός να σώζει την πατρίδα μαζί με τους ευέλπιδες. Μεράκι το 'χε 
να γίνει εύελπις. Ε και να τον έβλεπε ο πατέρας του τώρα μαζί με 
τους αξιωματικούς. Ψυχή μου μεγαλεία!

“Το χαρτί σου. τον έκοψε σοβαρός-σοβαρός ο επικεφαλής”.
“Λοχίας...”,   προσπάθησε  να  παρουσιαστεί  υπερήφανος  ο 

Μήτσος.
“Κόφ' το ρε και φέρε το χαρτί”.
Πώς μπορούσε  να  μιλάει  έτσι  ένας  εύελπις.  Ευτυχώς που δεν 

ήταν ο πατέρας του παρών να τους ακούσει. “Να σε δω εύελπι παιδί 
μου και να πεθάνω”. Ο Μήτσος δεν ήθελε να πεθάνει ο πατέρας του. 
Δεν ήταν όμως αυτός ο λόγος που δεν έγινε εύελπις. Τον έκοψαν από 
φρονήματα.  Δεν  το  'πε  ποτέ  στον  πατέρα  του.  “Μας  έβαλαν 
δύσκολα”,  είπε  μονάχα.  Δεν  έβγαλε  τσιμουδιά  για  τον 
ξεφτουριασμένο ταγματάρχη του άλφα δύο.

“Τι δουλειά κάνει ο πατέρας σου ρε”.
“Συνταξιούχος”.
“Συνταξιούχος, "κύριε ταγματάρχα!" ”, διόρθωσε πειραγμένος ο 

άλλος. “Το ξέρουμε, αλλά τι συνταξιούχος”.
“Συνταξιούχος  αξιωματικός  της  χωροφυλακής,  κύριε 

ταγματάρχα”.
Κι αυτό το 'ξερε. Όλα τα 'ξερε. Τότε γιατί ρωτούσε. Και γιατί του 

μίλαγε σα να 'ταν θυμωμένος μαζί του.
“Αλλά τι  έκανε  στην  κατοχή όμως”.  χτύπησε  το χέρι  του στο 

τραπέζι ο κύριος "ταγματάρχας".
Τι έκανε στην κατοχή; Ο τι όλος ο κόσμος. Δηλαδή σχεδόν όλος. 

Πολέμαγε  τους  εχθρούς,  αυτό  έκανε.  Τι  κάνουν  πολίτες  όταν 
επιβουλεύεται ο εχθρός την ελευθερία τη δική τους και της πατρίδας 
τους. Αντιστέκονται, πολεμούν, αυτό κάνουν. Του τα 'χε πει όλα ο 
πατέρας του. Τ' άκουσε κι απ' αλλού. Δεν έπρεπε να τα λέει όμως. 
Και δεν τα 'λεγε. “Είναι φορές που η εκπόρνευση της εξουσίας κάνει 

Dimitrios Tzouvalis Διοικητής Φρουρας Μαραθώνος 12/07/2009 09:01:00       5



την  ορρωδία  ανερυθρίαστο  κριτή  της  ευτολμίας  που  σιωπά 
απογοητευμένη.  Τότε  οι  έννοιες  χάνουν  τη  σημασία  τους  και  οι 
άνθρωποι βρίσκουν τον εαυτό τους και κλείνονται μαζί του ερμητικά 
σε θεληματική ανυπαρξία”, του έλεγε ο πατέρας του, αλλά ο Μήτσος 
δεν τα καταλάβαινε όλα.

“Υπέθαλπε  τους  αντάρτες”!  θριάμβευσε  ο  ταγματάρχης  με  τα 
μικρούτσικα στρογγυλά ματάκια και  τα μαδημένα  τσίνορα.  “Τους 
εφοδίαζε με χαρτιά και τους έστελνε στο βουνό. Τους έκρυβε στο 
σπίτι του”! κόρωσε και νόμιζες πως τα ματάκια του είχαν ματώσει. 
“Είναι εδώ γραμμένα όλα”, κούνησε ένα φάκελο μπροστά στη μύτη 
του Μήτσου.

Θυμάται  τον  πατέρα  του.  “Ένα  βράδυ  είχα  στο  σπίτι  τρεις 
αντάρτες  και  δυο Εγγλέζους.  Η μάνα  σου  έγκυος  σε  σένα  και  η 
αδερφή  σου  δυο  χρονώ.  Χτύπησαν  την  πόρτα  οι  Γερμανοί  για 
έρευνα.  "Πολιτσάϊ",  τους  είπα  και  τους  έφραξα  την  πόρτα.  Με 
παραμέρισαν  και  μπήκαν.  Έδειχναν  να  'ναι  πληροφορημένοι.  Οι 
αντάρτες μπήκαν στη στέρνα στο κατώι. Κράταγα στη χλαίνη μου 
δυο χειροβομβίδες μίλς. Έτσι και στράβωνε το πράμα θα τις έριχνα 
και γαία πυρί μειχθήτω”.

“Θα πρέπει να ήταν σπουδαίο πρόσωπο! Ο ίδιος ο Καραφωτιάς 
τον  έβγαλε  από  τη  φυλακή,  όταν  οι  αντάρτες  μπήκαν  μέσα  και 
μπουζούριασαν  όλους  τους  χωροφύλακες.  Και  μη  μου  πεις  φιλία 
γιατί οι κόκκινοι φίλοι δεν πιάνονται”.

Την ήξερε την ιστορία ο Μήτσος. Ευτυχώς που κάποιες κρίσιμες 
στιγμές  βρίσκονται  άνθρωποι  που  δεν  υπολογίζουν  την  "κοινή 
γνώμη".  Λίγοι  ήξεραν  για  τον  πατέρα  του.  Λιγότεροι  γύρισαν 
ζωντανοί από τα μέτωπα. Οι σχέσεις με χωροφύλακες ήτανε πράγμα 
μεμπτό εκείνη την ώρα.  Κι όταν μπήκαν μέσα,  “πάρε τη γυναίκα 
σου και τα παιδιά σου και φεύγα”, του 'παν με σκυμμένο κεφάλι. 
Δεν μπορούσαν να τον κοιτάνε στα μάτια.  Πάντα οι πρέσβεις της 
κοινής γνώμης κατεβάζουν το βλέμμα κάθε που τους κεντάει η θλίψη 
πως δεν εκπροσωπούν παρά τον ομαδικό τους φόβο. “Τους άλλους 
τους πιάσαμε” δικαιολογήθηκαν.  Δεν τον άφησαν να πάρει τίποτε 
από το σπίτι. Ούτε τη χλαίνη που βάραιναν ακόμα στην τσέπη της οι 
δυο χειροβομβίδες. Δεν έφυγε από την πόλη όπως τον συμβούλεψαν. 
Πού να πάει. Την άλλη μέρα τον έπιασαν.  “Τώρα έχουμε αγώνα”, 

Dimitrios Tzouvalis Διοικητής Φρουρας Μαραθώνος 12/07/2009 09:01:00       6



απήντησαν  στο  επιτιμητικό  του  βλέμμα.  Πάντα  ξεχνάνε  οι 
κρατούντες.  Δεν  θυμούνται  τον  ασήμαντο  ανθρωπάκο  που  τους 
βοήθησε. Ή ξεχνούν τη βοήθεια και θυμούνται μόνο το "μεμπτό" της 
ιδιότητάς  τους.  Είναι  παράξενο  πως  αλλάζουν  οι  άνθρωποι.  Τι 
μέμφονται και τι επιδοκιμάζουν, είναι των καιρών επιγέννημα. “Αν 
έπραξες  θα  πληρώσεις”  του  είπανε.  Όλοι  οι  κρατούντες 
χρησιμοποιούν την ίδια ορολογία.  Τα ίδια του είπε κι ο διοικητής 
όταν πήγε να ξαναπιάσει υπηρεσία μετά τον εμφύλιο. “Η διοίκησις 
θα  εξετάσει  τα  πεπραγμένα  ενός  εκάστου  και  θ'  αποφασίσει 
ανάλογα”.

“Η εξουσία παιδί μου, παίρνει την ίδια αποκρουστική μορφή και 
στου στρατηγού το πηλήκιο και στου επαναστάτη το σκούφο”. Έτσι 
του είχε πει και το αποτύπωσε στο νου του χωρίς να το καταλαβαίνει 
απόλυτα.

“Εμείς  εδώ,  να  πεις  στον  πατέρα  σου,  θέλουμε  εθνικόφρονες. 
Έτσι να του πεις”.

Δεν είπε τίποτε ο Μήτσος.  Κι αυτός κι ο πατέρας του ένιωθαν 
εθνικόφρονες.  Δεν  ήθελε  να  τον  πικράνει  που  ένας  ταγματάρχης 
κάθονταν και σημείωνε τι έκαναν οι άλλοι τον καιρό που η πατρίδα 
τον  χρειάζονταν  για  πόλεμο.  Είναι  μερικοί  που  το  μόνο  τους 
κατόρθωμα στη ζωή, είναι η κριτική για τα έργα των άλλων. Είχε 
την ατυχία να πέσει σε στραβόξυλο. Αυτά παντού γίνονται. Δε θα 
στεναχωρούσε τον πατέρα του, λέγοντάς του πως την εκτέλεση του 
χρέους προς την πατρίδα δεν την ενέκρινε κάποιος ταγματάρχης και 
για τούτο τον έκοψε απ’ την ευελπίδων. Δεν είπε λέξη. "Μας έβαλαν 
δύσκολα",  είπε μονάχα.

Εθνικόφρων! Ο Μήτσος εμβατήριο ν'  άκουγε,  τον έπαιρναν τα 
δάκρυα φέρνοντας στο νου του τις μεγάλες στιγμές της πατρίδας. 
Δεν  έβλεπε  την  ώρα  και  τη  στιγμή  να  'ρθει  σ'  όλη  της  τη 
μεγαλοπρέπεια να τον κοιτάξει κατάματα και να του πει με τις χίλιες 
φωνές των ηρώων της: “Σε χρειάζομαι Μήτσο”.  Και τότε θα τον 
έβλεπες το Μήτσο. Πρώτος μέσα στους πρώτους θα 'τανε. Κι ας πάει 
να κουρεύεται ο ταγματάρχης.

Και να που ήρθε αυτή η ώρα.
“Η πατρίς σε χρειάζεται”! του γαργάλησε συνωμοτικά τ' αυτί, εν 

ονόματί της, ο λοχαγός.

Dimitrios Tzouvalis Διοικητής Φρουρας Μαραθώνος 12/07/2009 09:01:00       7



Περίμενε από πάντα την πατρίδα να του μιλήσει.  Η φωνή του 
λοχαγού δεν ήταν βέβαια μια απ' τις καταλληλότερες φωνές γι' αυτή 
τη δουλειά. Έφτανε όμως που του μίλησε η πατρίδα. Ήταν βέβαια 
καλός και σοβαρός αξιωματικός.  Αν ήσουνα καλός,  ήταν κι αυτός 
καλός. Ο Μήτσος κακός δεν ήτανε. Κι εκείνο το μικροεπεισόδιο το 
είχε κιόλας ξεχάσει. Τον είχε βρίσει μπροστά σ' όλο το λόχο. Δεν τ' 
άντεξε.  Βγήκε  μπροστά  και  μίλησε  όπως  πρέπει  να  μιλάει  ένας 
Έλληνας βαθμοφόρος όταν θίγεται η τιμή του. Μάνιασε ο άλλος.

“Θα σε περάσω στρατοδικείο ρε”!
“Να με περάσεις”! Εγώ ήρθα εδώ να υπηρετήσω την πατρίδα. 

Δεν ήρθα για να με βρίζουνε.
Και φάνηκε η σοβαρότης του αξιωματικού.  Τον κάλεσε και το 

παραδέχτηκε το σφάλμα του.
“Δε σε περνάω στρατοδικείο ρε, για να δεις ποιος είμαι”.
Άλλοι τον ήθελαν να λέει σε δικούς του ότι “θα τον έστηνα στον 

τοίχο τον πούστη αν  δεν  τον είχα βρίσει  πρώτος.  Και τ'  άλλα τα 
κωλόπαιδα θα τον υπερασπίσουν”. Ο Μήτσος όμως δεν τα πίστευε 
αυτά.

“Θα πάς  στο  Μαραθώνα  και  θα  δέσεις  τους  χωροφύλακες.  Ο 
ίδιος θα πήγαινε στο επιτελείο μαζί  με άλλους αξιωματικούς,  που 
μεταζύ τους αποκαλούνταν Κανταφικοί.

“Γραμμή για τη Στρατιωτική Διοίκηση”. είπε ο εύελπις κι έβαλε 
ένα τζιπ να συνοδέψει το ρέο.

“Είσαι αντεπαναστάτης”! ούρλιαξε ο ταγματάρχης που ήταν στην 
υποδοχή, κοντούλης κι αυτός.

“Ο κύριος λοχαγός”...
“Δεν  ξέρουμε  εμείς  λοχαγούς.  Εμείς  ξέρουμε  επανάσταση”, 

κινδύνεψε να πάθει αποπληξία.
“Εμείς τα νερά”...
“Στρατοδικείο! Στα έξι μέτρα”! έχασε πια τον έλεγχο ο άλλος.
“Πάλι;” σκέφτηκε λίγο πιο δυνατά απ' ότι έπρεπε ο Μήτσος.
“Α είσαι παλιά καραβάνα. Ξαναπέρασες στρατοδικείο, ρε; Βάλτε 

τον μέσα γρήγορα πρόκειται για επικίνδυνο άτομο”.
Τετέλεσται.  Μια φορά του δόθηκε η ευκαιρία και χάθηκε πάλι. 

Δεν  ήταν  της  μοίρας  του  να  τον  στεφανώσει  νικητή  η  πατρίδα. 
Φάνηκε απ' το πρωί το κακό το προμήνυμα. Στη θέση ψυχεγερτικής 

Dimitrios Tzouvalis Διοικητής Φρουρας Μαραθώνος 12/07/2009 09:01:00       8



φωνής του Καραϊσκάκη, το συνωμοτικό κρυφομίλημα του λοχαγού. 
Αντί για μάχη στο λαμπρό του ήλιου, μυστική εξέγερση στο δειλό 
χάραμα. Πάει πια. Εκεί παρέα με τους τέσσερις ολόασπρους τοίχους, 
παρέα μ' όλα τα λάθη πού 'χουν κάνει κατά καιρούς οι κοντούληδες 
αξιωματικοί  θα  'σβηνε.  Κοιτάει  γύρω  του.  Σε  μια  γωνιά 
αλυσοδεμένος  ένας  γαλήνιος  ασπρομάλλης  με  μια  περίεργη 
περικεφαλαία  ακουμπισμένη  δίπλα  του.  Δεν  ήξερε  ο  Μήτσος  αν 
είναι ξυπνητός, ή αν το χτύπημα που του έδωσε ο δεσμοφύλακας στο 
πίσω μέρος του κεφαλιού του, τον έκανε να χάσει τις αισθήσεις του. 
“Έλα”, του είπε ο ασπρομάλης. Στριμώχτηκε στη γωνία ακούμπησε 
το κεφάλι του στα πόδια του γέροντα που ενέπνεε εμπιστοσύνη και 
τον άφησε να του χαϊδεύει τα μαλλιά και να του ιστορεί. “Ησύχασε. 
Απ' εδώ περνάμε όλοι. Δεν είχες την τύχη να 'ναι πλούσιος ο πατέρας 
σου.  Θα  σπούδαζες  στο  εξωτερικό  οικονομικές  επιστήμες  και  θα 
κυβέρναγες.  Ούτε  πολιτικός  ήτανε.  Και  η  πολιτική  χρήμα  είναι. 
Σήμερα μας κυβερνάνε τα κωλόπαιδα που σπούδασαν οικονομικές 
επιστήμες στο εξωτερικό. Αύριο θα μας κυβερνάνε κουμπουροφόροι 
που τα φρονήματά τους πέρασαν τις εξετάσεις του ταγματάρχη που 
σ' έκοψε. Τον Αντρούτσο τον κάνανε φορτοεκφορτωτή στο λιμάνι. 
Είναι  κι  ευχαριστημένος  που  έχει  μεροκάματο.  Ο  Καραϊσκάκης 
γλίτωσε. Κυνήγαγε τις σφαίρες στο Φάληρο και τις βρήκε”...  

Αποκοιμισμένος στα πόδια του γέροντα ο Μήτσος,  δεν  έβλεπε 
τον δεσμοφύλακα,  που άνοιγε που και  που τη θυρίδα και  κοίταγε 
ανήσυχα. “Θα μας τον χαλάσει κι αυτόν ο Κολοκοτρώνης, ξεφτέρι 
θα τον βγάλει ο σκατόγερος”, μουρμούριζε.

“Σε θέλει ο ταγματάρχης”, τον επανέφερε στη ζωή ύστερα από 
μια ώρα απομόνωσης. 

“Καλώς το παλικάρι”! Μμέλι τώρα ο κοντούλης ο ταγματάρχης. 
“Πάρε τους άνδρες σου και  τρέχα.  Έγινε ένα λάθος.  Η πατρίς σε 
καλεί στις επάλξεις. Πάρε και τούτο το χαρτί”.

Βούρκωσε. Το στήθος του φούσκωσε υπερηφάνεια. Τα χείλια του 
σφίχτηκαν χαρούμενα να μην αφήσουν το φούντωμα να ξεχειλίσει 
σε ιαχή αλλά τα μάτια του δεν μπόρεσαν να κρύψουν τη χαρά του κι 
έλαμψαν  χαρμόσυνα.  Δικαιοσύνη,  αποδόθηκε  δικαιοσύνη.  Τον 
γεράκο που άφησε πίσω του, "Πες τους να μου φέρουν λίγο νερό", 
τον ξέχασε. “Θα τον ονειρεύτηκα”, σκέφτηκε. 

Dimitrios Tzouvalis Διοικητής Φρουρας Μαραθώνος 12/07/2009 09:01:00       9



“Διατάξτε, κύριε ταγματάρχα”.
“Τράβα τώρα. Η πατρίς έχει το βλέμμα στραμμένο επάνω μας, 

επάνω σου. Μην την απογοητεύσεις”.
Και  το  ρέο  με  τους  φαντάρους  νηστικούς  -ήταν  νωρίς  για  το 

"πρωινό  ρόφημα"  όταν  ξεκίνησαν-  αλλά  υψηλόφρονες,  πήραν  το 
δρόμο για το Μαραθώνα.

“Α ρε πατέρα, άμα πάρεις τη φωτογραφία Θ' αλλάξεις γνώμη για 
όλα. Θα μετανιώσεις για κείνο το "Η πατρίδα παιδί μου πληρώνει τις 
υπηρεσίες σου μόνο άμα την κλέψεις". Κοίτα, εδώ, ανάμεσα στους 
φαντάρους,  ο  γυιός  σου,  έφεδρος  λοχίας,  διοικητής  φρουράς 
Μαραθώνος.  Κι ο Μαραθώνας εκπορθημένος από τον ίδιο σου το 
γυιό.  Νέος  Μιλτιάδης  ο  γυιός  σου.  Τέσσερις  χωροφύλακες 
τακτικούς,  πέντε  πρόσθετους  κι  έναν  ενωμοτάρχη  έδεσα  στην 
επίθεση. Θα τους είχα παραπέμψει γιατί πρόβαλαν αντίσταση. Έλα 
όμως που σε θυμάμαι κάθε που βλέπω χωροφύλακα. “Φτωχολογιά” 
μου 'λεγες. Ανέφερα τελικά ότι παρεδόθησαν αμαχητί και σώθηκαν. 
Για σένα το 'κανα”, έγραφε στον πατέρα του.

Στις δέκα του Μάη έληξε η Μαραθωνιάς του Μήτσου κι άρχιζε ο 
Μαραθώνιός του.

Ήρθαν δυο εσατζήδες. “Πού είναι ο λοχίας;”, “εδώ είμαι”, “Πάμε 
σε θέλουνε”. “Πού ν' αφήσω τα παιδιά;” απόρησε. “Θα 'ρχονται να 
σε βλέπουν”. Τον πήραν. Τον πήγαν εκεί κοντά στο Μπογιάτι στις 
στρατιωτικές φυλακές.

Μυστήριο πράμα.  Ή ο ταγματάρχης ήταν ο ίδιος που τον είχε 
κόψει  στην  ευελπίδων  ή  όλοι  στο  άλφα  δύο  είναι  το  ίδιο 
ξεφτουριασμένοι,  έχουν  τα  ίδια  μικρά  στρογγυλά  ματάκια  και 
μαδημένα τσίνορα.

Του 'δειξε τις εφημερίδες.  “Εσύ είσ'  αυτός ρε;”.  "Ήλεγχαν και 
τους γαμπρούς" στην πρώτη σελίδα ο τίτλος. “Εζήτησε να νυμφευτεί 
κόρη  παλιού  αγωνιστή  φυλακισμένου”,  διευκόλυνε  ο  άλλος 
διαβάζοντας μόνος του. “Συμπεθεριό με τα κομμούνια ρε;” διέκοψε 
για λίγο και τον κοίταξε. “Ρωτάγανε το κόμμα τι σόι είσαι. Αν είσαι 
καλό κουμάσι να σε κάνουνε γαμπρό”. “Να τον δώσω στα παιδιά;” 
γρύλισε ένας μονιμάς από δίπλα. “Πού σε ξέρει εσένα το κόμμα ρε;” 
Το κόμμα δεν τον ήξερε το Μήτσο. Κανένα κόμμα δεν τον ήξερε. Οι 
κοινωνικές του σχέσεις ήταν πολύ περιορισμένες σ' αυτόν τον τομέα. 

Dimitrios Tzouvalis Διοικητής Φρουρας Μαραθώνος 12/07/2009 09:01:00 
10



“Λοιπόν,  φαίνεσαι  καλό  παιδί.  Πες  τα  όλα  να  τελειώνουμε.  Θα 
διευκολύνεις τη θέση σου”.

Τι  να  τους πει  τώρα.  Πώς να εξηγήσει  σ'  ανθρώπους που δεν 
δείχνουν να έχουν σαφή αντίληψη της έννοιας, ότι ο έρωτας είναι 
διακομματικός. Ούτε που είχε περάσει απ' το μυαλό του ν' ανοίξει 
πολιτική  συζήτηση  με  τα  κορίτσια  που  συναντούσε  και  πολύ 
περισσότερο  να  τους  ζητήσει  πιστοποιητικό  κοινωνικών 
φρονημάτων. Κι ούτε που τον ένοιαζε ό,τι κι αν ήταν.

“Είσαι σκληρός ρε”; 
“Βάλαμε το λύκο να φυλάει τα πρόβατα”. 
“Πως δεν ανατίναξε το φράγμα να κορακιάσουμε”, πέσανε όλοι 

επάνω του.
“Να διερευνηθεί αμέσως πως έγινε υπαξιωματικός". 
“Να  τον  δώσουμε  στα  παιδιά”  επέμενε  ο  μονιμάς.  Και  τον 

έδωσαν.  Τον  έκαναν  μπαούλο στο  ξύλο κάτι  αλφαμίτες  και  κάτι 
δεσμοφύλακες  με  παράξενες  φωνές  που  του  θύμιζαν  έντονα  τον 
Λάκη. Ο Λάκης ήταν κάτι σαν τον καφέ από ρεβίθι, που πίνεις όταν 
δεν  έχεις  πραγματικό  καφέ.  Έτσι  κάνανε  οι  παππούδες  μας  στην 
ανέχειά τους, έτσι κάναμε και μεις στην στερημένη εφηβεία μας.

“Τον ξέρω από παλιά αυτόν”, έσκουξε ο Λάκης.
Και η εθνικοφροσύνη, γυναικωτή τιμωρός έστειλε στο στρώμα το 

Μήτσο.  Επί μια βδομάδα τον δέρνανε με μικρά διαλείμματα.  Πιο 
πολύ έδερνε  ο Λάκης.  Ο  Μήτσος  δεν  ήταν  πια  σίγουρος  αν  τον 
δέρνανε για τα εγκλήματά του κατά της πατρίδας ή για την αδυναμία 
του ν' αντισταθεί τον καιρό της εφηβείας του στον ρεβιθένιο καφέ. 
Απορία του μόνο γιατί δεν ήταν εκεί όλοι οι κατά καιρούς έφηβοι για 
να  εισπράξουν  το  μερίδιό  τους.  Κι  αν  ήταν  να  τιμωρούνται  δι' 
αντιπροσώπου δεν ήθελε με κανένα τρόπο να τους εκπροσωπεί.

“Δεν θεωρείσαι πλέον Έλλην”, του αφαίρεσαν την ιθαγένεια. 
“Ύποπτος αντεπαναστάσεως” , τον θυμήθηκε ο ταγματάρχης από 

τη Στρατιωτική Διοίκηση που ήρθε με τον δεσμοφύλακα.  
“Έπρεπε ρε να σε είχα περάσει στρατοδικείο”, ήρθε κι ο λοχαγός 

του.
“Συνομιλούσε με αναρχικά στοιχεία στο κρατητήριο” πρόσθεσε ο 

δεσμοφύλακας. 
“Διήγε έκλυτο βίο σαν έφηβος”, συμπλήρωσε ο Λάκης.

Dimitrios Tzouvalis Διοικητής Φρουρας Μαραθώνος 12/07/2009 09:01:00 
11



“Δεν σε θέλουμε. Θα σου δώσουμε "διαβατήριο" να πας να βρεις 
τους άλλους”.

Τι να πει τώρα στον πατέρα του. Τι ήταν πια. Ένα τίποτε ήταν. 
“Είσαι  δικός  μας  τώρα”,  του  'πε  η  βούλα  υπερήφανη  στο 

επισκεπτήριο. 
Ο Μήτσος δεν ένιωθε κανενός πλέον. Λιγότερο απ' όλα δικός του. 

Τον έβαλαν στο πλοίο και τον έδιωξαν για το νησί. Μαζί του κι ο 
Γιώργος απ' το Αγρίνιο.

“Η πατρίδα ρε συντροφάκι, είναι σαν τις πουτάνες. Άμα δεν της 
τα παίρνεις και δεν τη δέρνεις, δεν στο 'χει”.

Το θυμόταν αυτό ο Μήτσος. Κάποια παραλλαγή είχε ακούσει κι 
απ' τον πατέρα του. Όμως δεν τα πίστευε. Ένα όνειρο είναι έλεγε. 
Δεν μπορεί η πατρίδα να τον κάνει αποπαίδι και να υιοθετήσει το 
Λάκη. Δεν μπορεί να γευματίζει τις σάρκες των παιδιών της χωρίς να 
πονάει  κόβοντάς  τες  από ο ίδιο της  το σώμα.  Την  αγαπούσε την 
πατρίδα  του  ο Μήτσος.  Την  αγαπούσε  να  την  έχουν  και  να  την 
αγαπούν  όλοι.  Κι  όχι  με  την  αρρωστημένη  αγάπη  του 
ξεφτουριασμένου του ταγματάρχη που την θέλει δική του ή κανενός. 
Που είναι αποφασισμένος να της βάλει το μαχαίρι στο λαιμό αν τη 
δει να χαϊδολογιέται και με τ' άλλα τα παιδιά της. Κι είναι αλίμονο 
πολλοί που την αγαπάνε έτσι, μέχρι θανάτου της.

“Όχι η πατρίδα πατέρα, όχι η πατρίδα. Οι κρατούντες”, έκρωξε 
και οι ναύτες τον κοίταξαν με λύπηση.

Ένα χέρι τον έπιασε πάνω στον παροξυσμό του και γαλήνεψε. 
Γύρισε και είδε τα μεγάλα τα υγρά τα μάτια που τον περιέβαλαν με 
στοργή. Το φιλαράκι του ήταν εκεί μαζί του.

“Αμύνεσθαι  περί  Πάτρης”,  είπαν  και  οι  δυο  μέσα  από  τα 
σφιγμένα τους δόντια, χωρίς να νοιάζονται να κρύψουν τα δάκρυά 
τους.

Και  τους  πήραν.  Μερικά  ναυτικά  μίλια  μακριά  απ'  την 
πρωτεύουσα, μα πολλές πατρίδες μακριά απ' την πατρίδα τους...

Dimitrios Tzouvalis Διοικητής Φρουρας Μαραθώνος 12/07/2009 09:01:00 
12


