



























 1

 
 
 

Στρατής Παρέλης.. 
 

Ορυχείο ονείρων… 
 

 
 

 

 
 
 

 
 
 

 
Αθήνα 2017 

 
 
 
 
 



 2

 
 
 
 
 
 
 
 

 
 

ISBN: 978-960-8034-65-5    
 

ΣΤΡΑΤΗΣ ΠΑΡΕΛΗΣ  2017 
 

ΑΘΗΝΑ 2017 
 
 
 
 

 
 

 
 
 

Στο διαδίκτυο: http://stratisparelis.blogspot .com 
 

Ε-Mail:  stratisparelis@gmail.com 
 

 
 

  
 
 
 
 
 
 
 



 3

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



 4

 
 
Αυτό κι αν μου αρέσει!: Ντύνει με το χρυσάφι του ο ήλιος τον κόσμο και 
μυρίζει μέντα της ζωής και μέντα του θανάτου: Συνυπάρχουν οι μεγάλες 
Αντιθέσεις. Σε μια απόσταση που δεν την καλοδιακρίνω, δέντρα ψηλά και 
ιερατικά, σαν κέδροι ονομαστοί του Λιβάνου, στολίζουν το τοπίο. 
Λαχανιασμένος μέσα στην άπλα της Ομορφιάς! Συλλέγω εικόνες από 
κείνες που κι οι ποιητές αγαπούνε και θησαυρίζουν μέσα στα ανθρώπινα 
κεφάλια τους. 
Έτσι, για να ευτυχισμένος υπάρχω! 
 
 
 
 
***************************** 
 
 
όταν σε νικάει το τοπίο, επεμβαίνει η ζωγραφική για να σώσει την φαντασία 
σου: θέλω να πω πώς ό,τι σώζουμε είναι μια ευχαριστία προς την Φύση,  
και ακούμε κάτι μακρινές ψαλμωδίες που δεν ξέρεις αν είναι του ουρανού ή 
των χθόνιων που διαλαλούν μια μουσική που όλους τους ευφραίνει.  
 
 
*********************** 
 
 
 
Πιο φωτεινή τώρα όταν σε αγκαλιάζω και είσαι ανταπόκριση του φιλιού και 
της ομορφιάς. 
Πιο αέρινη, σκορπισμένη ανάμεσα στις ακρίβειες και κείνα που δεν 
γίνονται, παραδομένη 
Στο ένστικτο των ερώτων, στο μυστικό ψιθύρισμα να αγγίζει το σώμα το 
σώμα και να γίνεται να σπάσουν τα δεσμά που μας κρατούσαν διψασμένους 
για την μεγάλη αγάπη.. 
 
 
************************************ 
 
 
 
Διαρκώς τα μάτια μου ανοικτά: ευλογώ μιαν Ουτοπία για μένα σημαντική.  
 



 5

Θέλει αντίσταση που να σε θωρακίζει, να σε κάνει πιο αποφασισμένο να 
ζεις, θέλει απόφαση που να θυσιάζεις για να καρπωθείς τα ελάχιστα, εκείνα 
που, όμως, θα παίξουν τον ρόλο τους για να σε κάνουν ευτυχή, στο διάβα 
των ημερών και στην θνητότητα που τόσο σε καταβάλει.  
 
Γερνάμε μες την μοίρα να είμαστε οξυδερκείς να δούμε το θαύμα μα και 
τόσο αφελείς που σωστά ποτέ να μην το ερμηνεύσουμε.. 
 
 
 
Ρέμβη μπροστά από τον ουρανό… 
  
Χλιαρό πρωινό, γεμάτο ηλιαχτίδες κι αυταπάτες· 
Μαζεύω τα κομμάτια που αφήνει ο ήλιος από τα σπασμένα κανάτια πάνω 
στα επικά πλατύσκαλα,  
νησιών του Αιγαίου,  
κουράστηκα να αναγνώθω στην γαλήνη 
ρήματα θλίψης. 
Ένα αεράκι βαφτίζει την μέρα γαλάζια- 
Απ’ όπου κι αν κοιτάς, ελευθερία! 
Μια σύναξη εντόμων όπως για ν’ αποφασίσουν για τα δέοντα, μια βοή 
να έρθει ο κόσμος ο γνωστός μας πάνω κάτω. 
Και γράφω σαν ψελλίζοντας στην θάλασσα μπροστά,  
μια ρέμβη που δεν είναι να πεθάνει.. 
 
 
********************************* 
 
 
 
τραγόμορφο ποίημα ζωηρό 
 
σκέπτεται ιλαρά και του ατασθαλούν τα φωνήεντα 
 
το φως κανοναρχεί στην όψη του 
 
πάνω στα βράχια πάνω από τα βράχια, ο ουρανός συγκλίνει σε μια 
πεμπτουσία 
 
καθαρού φωτός και λατρευτικού ύμνου- όπως να ευδοκιμούνε τα ολόγλυκα 
σταφύλια.. 
 
 



 6

******************************* 
 
Μαρσάρουν τα γυαλιστερά αυτοκίνητα 
Ταχύτητες να παραβγούνε την σκέψη 
Ο κινητήρας τους είναι μια καλοοργανωμένη συναυλία 
Στην ουσία αψύς και στην ουσία αθάνατος 
Ρονρονίσματα τρελά μες την αψάδα του αέρα 
Φτάνουν στο τέρμα μας των επιθυμιών 
Ενώ η ζωή είναι ένας γρίφος από αυτούς που δεν λύνονται.. 
 
********************************** 
 
Λερωμένος με τα χρώματα του φθινοπώρου 
Γυρίζω μέσα στους κήπους της μέρας 
Αμέριμνος 
Αδασκάλευτος από τα πανηγύρια της ματαιοδοξίας-  
Ακούω την συμφωνική των πουλιών 
Λαθρεπιβάτης στο όνειρο του κόσμου.  
 
 
 
Φθινόπωρο… 
 
Το επιθετικό φθινόπωρο 
Γυμνό σαν πόδι γίγαντα που χωλαίνει, 
Και η βροχή που στόλισε τα έωλα φύλλα 
Με τα διαμάντια της- κρασάτη, καθαρή βροχή· 
Περισπάται ο άνεμος  
κι αν δεις,  
οι βελανιδιές γεμίζουν με μπαρούτι την όραση· 
Άοκνα πουλιά κουρνιάζουν θέλοντας την στιγμιαία ευφράδεια των 
ουρανών· 
Ο χρόνος συνωμότης που μιλάει το αύριο· 
Υγρασία πλατιά σαν γύρος περί τον αόρατο άξονα της αστραπής· 
Φύση και θέση φθινοπωρινή ευκρασία.. 
 
 
Ισορροπίες στο γινάτι.. 
 
Συγχρονισμός φύλλο να αγαπά το φύλλο και να εκμυστηρεύονται λόγια 
αέρινα λιγάκι πριν την οριστική τους σιωπή- 
 
Συνυπάρχουν οι εθνότητες,  



 7

ο πολιτισμός είναι φιλέρημο μυστικό των λαών·  
 
Όσο γυρίζω από μέρος σε μέρος, καταλαβαίνω:  
πουθενά δεν ευδοκιμεί ο ανήσυχος νους·  
 
είναι σαν των πουλιών οι διμοιρίες που αφήνουν τα δάση και πετούν πάνω 
από τους ουρανούς των πόλεων, αναζητώντας μια σωστή προσευχή 
για κείνον που καλά τα έπλασε! 
 
Ευθύνομαι για τεθλασμένες που στα χέρια μου δεν ξαναγίναν ευθείες, 
ευθύνομαι 
για συμπεριφορές που δείλιασαν να προχωρήσουνε στην ρήξη όταν  
η ρήξη ήταν η μόνο διέξοδος- 
 
Ευθύνομαι για τις ευθύνες μου που πρέπει να ενστερνιστώ.. 
 
 
 
Θα χαθούμε έτσι λοιπόν… 
 
Οι ηλιαχτίδες σε χορεύουν, οι δέσμες του φωτός που να διαβείς 
τα όνειρα που στενάζουν λαβωμένα  
στον ύπνο που δεν μπόρεσε να γίνει  
ένα λιβάδι αγωνιστικό- 
 
Το σώμα που δεν μιλά κι όμως όλα τα λέει,  
η σκόνη που σκεπάζει την πραγματικότητα  
ως να την κάνει ήσυχα να συντριβεί, 
χειρονομίες, φερσίματα, βοή 
από μια μέρα που ωραία στοιβάζεται  
μες την ανυπαρξία- 
 
Μια δίνη ανέμου που θα πραγματώσει την απώλεια, 
μια σκόρπια συνήθεια που θα χαθούμε κάπου κι εμείς 
όπως οι περισσότεροι πέρασαν και έτσι χαθήκαν, 
θάνατος μέσα στους θανάτους- 
να είσαι ή να μην είσαι, εγωισμός που εξαερώθηκε, πάμε χαμένοι λοιπόν 
πίσω από τα κτίρια που εγκαταλείφθηκαν στην μοίρα τους, πίσω  
από το θλιβερό προάστιο που φλόγες βγάζει, αφήνοντας 
να ερμηνεύσει λάθος όλα η καρδιά μας.. 
 
 
 



 8

Οκτώβριος γελά ημίγυμνος… 
 
Αφάνταστε κουρσάρε της αυγής, η μέρα  
προλαβαίνει την πλώρη σου, 
ο αέρας κουνά τα κατάρτια σου, η φαντασία  
φουσκώνει όρτσα τα πανιά,  
όλο μπροστά θα πάμε 
 
στις ανοικτές θάλασσες του ουρανού, στο χρυσό  
φως το χινοπωριάτικο,  
στον κρύο αέρα 
 
που δονεί την φύση των δέντρων και ματώνει  
τα ερυθρά τριαντάφυλλα, να ζήσουν  
βαθύ μεράκι της αθανασίας! 
 
Συγκλίνουν οι ανάσες του δυόσμου, στο  
σεμνό μεσημέρι,  
του βασιλικού η κυκλοθυμία ανατρέπει σιωπές,  
ο ήλιος περισσότερο αξίζει 
όπως σκουντά τα τρυφηλά μήλα, όπως 
επικυρώνει τις συμφωνικές των πουλιών- 
α μήνα των λυρικών αποσκιρτήσεων! 
 
Η γύμνια σου, φαρδύ πουκάμισο της διαφάνειας, 
αμάντρωτος αμνός που ολούθε βελάζει, 
τσοπάνος της βουκολικής μας συμπάθειας, 
χινοπωριάτικο σουραύλι που αντιλαλεί στα ήρεμα λιβάδια 
τα ορεινά, τα πεδινά.. 
 
 
******************** 
 
 
Όταν σκοτεινιάζει 
Είναι γρίφος η νύχτα και στασίδι σκοτεινό περί το άμορφο χάος- 
 
Απόμερα της ερημίας 
Το φεγγάρι σοβαντίζει μια όψη του κόσμου ξεχασμένη 
 
Φιλήδονα πουλιά θωπεύουν την Ώρα την Στιγμή την Στιγμούλα 
 
Λιώνει στο έρεβος το άρωμα της μαντζουράνας το μέλι 



 9

 
Η Ποίηση βακχεύει εμμένοντας σε προσθαλασσωμένους στίχους.. 
 
 
*****************************       
 
Διάφανη γαλήνη, διάφανη ησυχία· ακόμη δεν ξημέρωσε·  
ο κάθε ήχος μεγεθύνεται επί τον εαυτό του και καταχωρείται στο ποίημα 
που θα γραφεί.  
Το φως στους φανοστάτες των δρόμων είναι αμυδρό:  
όπως αμυδρές είναι οι ελπίδες μας και τα κέφια των πουλιών. 
Μπαινοβγαίνουν μες την νύχτα οι νυχτερίδες·  
από μια χαλασμένη πόρτα του φεγγαριού που μπάζει σκοτάδια της 
κόλασης.  
Τα αστέρια τσουρουφλίζονται από το φεγγαρόφωτο και περιγελούν την 
αιωνιότητα που δεν τα αφορά.. 
 
 
************************************     
 
Τα λόγια… 
 
Τα λόγια έρχονται σε μένα για να βρουν ζάχαρη των παρομοιώσεων. 
Ανθίζουν κάποια, γίνονται σαν προσευχές 
προς ένα μακρινό αστέρι που ποτέ δεν υπήρξε· 
Τα λόγια σεμνύνονται μες τις κοιλάδες του ουρανού, είναι αφηνιασμένα 
άτια 
που τρέχουν προς τον βορά, στα μέρη των αρχαίων πατρίδων μας. 
Τα λόγια που είπα και είπες. 
 
Όταν συναντούν τα δάκρυα, τα λόγια ιριδίζουν σαν οψιδιανού χάντρες που 
κρατούν εντός τους όλα τα πάθη του ορυχείου. 
Και στολίζουν με κραυγαλέο θάρρος το μπεγλέρι του καιρού. Τα λόγια 
στρατηγούν επάνω στην μελαγχολία μας- μέχρι 
που εκείνη ξεγίνεται και στην θέση της μένει 
συλλαβή μία που να την αποστηθίζει ο χρόνος του γιαλού κι ο πόντος. 
 
************************************** 
 
 
Αφού φαντάζομαι διαλόγους με τον ουρανό 
Πώς να μείνω στα στενά και τα γήινα; Να έτσι 
Έζησα ακολουθώντας ζωντανή Ουτοπία. Κι αν πεις 



 10

Που δεν προσπάθησα να υποταχτώ 
Στης πραγματικότητας το μαράζι- μα πού;  
Πετώ ανάλαφρος στα σύννεφα κι εκείνα γίναν το όμορφο σπίτι μου. 
Ψιθυρίζω τα μυστικά που με κάνουν να χαμογελάω.  
Τίποτα στον κόσμο σοβαρό δεν είναι.  
Θα ξεχερσώσω την μελαγχολία μου. 
 
 
***********************************    
 
 
Η ζωή σου, πικρή, σαλεύει μπουκωμένη θλίψη και πόνο. 
Δεν κοιμάσαι τις νύχτες, το φεγγάρι σου σκουντά μισανοιγμένα παράθυρα. 
Διαβάζεις τις παρτιτούρες των άστρων και νικά σε όλα μια καμπύλη 
κατάθλιψη. 
Ένα δάκρυ στα μάτια σου αποτυπώνει την αγκυλωτή μελαγχολία. 
Ανήφορο που έχει ο ουρανός! 
Κρυώνει απόψε και είναι μακριά οι καρδιές που θα καούν για σένα για να 
ζεσταθείς. 
 
 
********************************    
 
 
Χωρούν όλα σ’ ένα Ελάχιστο: σαν 
Να χωρά η πραγματικότητα μες τον σεμνό σου χαρακτήρα- όλα χωρούν 
Στο Αχώρητο· κουμπωμένος χρόνος που δράμει εναντίον μιας λύπης που 
μας  
Κυριεύει και δεν την ορίζουμε.. 
Είναι κάτι στιγμές που με πιάνουν κάτι απίστευτες μελαγχολίες. Δεν θέλω 
τότε να μιλήσω σε άνθρωπο, δεν θέλω κανέναν να δω. Κλείνομαι μέσα σ’ 
ένα βιβλίο και περνάω επάνω μου το αστάρι της φαντασίας. Μετά έρχεται η 
νύχτα, για να ξαγρυπνήσω και να βαφτώ με τα χρώματα του φεγγαριού. 
Ένα ιδεατό φεγγάρι, κάπου στην χάση του, κάπου μισόγιεμο, που μπαίνει 
από το παράθυρο και ανακατεύει τα μουντζουρωμένα χαρτιά μου. Για να 
γεννηθεί το αναπάντεχο ποίημα.. 
 
 
************************************  
 
 
Έρχονται οι ειδοποιήσεις της μέρας.  
Το αεράκι σαν καλοσυνάτο ποτάμι ποτίζει την δίψα των φυτών.  



 11

Γεμίζει μπαρούτι η υπεροψία των δέντρων.  
Ο εγωισμός των πουλιών τα ξυπνά για ένα βιαστικό καθήκον.  
Στα χαρτιά μου μουντζαλώματα διορθώματα.  
Πέντε η ώρα το πρωί. 
Σκλάβος ενός μελανοπολέμου που με πληγώνει και μ’ αφήνει αιμόφυρτο. 
Στυλώνω τα μάτια και πάντα ερωτευμένος θα είμαι 
Μ’ αυτόν τον ουρανό, μ’ αυτό το κορίτσι 
Που σφίγγει κι άλλο την καρδιά μου, έως να γίνει 
Ευαγγέλιο μιας αλήθειας που την ξέρεις κι εσύ.. 
 
 
*********************************    
 
 
Εισπράττω μια μικρή θύελλα της ρέμβης όταν η όρασή μου με βοηθά να 
πλουτύνω περισσότερο κι από ότι ο ίδιος δικαιούμαι. Τόση ευφράδεια του 
τοπίου που μου μιλά και ‘γω υπακούω στα χρωματιστά του κελεύσματα! 
Μεταστοιχειώνονται μέσα μου οι εικόνες- αφομοιώνονται· περνούν μες την 
κυτταρική μου δομή και, ξαφνικά, είμαι σαν ένα γεγονός των χρωμάτων. 
Απόλυτα εναρμονισμένος με τον ρυθμό της Φύσης. Εκκινούν από κει όλες 
οι ενέργειες των πεπραγμένων μου.  
Ποίηση προ των πυλών. Όπως να είναι να επιτεθεί νικητήρια ο Αννίβας της 
Ομορφιάς! 
 
 
 
**********************************    
 
 
 
Σχηματίζω τις λέξεις από κείνα που μου εναντιώνονται, δεν μου 
παραδίνονται, μου απιστούν· είναι ένα κυνηγητό να πιάσεις μια αόρατη 
φυσαλίδα όπως είναι η Ιδέα, που την τσακώνεις να περιπαίζει με τον νου 
σου κι εσύ είσαι ανήμπορος να την οικειοποιηθείς. Πόσα ποιήματα δεν 
γεννήθηκαν από μια λέξη που απλά ξεκεφάλωσε από την λίμνη των 
αοράτων, όπως να ήθελαν να μου βγάλουν την γλώσσα και να με 
ειρωνευτούν που δεν μπόρεσα να τα τσακώσω ολόσωμα, και έτσι έμειναν 
άτιτλα και γλιστερά, σαν ψάρια που θα ξεφύγουν πάλι και πάλι από τα 
χέρια μου και θα ορμήσουν στον ρου του νερού που είναι η αιωνιότητα σε 
ένα ταπεινό της ρυθμό;.. 
 
********************************   
 



 12

Το απόγευμα… 
 
Το απόγευμα κωλυσιεργεί τις ερωτοπαθείς μυρωδιές των βασιλικών 
και η μουσούδα του αέρα χώνεται  
μες τις λινάτσες των νεφών,  
σκούζοντας επιμόνως για ένα "έλα"… 
Τα χρώματα κατευθύνουν τον νου μας στο άπειρο. 
Κι εμείς από τα χρώματα είμαστε καμωμένοι, από την λυρική  
δομή των ουρανών,  
κι ας στηρίζουμε με τα αισθήματά μας τον νεόκοπο ήλιο κι ας είμαστε 
κολλημένοι στον βράχο 
της νοσταλγίας.. 
Μας στολίζει ο στόμφος του καλοκαιριού 
ακόμα,  
και μας έχει πλασμένους η τραχιά,  
ακύμαντη πέτρα  
του Έρωτα,  
βοά μες τις φλέβες μας, όταν ακίνητοι μένουμε, τερπνά τρυγώντας 
φιλιά μέσα στο βράδιασμα. 
Μια μουσική ωφέλιμη στις ψυχές σκορπά τριγύρω,  
ακούραστος ο αέρας μαγκώνει τις πλάτες του στον βαρύ τροχό της μέρας, 
στα ρολόγια στέκεται η σιωπή, την ώρα  
που εμείς ακολουθούμε την μεγάλη δίψα  
του κορμιού  
και στα σώματα επάνω παίζουμε 
το συναρπαστικό ξεφλούδισμα της συνουσίας, ως την στιγμή 
που ενώνονται οι παράλληλες ευθείες σε μια γονιμοποιημένη τελεία 
που μιλά φθόγγους ερωτικούς και υπερβάλλοντα ζήλο 
της αγάπης.. 
  
********************************    
 
 
Το σκοτάδι μένει βουβό σαν δυσκίνητο θέατρο της παρακμής. 
Σκιές φιγουράρουν στο πλατύσκαλο της νύχτας  
και το προάστιο γεμίζει αδέσποτα σκυλιά που αλυχτούν κλέβοντας την 
παράσταση της ησυχίας. 
Περνούν κάτι παρέες μεθυσμένων. 
Αλλόκοτα τραγουδούν. 
Ακαταλαβίστικος είναι ο ουρανός μου απόψε κι ο πόνος. 
 
 
****************************************     



 13

 
 
Λεπτομέρειες του μεσημεριού… 
 
Άοκνο φως που οσμίζεται την κόψη του αλατιού, 
Μπερδεύεται μες τα έκκεντρα φύλλα 
Του ευκάλυπτου και νομοθετεί γαλάζια πάνω  
στον πάπυρο της μέρας. 
 
Οι ορθόδοξες θεωρίες των ρόδων κατευθύνουν την χαρά στο ανοικτό μου 
τετράδιο. 
Μαστίζουν την έμπνευση οι ηλιαχτίδες του ορίζοντα. 
Χέρια εργάτη βάφουνε την μάντρα με απολυμαντικό ασβέστη.  
Έχει χρεία από Θεό ο κόσμος, έχει προσήλωση. 
 
Μία γαλή αγάπησε τον κύνα και μαζί παίζουν στην πίσω αλάνα της επάνω 
γειτονιάς. 
Μια σφήγκα ένιωσε τα αισθήματα της μέλισσας- 
Και το νερό επούλωσε στην διψασμένη γη 
Τραύματα φθινοπώρου και τον πυρετό του χοϊκού συνόλου. 
 
Λεπτομερώς τα γράφω. Σαν να μου δόθηκε, για να τα πω, ο χρωστήρας. 
Στην Κυριακή που ντράπηκε η ψυχή μου να θελήσει 
Μια λέξη που να την κρατούν κειμήλιο οι ανοιγμένοι ουρανοί.. 
 
 
 
 
Γνώση… 
 
Τι σημαίνει να αγαπάς, να ζεις, να βρίσκεις ρήματα  
αξίας, να καταφέρνεις 
φιλιά και να νιώθεις πως σε νιώθουν, πως κρατάς  
το χέρι και βαδίζεις συντροφικά, μέσα  
στις αγωνίες της ζωής, κουρασμένος  
και πεισματάρης, κι ο ορίζοντας 
σκηνοθετεί ηλιοβασιλέματα συμβολικά, τι σημαίνει 
να συμπαραστέκεσαι, να είσαι αλληλέγγυος, μπροστάρης, 
τότε μόνον κατάλαβα, όταν  
με πλάκωσαν οι μνήμες, όταν 
γέρασα αρκετά για να μπορώ να νιώσω 
πόσο οι άλλοι μου μοιάζουνε, όταν 
σκότωσα τον εγωισμό μου κι απεκδύθηκα 



 14

το βαρύ ρούχο της ματαιοδοξίας μου, τότε  
μόνο όταν μπορούσα να διακρίνω  
τι μου κρύβει πάντα ο θεός.. 
 
 
Τόσο απλά… 
  
Βαδίζω προς την κεραυνοβόλο σύνοδο των ουρανών- 
ο κήπος βαδίζει μαζί μου,  
με τα σεμνά τριαντάφυλλα και τις εορταστικές ωδικές του μπιγκόνιες 
σύμμαχός μου είσαι όταν νέμομαι τις φρούδες ειδήσεις των νεφών 
εγκαθιδρύω ουτοπίες συμπαντικές 
και πάντα σ’ αγαπώ 
και πάντα σ’ αγαπάω! 
 
 
*********************************     
 
 
Τα μάτια σου είναι κλειδωμένα μυστικά που πασχίζω να τα 
αποκρυπτογραφήσω· 
Έχουν μια σκιά της θλίψης και ένα φως της ζωής, 
Εύκολα ανάβουν και εύκολα σβήνουν μες του μυαλού μου την μέρα, 
Καθώς θέλησες να με εγκλωβίσεις σε πόνο κι εγώ όλες τις άμυνές μου 
εγκατέλειψα, 
Προσεκτικά πέφτουν οι λέξεις στο χυτήριο και γίνονται ένα αμάλγαμα που 
βοά από ιστορισμένη λαχτάρα και έρωτα που ποτέ του δεν σώθηκε- 
Πώς να σου το πω; Αν με σφάξεις δεν θα βρεις σταγόνα ήσυχο αίμα, 
Κλυδωνίζομαι μες σε μια μοίρα φωτιά και όλο χάνω το πηδάλιο και κάθε 
πιθανό προσανατολισμό- 
Μύθο έχει η ιστορία μας και σε μύθους πάντα ξοδεύτηκα… 
 
 
********************************     
 
Όταν έχεις κάτι να πεις κανείς δεν θα σε εμποδίσει- 
Θα γίνεις διάφανος και θα επιτάξεις ακόμα και τον ουρανό. 
 
 
****************************************    
 
 
Το μάτι σου ποιητή!  



 15

 
Είναι αυτή η ταπεινή ταλαιπωρημένη άποψή σου 
 
Σφυρηλατημένη μέσα στον βιοπορισμό και τα αισθήματα που αντέχεις 
 
Ενάντια στα ξημερώματα των θηρίων 
 
Ενάντια στις επιταγές των αχόρταγων ταμείων 
 
Είναι σαν ένα μάτι που βλέπει ξεκάθαρα και δακρύζει 
 
Οικουμενικό μάτι βασισμένο σε ανθρωπιά και σε ένστικτο 
 
Ένα μάτι που καταγράφει την Αλήθεια σου και την κάνει κτήμα του 
κόσμου 
 
Είσαι εσύ, μικρός και γίγαντας, αποφασισμένος να μην λυγίσεις σε κανέναν 
αέρα 
Που κλέβει όνειρα και φτωχαίνει το σπίτι των λαών.. 
 
 
************************************************** 
 
 
 
Τέτοιου είδους ομολογίες… 
 
 
Περιφέρομαι μέσα σε ιδέες και καταλήγω σε ασήμαντη πρόσθεση 
 
Χάος ο νους μου αντιφατικό ασύμφορο χάος 
 
Ποιός δεν το παραδέχεται; Έχει η ελπίδα σαπίσει 
 
Τα μυριστικά τριαντάφυλλα ξεφύλλισαν μες τα χέρια μας και άφησαν μια 
ουτοπία σκόνη 
 
Οργανώθηκαν καλά οι μπαγάσες, μας έκλεψαν κάθε που είχαμε 
προσανατολισμό 
 
Αλλά και η τάξη μας τι ωραία που προδίδει αλλήλους! 
 
Ζω με τα θαυμαστικά μου και αυτά ζουν μαζί μου σαν σκυλιά εξαγριωμένα 



 16

 
Θα έχω έναν ανυπόταχτο θάνατο και όταν σας λείψω να πάτε να βρείτε πού 
ήτανε οι θαλερές πηγές μου 
 
Γιατί για μία δόξα ζούμε οι ποιητές 
 
Μεταθανάτια.. 
 
 
 
Άρθρωση των δρόμων της καρδιάς μου… 
 
 
Δεν ξέρω πια τι μυθιστορώ και τι γεμίζω με αέρα 
 
Με απομυζούν οι ιδέες μου φαίνεται- γι αυτό στα έσω μου μελαγχολώ 
 
Κορυφώνονται οι νύχτες, αγαπούν τις αγρύπνιες μου 
 
Στα λεξιλόγια απαγχονίστηκα, στα λεξιλόγια χρίστηκα αθώος 
 
Προβάδισμα της μουσικής στον ύπνο μου, προβάδισμα των λυρικών 
εξάρσεων 
 
Θέλω να εμμένω στα δύσκολα, θέλω να αποκρυπτογραφώ την γαλήνη 
 
Πιστεύω εις ένα θείο Γέλιο που εγκαθιδρύει μέσα μου μια δίκαιη Χαρά! 
 
 
***************************************     
  
 
Η ζωή προκύπτει όμορφη έχοντας χρεία τα πιο απλά πράγματα, τις πιο 
απλές συλλαβές που συνθέτουν την ποικιλόμορφη λέξη της. Βρίσκω την 
ποίηση παντού, αγγίζει το δέρμα μου, εισχωρεί στην αναπνοή μου. Και, πια, 
ξέρω ότι από τα γαληνεμένα σύνορα της σκέψης που ευτύχισε να είναι 
προσοδοφόρα, αντηχούν οι μουσικές που κάνουν τον νου μου να μένει 
ευχαριστημένος και ισχυρός. Γιατί ισχυρή είναι η Ομορφιά, η Αλήθεια μου, 
και, για να τα φτάσω όλα αυτά, η αγρύπνια.. 
 
 
****************************************    
  



 17

 
Παράξενος που είσαι άνθρωπε, παράξενος που είσαι! 
Να προικοδοτείς την φαντασία σου με δώρα ουτοπιών και 
να παρφουμάρεις την αξία σου με ιδέες που πηρουνιάζουν την ησυχία του 
κόσμου. 
 Ύμνος θα είναι πάντα οι επαναστάσεις σου! 
Γιατί ποιός να σου αμφισβητήσει την έμπνευση της θέλησης 
και το ακήρυχτο φως της Δημιουργίας; 
Α με τον κατορθωμένο οίκο σου, που τα τιμαλφή σου φυλάτει 
όπως σε βλέπω και με βλέπεις και ακόλουθος των θελήσεων σου είμαι 
ταπεινός… 
Θα πιστεύω πάντα στον καλύτερο εσένα! 
 
 
***************************************    
 
 
Η σιωπή σου είναι μια ραγισμένη θύελλα για να μπορώ  
να είμαι εγώ αόρατη απόχη που φιλτράρει  
τις μελαγχολίες σου, μοντέρνος  
τροβαδούρος που τον πόνο σου απαλύνει  
πεισματικά.. 
 
και δεν είμαι κανένας άγγελος που μιλά, είμαι  
ο κωφός ακόλουθος σκύλος σου που το κατόπιν σου πάει  
και στιγματίζει κάθε λυπημένο μετέωρο βήμα σου.. 
 
ραγισμένη σαν είδωλο στον καθρέφτη, αφήνεσαι  
να περνά πάνω σου ο χρόνος 
μεγεθύνοντας το ελάχιστο  
 
η νύχτα είναι άστρο που μιλά, η νύχτα  
ξεκρεμά από το κάδρο του ουρανού τις πληγωμένες νυχτερίδες  
των δακρύων σου και ραντίζει 
το έρημο ακρογιάλι με τις μουσικές που σου είναι πειθήνιες.. 
 
 
 
Ερωτικό φωνήεν! 
 
Ζουζουνίζεις άοκνη μέλισσα μέσα στο ανθισμένο μυαλό μου· 
Και σου ακούω τον έρωτα, τον πόθο, την κρυφή συνδιαλλαγή 
Να μ’ αγαπάς εσύ κι εγώ αφόρητα να παραδίνομαι 



 18

Στων φιλιών σου την κάθε ελπίδα. 
 
Στάχυα λικνίζονται τα όμορφα μαλλιά σου στον ακύμαντο 
Κάμπο της μέρας. Είσαι ζουζούνι που τριγυρνά στων στίχων μου το αυτί. 
Απ’ όπου κι αν σε δω: ευτυχισμένη 
Ζουμερή και αιθέρια, σαν μούσμουλο που το ζήλεψε να το γευτεί η χαρά. 
 
Ζουζουνίζεις και είσαι γεωμετρία που δεν έμαθα ακόμα: 
Σώμα αφράτο, ημερινό 
Φεγγάρι που των ποιημάτων μου θα γράψει καλλικέλαδη την ιστορία- 
Ένα αγαπημένο μελισσάκι που το ζάλισε του έρωτα ο καπνός. 
 
 
******************************************     
 
 
Το χρονικό της Στιγμής… 
 
Τα πράγματα επιστρέφουν στην αλήθεια τους και η αλήθεια τους 
κόβει μισθό στον χρόνο. 
 
Ακούς; Φθείρονται κυνηγώντας την πραγματικότητα, κανείς δεν 
προλαβαίνει 
τον ρυθμό του θανάτου, όλοι παράλογα ζούμε 
τοκίζοντας την θλίψη μας επί την αγωνία των ημερών. 
 
Απόψε η υγρασία τρύπησε το σεντόνι μου, 
με τύλιξε σαν μια ώχρα καθησυχαστική και 
με άφησε να κοιμηθώ γυμνός, μόνο με την ψυχή μου ρούχο. 
 
Δύναται συμφωνίες που δεν θα τηρήσει ο Οκτώβριος. 
 
Κάπου διαβάζω ιστορίες που θα με διδάξουνε σωστά. 
Κάπου, από ένα βιβλίο, ξεπηδούν φαντάσματα και αλητεύουν 
στο σπίτι μου, ανάβοντας τα φώτα, μην 
σεβόμενα την νύχτα μου και την διάθεση να αφήσω  
όλα τα ενδεχόμενα ανοιχτά.. 
 
και το σκοτάδι, απόχη ενός τρακαρισμένου φεγγαριού 
πιάνει τις ιδέες που λάμπουνε 
σαν περίφημα ψάρια, 
πιάνει τις επιθυμίες των θνητών- και τις αφήνει 
στο ανεδαφικό επίπεδο του ρήματος 



 19

που κλονίζεται και σπαρταρά 
όπως να θέλει να αποτινάξει το νόημα 
να μείνει μόνο με την έννοια του αποτελέσματος 
που δεν έχει πια καμιά σημασία 
και μένει καθηλωμένο στα βαθιά του ύπνου, εκεί 
που η διάρκεια δεν είναι διάρκεια- και 
ο χρόνος είναι συντελεσμένος χρόνος 
της Στιγμής.. 
  
 
 
 
 
 
 
Όπως διαβάζω τα ενδότερα… 
 
Στις παρυφές της συνείδησης, εκλεκτό  
μένος να συντρίψω τα ποταπά αλλά  
και οι θρασεμένες αγρύπνιες μου  
αποτέλεσμα ολοένα να βγάζουν 
Ποιητικό. 
 
Το φεγγάρι μου έδωσε την ωραία γαλήνη,-  
(μπορεί κι εκείνο 
το αποκρυπτογραφημένο  
μυστικό των νεκρών.) 
 
Ρήχανε και βάθυνε η νύχτα- την είχα ακούσει  
που έκλαιγε 
πίσω από τις πικροδάφνες· ένας αέρας 
σηκώθηκε γαλάζιος, 
αμάντρωτος-  
στήριξε τα δυνατά φτερά του 
στο περβάζι του κόσμου και οικουμενικό 
ήταν το πρωραίο τραγούδι του. 
 
Σκίρτησε μέσα μου η καρδιά- 
ατσαλάκωτα αισθήματα και  
με κυρίευσαν και  
με πόνεσαν τόσο! 
 
Σε πλησίασα λοιπόν Αρετή, σε άγγιξα, τόλμησα  



 20

με τα ανοιχτά φτερά σου 
να ονειρευτώ πτήσεις υπερκόσμιες, της φαντασίας  
τολμήματα, 
απόλυτες συντυχίες μες της Ελευθερίας τους σιτοβολώνες-  
 
Στις παρυφές της συνείδησης, εκλεκτό 
μένος να συντρίψω τα ποταπά αλλά 
και οι δεξιότητες μου ξιφομαχίες με αυτούς  
που επιβουλεύτηκαν το καθαρό 
φωνήεν του Αθώου, το Μυστικό  
των Μυστικών, το Αμόλυντο  
της οικουμένης Όνειρο.. 
 
 
 
***************************** 
 
Η εβένινη σκιά σου είναι όλα και τίποτα 
 
Τι συναρμολογώ από αραχνιασμένες μνήμες και στάχτη; 
Επιμένει η εντός φασαρία μου να σ’ αναζητά- αλλά  
το μέλι των ανθών παρέρχεται 
Και καμιά δεν το θέλει έμμετρη μέλισσα 
 
Η νύχτα έχει τα πλεονεκτήματα της: 
Έχει στοργή, είναι απόκρυφη, μυσταγωγεί  
τα άνθη που θα σου παρασταθούνε 
 
Η εβένινη σκιά σου είναι όλα και τίποτα 
 
 
  
 
Κοίτα ποιήματα που φέρνει μια λιανή ψιχάλα!.. 
 
Όταν βρέχει, τα φυτά υπολογίζουν το κέρδος τους σε αποταμίευση, 
θησαυρίζουν υδάτινα δώρα 
από εκείνα που υφέρπουν μες την χλωροφύλλη τους και ανεβαίνουν 
κρυφά στον τρυφερό τους κορμό, ώσπου  
να γίνουν φωτεινό άνθος και πλουραλιστική προσευχή 
ευωδίας. 
Πότε άφησα εγώ αντωνυμίες να με υπερβούνε; 
Θέλω να πω πότε άνοιξα χωρίς μια σκέψη το παράθυρο 



 21

και κοίταξα κατά τον ουρανό, ξέροντας 
πως ο Θεός θέλει κρυφά να μου υπαγορεύει; 
Η μικρή σταγόνα που ιριδίζει πάνω στο στιλπνό φύλλο και σ’ αυτήν 
θα βρει ξεδίψασμα ο γυμνοσάλιαγκας, θα ευφρανθεί 
ο λυρικός σπουργίτης- εικόνα άρρητη. 
Κι η λάσπη, εύπλαστη και τονισμένη στον εκδηλωτικό εαυτό της, η λάσπη 
γελά κάτω από την συμμαχία του νερού. 
Το τσακμάκι της πέτρας νοτίζεται και δεν βγάνει διόλου αυθάδικη σπίθα, 
η μέρα υμνολογεί τον ήλιο της, νότες χαρούμενες ξεφεύγουν 
κατά τα βουνά, τα πεύκα στολίζουν το κεφάλι τους κι οι πόλεις 
γυαλίζουν σαν κομπορρημοσύνης λεγόμενο που εκδηλώνει 
ματαιόδοξο σπίρτο ανθρώπινης θέλησης. 
Το μεσημέρι με βρίσκει να αναγνώθω χίμαιρες καρυδότσουφλα, 
να ανοίγω τις κονσέρβες των νεφών και να νιώθω εγκλεισμένο παράδεισο- 
Εγώ που ξέρω από Ουτοπία, καλά φαντάστηκα  
την απουσία των όλων, 
καλά οσμίστηκα κίνδυνο θανάτου μες την ησυχία που με βόλεψε και 
λούφαξα 
σαν ένα αγρίμι που κουράστηκε τα δάση να διαβαίνει· 
Να είμαι προσεκτικός λοιπόν, να είμαι προσηλωμένος 
σ’ αυτό που δεν μου φανερώνεται· 
Κατοικοεδρεύω στα σύνορα του ήλιου και της θάλασσας, 
σπουδάζω τον αφρό στο ακρογιάλι, 
οι γλάροι ακούνε την κάθε φιλόδοξη σκέψη μου, 
όλες οι θάλασσες είσαι εσύ, όλες οι τρικυμίες· 
Όταν βρέχει, η περισπωμένη σκοτώνει τις οξείες μου, ταριχεύει το νόημα, 
κραδαίνει σπάθαν απειλητική. 
Και, μετά, ξεθωριάζουν οι εικόνες και το σαντούρι του ανέμου ακούγεται 
γλυκό και πικραμένο· 
Ο κόσμος που φαντάστηκα είναι ο κόσμος που σε περιέχει και που θέλησα 
μια μέρα να σε ανταμώσω.. 
 
 
**********************************    
  
 
Τοιουτοτρόπως όπως και ένα φεγγάρι σε χαϊδεύει 
Ασημένια ψέματα αφήνουν σκόνη πάνω στην επιδερμίδα σου 
Φυλάω βάρδιες έξω από τον οίκο της νύχτας 
Σε φιλάω στα όνειρά μου και στα ψέματα.. 
 
Συμβάλουν οι ποταμοί των πόθων μου στο καίριο δέλτα της φαντασίας 
Α ποταμάκι που είχα στο στήθος μου και ωραία πλημμύρισε! 



 22

Απόψε κρίνω τα άστρα και τα άστρα κρίνουν εμένα 
Των ρόδων η κόψη η τρομερή κανονιοβολεί εύστοχα πια στην καρδιά μου.. 
 
 
******************************    
 
 
Κάτι που χαμογελάει πίσω απ’ τα γυμνά δέντρα, 
Κάτι σαν φως, περίοπτο, μεταξένιο, 
Εγείρει τα πουλιά και νομοθετεί τις ευχές μας, 
Κάτι ιερατικό που ξεπερνά εκείνα που ‘χες κατά νου και που κι ο ίδιος 
πάντοτε είχα.. 
 
 
 
 
Των ερώτων περίπτωση… 
 
Ίδε ο καημός και ίδε ο άρρητος πόνος 
της αγάπης, το χτυποκάρδι που όλα είναι αιχμηρά 
και όλα σφραγίζονται  
μ’ ένα φιλί  
από στόμα σε στόμα· 
 
Η μελαγχολική ώρα που πρέπει να φύγεις και δεν θα σε δω 
παρά στα αιχμηρά όνειρά μου- να η προσπάθεια 
να σε κερδίσω παίζοντας στα ζάρια την καρδιά μου, να η προσήλωση 
στα κερδώο ακάλυπτο μυστικό σου. 
 
Νυχτώνει πιο νωρίς εδώ που συλλαβίζω την λύπη μου, 
που ακούω βαθιά στον ορίζοντα την ευκρασία και λείπεις 
ανάμεσα στα θαλερά τριαντάφυλλα και τις ντροπαλές σου μανόλιες, 
που είσαι ο εγωισμός μου και που απαλείφεσαι μετά 
όταν εγώ στα ρήματα του σ’ αγαπώ προστρέχω- 
Νυχτώνει πιο νωρίς εδώ. 
 
Και κάθε ποίημα μου είναι αγιάτρευτα ερωτικό 
όταν η σκέψη μας κι από μακριά ανταμώνει 
και πλέκεται η ιστορία του Έρωτα όπως καλά κρατεί 
αυτός ο μάγος πόνος που και πόνο δεν τον λες να είναι. 
 
 
******************************************** 



 23

 
 
Ραγίζει σωστά η βυθισμένη μου κατάληξη 
Κι είναι σαν ένα φύλλο δέντρου που το τέμνει ο χειμώνας 
 
Ή όπως ανεμούριο που του καιρού δηλώνει αμαρτίες και 
Δεν το ερμηνεύει απόλυτα ούτε η μέρα ούτε και το φως. 
 
Χειμώνιασε και, έβγαλε μια γλώσσα να, η υγρασία· 
Τσούζει το κρύο στα γυμνά πατώματα της νύχτας· 
 
Και στην γραφή μου πέρασε το αεράκι και στον ύπνο μου ακόμα· 
 
Μόνο το ποίημα αντιστέκεται στην συνδιαλλαγή με το κενό και την ψυχή 
μου· 
 
Μόνο το ποίημα με νικά.. 
 
 
***************************************    
 
 
Η σιωπή σου είναι ένας αράγιστος κλωβός της μελαγχολίας· 
Επιτέλους βγήκε ένας ήλιος ασύφταστος, 
Διαλάλησε τα μέγιστα πλάτη της αισιοδοξίας και 
Σκαρφάλωσε παντού και πουθενά- σαν 
Για να ορκισμένα υπάρξει. 
Τον βλέπω πίσω απ’ το παράθυρο· 
Διαβάζω μια ποίηση που δεν με προδίδει· 
Στέκομαι στην φλόγα του ρήματος· 
Οι ηλιαχτίδες με κόβουν σαν ένα μαχαίρι τα σύννεφα. 
Η σιωπή σου είναι ένα παρελθοντικό χάδι που δεν ξεθύμανε ακόμα· 
Η σιωπή σου έχει ταυτότητα· 
Κι έχω την προσοχή μου στραμμένη 
Στο άλφα των ονείρων σου και στης καρδιάς σου τον αλεξικέραυνο παλμό. 
 
 
 
 
 
 
 
 



 24

Η Κως… 
Η Κως ρηχό αμπέλι του ήλιου 
Η Κως ταλανισμένο σύνορο της αιχμής 
Ρέει κάτω από το μάτι του ουρανού πασιχαρής και αθώα 
Ανεμίζοντας παντιέρες φωτεινές της λευτεριάς. 
Η Κως χαμηλό άστρο που μεταγλωττίζει την νύχτα 
Η Κως αεράκι του πόντου, μειλίχιο λεξιλόγιο των χρωμάτων 
Τέμνει την φωτιά του μεσημεριού στα δύο στα τέσσερα στα δεκάξι 
Ανορθώνοντας τα φωνήεντα που δηλώνουν Αιγαίου κατάνυξη. 
  
 
 
************************************** 
 
 
Θεαματικό αφήγημα της ψύχρας 
Χειμώνιασε φαίνεται- και μες την καρδιά 
Η βροχή ένα επικό τεκμήριο ότι καλώς τα πράττει ό,τι πράττει ο Νοέμβριος 
Η Αττική σκουντάει τις επιπτώσεις της υγρασίας στα άκρα τους 
Ποινή στον παραβάτη των συλλογισμών 
Θρησκεύω πίσω απ’ του εαυτού μου τα αθροίσματα 
Θρησκεύω πίσω απ’ του εαυτού μου τα γινόμενα 
Πίσω απ’ τα πηλίκα και τις όποιες σκέψεις που δεν τέλειωσα, θρησκεύω- 
 
Γυμνά δέντρα και υγροί κορμοί- τα έσωσε όλα η βροχούλα, τα απογείωσε 
Μυθολογίες γλαφυρές όταν ο κόσμος πλάθεται και αναπλάθεται 
Αγαπώ την Ποίηση γιατί με κάνει και χλιμιντρώ σαν άτι 
Μες τα λιβάδια της σκέψης μου 
Αγαπώ την Ποίηση γιατί με κάνει να πονάω βαθιά,  
ως μέσα στο αίμα μου.. 
  
 
**********************************     
 
 
 
Σε μια κώχη τ’ ουρανού το εικόνισμα του ανέμου στολίζεται με λυρικά 
λουλουδάκια που μιλούν ευφωνικά ως και μέσα στον ύπνο μου. 
 
Πώς να απεγκλωβιστείς από τα όνειρα, να κουκουβίσεις μες την νύχτα και 
να αντιμάχεσαι τα τεκταινόμενα; 
 



 25

Γράφω κομίζοντας μια Χίμαιρα στην Αρχή και το Τέλος του κόσμου. 
 
Οικουμενικό τραγούδι που ξαίνει τα μπαμπακωτά σύννεφα και αφήνει μια 
τούφα ατίθαση να δράμει κατά τον Νοτιά, όπου εδράζεται η άμποτε ήμερη 
ελπίδα. 
 
Στην κώχη τ’ ουρανού μεθώ από ορμή που έχω και την πίνω όληνε γουλιά 
γουλιά όπως παλιό κρασί που μέσα μου φλογίζει όλο το σπλάχνο.. 
 
 
**********************************   
 
 
 
 
Πάντα ντροπαλός για την αγάπη 
Πάντα ντροπαλός για τον έρωτα 
Σαν ένα άνθος που ο αέρας το κάνει να ερυθριά 
 
Αγαπώ τις λέξεις, με μαγνητίζουνε 
Όλο το μέλημά μου άγουρες κι ώριμες λέξεις 
Ριγώ επάνω στα φωνήεντα, πονάει το αίμα μου 
 
Και στο σώμα επάνω της μουσικής 
Ριγώ. Όπως και στης γυναίκας το γυμνό κορμί ξεκάθαρος είμαι 
Ύμνος. Για να τα λέω τα καλά και τα καθέκαστα 
 
Ερωτικά.  
 
 
********************************** 
 
 
 
Ο ουρανός σφύζει από πρόσωπα και αποτελέσματα 
Της φαντασίας μας. Κάτι δέκατα πιο δεξιά κι ανάμεσα στα δέντρα  
 
Ένα πρόσωπο γυναίκας που ερωτεύτηκε και πάει 
Στέκεται εκεί, αμετάθετο σε μια ωραία συλλαβή 
Μιας λέξης που φιλοξενήθηκε στο Πουθενά. 
 
Την είδα και την ανέγνωσα. 
 



 26

Απόγευμα και την καρφίτσωνε ο ήλιος 
Στα κλωνάρια με υποσχετική αιωνιότητα. 
 
Ό,τι αγνοήσαμε ήρθε πάλι εδώ να μας βρει 
Πάλλοντας την αξία του ως την εσώτατη ψίχα του ποιήματος και λαγαρό 
Όπως και αμφιβάλουμε για τούτο και εκείνο τότε μας κυκλώνει … 
 
 
 
 
 
 
Χρέος το μέσα μας… 
 
Άραγε στα λουλούδια χωρά η υπόσχεση ή στην  
Αυγή που κινητοποιεί τα πάντα προς τα μπρος, αδιαφορώντας 
Για τις αδυναμίες και τα κομπιάσματα ενός ασήμαντου υποσυνόλου; 
Και ο Θεός. Πού δίνει την παράστασή του σε αυτήν την σκηνή; Που  
Μας αφήνει να ενεργούμε και πού 
Στεναχωριέται όταν λαθεύουμε; 
 
Σύνορα της λύπης με την κατάθλιψη: αυτοκαταστρέφονται οι πολλοί· 
Οι κοινωνίες τους όπως για να φτωχύνουν σε αισθήματα ζούνε. 
Όσο τις περιεργάζομαι τόσο στο ίδιο καταλήγω 
Συμπέρασμα: ξημερώνει ήρεμα, γλυκά· έχει μια φούρια ο Νοέμβριος· 
Στην αρχή του είναι νίκη και μετά 
Είναι υποταγή, παράδοση των δυνάμεων, ασήμαντη εγκατάλειψη. 
 
Πάντα με αγρύπνια σπουδάζω. 
Με οδηγούν τα ποιήματα σε ολόδικό τους, αχάραγο δρόμο. 
Και κάπου ακούγονται κοντινές ψαλμωδίες από εκείνους 
Που δεν ξεχνούν ν’ ανάβουνε στον άγιο, που τους προστάτεψε, κερί.. 
  
 
******************************* 
 
 
 
Εσύ είσαι… 
 
Εσύ είσαι το ποίημα, η βαθιά 
Ομοιοκαταληξία των φιλιών, 
Η φλογερή νύχτα  



 27

πάνω στα παλεμένα σεντόνια, εσύ είσαι 
Η επιδερμίδα η βελούδινη, 
Ο αφρός του οργασμού, η κρυφή σημασία 
Της συνουσίας, εσύ είσαι 
Το άγγιγμα, ο αναστεναγμός,  
Η ηδονή, εσύ είσαι- 
 
Και η συνεννόηση των ανθηρών κήπων, πίσω 
Από την μάντρα με τις μανόλιες, εσύ είσαι- 
Το δοξαστικό αεράκι που ψαλμωδεί  
στην νύχτα που γέμισε άστρα, ή 
Στο γαλανό μεσημέρι που πεταρίζουν  
ανέμελα οι πεταλούδες  
Και καταφέρνουν ένα τραγούδι ενεστωτικό, εσύ είσαι- 
Το ποίημα μου και  το ξενύχτι πάνω 
Στα άσπρα μου χαρτιά, εσύ είσαι- 
Η αρχή και το τέλος, η συντόμευση και η διάρκεια, 
Η Ανάγνωση και η αιώρηση 
Πάνω από τα λεξιλόγια, εσύ είσαι- 
Ως απεφάνθη ο ήλιος να είσαι  
της ζωής μου φρουρός.. 
 
 
 
 
******************************* 
 
Το βράδυ είναι κουτσουρεμένο δυσκίνητο κάτι που το μελετούν οι 
υπνοβάτες των ποιημάτων. 
Ακούγονται ψίθυροι και ο αιώνας αφήνει μια οσμή από θειάφι και ρηχό 
αποτέλεσμα. 
Εκκινεί τα πάντα ο Άνθρωπος. 
Τόσο μεθοδικά που κάποτε σφάλλει. 
Και τότε αναμερίζουν οι κουρτίνες του ουρανού και ο Θεός προβάλει 
εμπνευστής ενός μεγάλου Παραμυθιού και μιας μεγάλης Ουτοπίας. 
 
 
 
********************************     
 
 
Οι μέρες μου αποθηκεύουν χειμώνα και μου επιστρέφουν μια ηχώ από 
κρύσταλλο και παγωμένο χάδι που απολιθώθηκε. 



 28

Ξυλουργώ μετά μανίας- βλέπεις θέλει έτσι ο βίος. 
Να πού θα με βρεις πριν γραφούν τα ποιήματα που τώρα διαβάζεις. 
Συλλέγω εικόνες ακόμη κι όταν οι εικόνες είναι ομίχλη του μυαλού και 
νέφος ασχημάτιστο της πραγματικότητας. 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



 29

 
 
 


