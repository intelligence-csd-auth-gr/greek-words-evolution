




















































ιστορίες μποσάι


ιστορίες μπονσάι









ιστορίες
μπονσάι



ιστορίες μπονσάι
(συλλογικό έργο)

ISBN: 978-618-82415-3-4
© τοβιβλίο
Θεσσαλονίκη, 2016

εκδοτική επιμέλεια: Δήμος Χλωπτσιούδης
επιμέλεια εξώφυλλου: Κώστας Θερμογιάννης
επιμέλεια & διαχείριση υλικού: Μάχη Τζουγανάκη
επιμέλεια κειμένων: τοβιβλίο
e-mail: ekdoseis@tovivlio.net

[Αναφορά προέλευσης,
Μη Εμπορική Χρήση,
Παρόμοια Διανομή]

___________________
Η συλλογή διηγημάτων και ποιημάτων “ιστορίες μπον-

σάι“ διανέμεται ελεύθερα στο διαδίκτυο με άδεια Creative
Commons. Η αναφορά του ονόματος των διηγηματογρά-
φων και του ιστότοπου τοβιβλίο.net είναι υποχρεωτική
και το έργο διατίθεται μόνο για μη εμπορική χρήση. 

Επιτρέπεται ελεύθερα η αναδημοσίευση διηγημάτων και
η αποσπασματική παρουσίαση της συλλογής με την προ-
ϋπόθεση αναφοράς προέλευσης και δημιουργών.

http://tovivlio.net/
http://tovivlio.net/
http://tovivlio.net/


7

ιστορίες μπονσάι

μία πρωτοβουλία από

ISBN: 978-618-82415-3-4

http://tovivlio.net/


τοβιβλίο.net

8

συμμετέχουν

Erina Espiritu | Alma Libre | Βάσω Αποστολοπούλου
Πολυξένη Βακιρλή | Νίκος Βάρδακας | Γεωργία Βασιλειάδου
Χάρης Γαντζούδης | Έφη Γεωργάκη | Νίκος Γιαννόπουλος
Ελένη Χριστίνα Γκαμπούρα | Άννα Δεληγιάννη-Τσιουλπά

Καλλιόπη Δημητροπούλου | Βασιλική Δραγούνη
Κοσμάς Ηλιάδης | Κώστας Θερμογιάννης | Μαρία Θωμάδη

Παναγιώτης Θωμάδης | Kάλλια | Γιάννης Καλαϊτζάκης
Μαγδαληνή Αρτεμισία Καμπούρη | Βάσω Καρλή

Αλέξανδρος Κεφαλάς | Πόπη Κλειδαρά | Ελένη Κορωνιώτη
Χρήστος Κουλαξίζης | Στέλλα Κουρμούλη | Αλκιβιάδης Κούσης

Χαρά Κρέτα | Βάσω Κώστογλου | Τειρεσίας Λυγερός
Ελένη Λύρα | Δώρα Μακρή | Χρήστος Μάλαμας

Άγγελος Μανουσόπουλος | Miss Μανταρίνη | Βασίλης Μαντικός
Γιώτα Μάρκου | Λένα Μαρουδή-Μούλιο

Δημήτρης Μαυρομματάκης | Κώστας Μεταλλίδης
Κατερίνα Μεταξοπούλου | Γιώργος Μπίζας

Οδυσσέας Νασιόπουλος | Ειρήνη Ντούπη | Σοφία Ντούπη
Θανάσης Πάνου | Χρήστος Πανούδης | Λίλα Παντελίδου

Αλέξανδρος Πήχας |  Μαριάνθη Πλειώνη | Σάββας Ρουμελιώτης
Έλενα Σαλιγκάρα | Χριστίνα Σουλελέ | Σοφία Κ. Τέγου

Μάχη Τζουγανάκη | Δημήτρης Τούλιος | Χρήστος Τσαγκάρης
Σωκράτης Τσελεγκαρίδης | Βαγγέλης Τσερεμέγκλης

Νίκος Φάκος | Φίλιππος Φιλίππου | Αννα Φουγάλα
Φωτεινή Χατζηβασιλείου | Ελένη Χριστοφοράτου

Μαριάντζελα Ψωμαδέλλη

http://tovivlio.net/


9

ΠΕΡΙΕΧΟΜΕΝΑ
Δελτίο για ναυτιλομένους

Γιαννιός και Μαρικάκι
Χίμαιρα

25η ώρα
Το δάσος που αντικρίζω στα μάτια σου

Σολωμός ή σολομός;
Σε θυμάμαι

Λευκή πεταλούδα
Το πικάπ

ΜΗ
Ζει;

Απουσία 
Γέυση από θυμάρι

Κρυμμένος Παράδεισος
Λευτέρωσε την πεταλούδα

Γιατί κατσουφιάζεις;
Καταλαβαίνεις τι εννοώ

Περι επιστροφής
Το σκοτάδι

Λακεδαιμονίων Πολιτεία
Το τσιγάρο

Ο τρελός ποιητής
Α, όπως λέμε άνθρωπος

Zyklon B
Εικοστή πέμπτη ώρα

13
14
15
16
17
18
19
20
21
22
24
26
27
28
29
30
31
32
33
34
35
36
37
38
39



τοβιβλίο.net

10

Η καρέκλα του παππού
Λίγο πριν φύγεις
Η κούκλα
Υποθέτω
Ακόμα ένα βήμα
Αγκαζέ
Γρίφος της ζωής
Το μοίρασμα
Δύσκολοι καιροί Μπλέηκ
Ο τολμών νικά
Συγγνώμη
Ένας ταξιδιώτης
Η ανάμνηση
Το κλειδί
Ο παραβάτης
Ξυπόλητοι
Αποκαΐδια
Δίλημμα
Ένας πρώην αλκοολικός
Η Γειτόνισσα
Η Προσμονή
Λιμάνι ψυχών

40
41
42
43
44
45
46
47
48
50
51
52
53
54
55
56
57
58
59
60
61
62

Παστρικά να μιλάς
Δεκατρία χρόνια
Πωλούνται όνειρα
Χρώματα κι αρώματα
Μια στιγμή
Υπάρχει Θεός;
Η Κυρία Ευανθία
Όνειρα Γλυκά
Και συνεχίζουμε
Saltarello Macabre
Μια ψεύτρα άνοιξη
Είναι φθινόπωρο, αλλά…
Η πόλη που καίγεται
Lost innocence
Ο καθένας
Θρύψαλα
Μια καλύτερη μέρα
Το κινητό στ’ αυτί Ι
Το μάμπο της ζωής
Γεννημένος αγωνιστής
Το αίμα της
Εκείνη κι εκείνη

63
64
65
66
67
68
69
70
71
72
73
74
76
77
78
79
80
81
82
83
84
85

http://tovivlio.net/


ιστορίες μπονσάι

11

Ονείρου φως
Μισός έρωτας

Το κινητό στ’ αυτί ΙΙ
Όλα θα στα έδινα

Τα λουλούδια
Ένα λεπτό

Ο ρακοσυλλέκτης
Στο skype

Διάττων αστέρας
Έρεβος

Καφές για δύο
Alma Libre

Δειλό ταξιδιάρικο πουλί
Γυρτός κι ερωτευμένος

Το μοιραίο
Σταμάτησα να…

Η καφετέρια
Το ψωμί

Καζανόβας
Πνοές

Άποψη

86
87
88
89
90
93
94
96
97
98

100
101
102
104
105
106
108
109
110
111
112

Έσωθεν νέος
Μελό 

Λεύκες 
Το στήριγμα

Βραδινές περιπλανήσεις
Ισημερίες

Όσο τρως αδυνατίζεις
Από κομπάρσος...

πρωταγωνίστρια!Ζωγραφιά 
Απρόσμενη συνάντηση

Θα με συγχωρήσετε όμως, αν
μάθετε ότι λείπω χρόνια τώρα;

Άμα δε τω ηρι αρχομένω
Πάτησα λάθος το κουμπί

Ψηλά τακούνια
Ελάτε πίσω
Απωθημένα

Ο ματρακάς
Η βιβλιοθήκη της μαμάς

Ημέρα γενεθλίων
Βροχή

113
114
116
118
119
120
121
122
124
125

126
128
130
132
134
135
136
138
140
141



τοβιβλίο.net

12

http://tovivlio.net/


Δελτίο για ναυτιλομένους
Χρόνια ολόκληρα τον ακούει να σηκώνεται στις έξι,

παρόλο που ανοίγει το μαγαζί πολύ αργότερα. Το κρε-
βάτι που τρίζει και η προσπάθειά του να βρει τις παντό-
φλες, την αναγκάζουν να μισοξυπνήσει. Στο απορημένο
βλέμμα της απαντά με ένα καθησυχαστικό “κοιμήσου”
και τη σκεπάζει τρυφερά. Μεταξύ ύπνου και ξύπνιου,
ακούει τους ήχους της πρωινής του ρουτίνας: το νερό
στο μπάνιο, το ξυράφι που χτυπά στο νιπτήρα, το τρίξιμο
της καρέκλας στην κουζίνα, το σύρσιμο του κουταλιού
στο μπρίκι, το προσεκτικό ρούφηγμα του καφέ και,
τέλος, το ραδιοφωνάκι. Εκείνη την ώρα μεταδίδει το
Δελτίο καιρού και θαλασσών για ναυτιλομένους και αμέσως
μετά την αγαπημένη του ενημερωτική εκπομπή. Τότε,
εκείνη παραδίνεται πάλι στον ύπνο.

Σήμερα, όμως, έτυχε να είναι ξύπνια εκείνη την ώρα
και είδε το βλέμμα του τη στιγμή που άκουγε το δελτίο
καιρού και θαλασσών. Σήμερα, μετά από τόσα χρόνια, κα-
τάλαβε ότι αυτό είναι που τον κάνει να ξυπνάει τόσο
νωρίς. Τον καλημέρισε και δεν πήρε απάντηση. Δεν ήταν
εκεί. Βρισκόταν και πάλι σ’ ένα κατάστρωμα κι έβλεπε
όπως παλιά το ξημέρωμα στο φουρτουνιασμένο ορί-
ζοντα. Άκουγε το δελτίο και προσπαθούσε να προβλέψει
τα σημερινά καπρίτσια της θάλασσας, της παλιάς αγα-
πημένης του. Εκείνης που πρόδωσε για μια γυναίκα κι
ένα σπιτικό.

Άγγελος Μανουσόπουλος

13



Γιαννιός και Μαρικάκι
–Γιαννιό;
–Μαρικάκι;
–Θα με παντρευτείς, Γιαννιό;
–Όχι, Μαρικάκι. Με κορόιδεψε ο πατέρας σου.
–Γιατί; Πού σου είπε ψέματα, Γιαννιό;
–150 ρίζες ελιές μου έταξε προίκα, μα είναι 144.
–Θέλεις να πεις πως... Μα, αυτές έχει να σου δώσει.

Δεν μ’ αγαπάς, Γιαννιό! Κλαίω.
–Μαρικάκι, θέλω μόνο 3 ελιές να πεις του πατέρα σου

και πράμα άλλο.
–Φύγε, Γιαννιό! Με σκότωσες απόψε, ακούς; Φύγε

προικοθήρα!
–Με αδικείς, Μαρικάκι. Πες του πατέρα σου πως

θέλω μόνο 3 ελιές. Αντρίκιες κουβέντες.
–Σε μισώ, Γιαννιό! Πες μου γιατί διάλεξες 3 ελιές από

τις 144;
–Γιάντα, Μαρικάκι μου, είναι φυτεμένες πάνω στο

σώμα σου. Εσύ είσαι η προίκα τση ζωής μου και πες
στον πατέρα σου πως αν δεν πάρω τση τρεις ελιές σου
θα έρθω να σε κλέψω...

–Γιαννιό μου...
–Μαρικάκι μου...

Γιάννης Καλαϊτζάκης

τοβιβλίο.net

14

http://tovivlio.net/


Χίμαιρα
Όταν την είδε, στο μυαλό του χόρευαν ακόμα ξέ-

φρενα οι εικόνες απ’ το παλάτι των Δόγηδων. Περνούσε
με μια γόνδολα κάτω απ’ τη γέφυρα των Στεναγμών φο-
ρώντας στολή πυργοδέσποινας με μυτερό καπέλο.

Όλα όσα είχε δει σκόρπισαν σαν τα περιστέρια της
πλατείας του Αγίου Μάρκου και τη θέση τους κατέλαβε
η μορφή της. Ντράπηκε που στη θέα της γέφυρας δεν
σκέφτηκε πρώτα τους δυστυχείς που αποχαιρετούσαν τον
έξω κόσμο, αλλά εκείνη είχε κάτι απ’ την πανίσχυρη έλξη
του μαγνήτη που τραβάει μοιραία το θύμα του.

Το κατάλαβε με την πρώτη ματιά: ήταν το όνειρο που
έψαχνε πάντα, μια ουτοπία υδάτινη που πέρασε και χά-
θηκε στους λαβυρίνθους των καναλιών.

Ελένη Χριστοφοράτου

ιστορίες μπονσάι

15



25η ώρα
Ο ήλιος του ζεσταίνει τον λαιμό. Χτες βράδυ εξαντ-

λημένος απ’ τον φόβο έγειρε για λίγο. Του είχαν ανακοι-
νώσει: Η αίτηση χάρητος απορρίφθηκε. Το πρωί έχει
προχωρήσει. Τέτοια ώρα ο δήμιος έχει τελειώσει. Τα
μάτια του γεμάτα απορία εντέλει ηρεμούν. Παίρνει βαθιά
ανάσα και αφήνεται.

Η κλειδαριά τρίζει. Χαμογελάει. Το βλέμμα τρεμο-
παίζει. Ένα αλουμινένιο πιάτο σέρνεται στο τσιμέντο και
η πόρτα βροντάει. Γέρνει προς τα πίσω με την ματιά να
καρφώνει το ταβάνι. Τη μέρα της εκτέλεσης δεν προσφέ-
ρουν φαγητό. Η πείνα έχει κορυφώσει την ηδονή. Κλείνει
τα βλέφαρα και κρατάει την ευτυχία.

Χρόνος κλεμμένος απ’ την αιωνιότητα.
Δημήτρης Μαυρομματάκης

τοβιβλίο.net

16

http://tovivlio.net/


Το δάσος που αντικρίζω στα μάτια σου
Το δάσος που αντικρίζω στα μάτια σου είναι εκείνο

που ήθελα να μπω και να χαθώ από παιδί.
Το σκοτάδι που καλύπτει την καρδιά σου το έχω νιώ-

σει, είναι το ίδιο βαρύ πανωφόρι, που βιαστικά έριχνα
πάνω μου για να αποφύγω τα ηλίθια βλέμματα των πει-
νασμένων κορμιών και ήταν φορές που η κούραση με
έκανε να ξεχνώ να το βγάλω και έμενε. Και έκλειναν οι
πόροι και πέθαιναν από την δίψα και την έλλειψη. Ξε-
χνούσαν και συνήθιζαν.

Τα χρόνια πέρναγαν με ανελέητο ρυθμό, άκαρδα και
αδηφάγα και το πετσί έγινε ένα με την ψυχή μου και ξέ-
χασα ποια είμαι αλήθεια... τι ποθώ και τι περιμένω σε
τούτο τον δρόμο;

«Ζωή λέγεται!», μου φώναζε η μάνα μου και χανόταν
με μια τσάντα στον ώμο... «Πού πας;»

«Θα αργήσεις;»
«Μ’ αγαπάς;»... μα είχε ήδη φύγει μακριά. Δεν ακού-

γεσαι, σώπασε τώρα... πέρασε και αυτό.
Σιωπή... μα τόσο θόρυβο που κάνουν τα όνειρά σου,

τόσο πολύ που σε ξυπνάνε από την λήθη, από τον ύπνο
του κορμιού και της ψυχής. Τόση αναμονή... θα πάρω
βαθιά ανάσα και θα κάνω τα βήματα, σταθερά, γρήγορα,
φοβισμένα, αλλά θα τα κάνω.

Θα μπω μέσα σου, μέσα από τα μάτια σου και θα σε
κατοικίσω. Σε εκείνο το δάσος θα προχωρήσουμε μαζί,
όταν οι φόβοι μας θα ’ναι όλοι εδώ.

Erina Espiritu

ιστορίες μπονσάι

17



Σολωμός ή σολομός;
Κάθε χειμώνα έστηνε το εργόχειρό του στη σάλα του

σπιτιού. Σχοινιά, κλωστές, σαΐτες, μολύβια, φελλοί και
φυσικά δίχτυα. Δίπλα του ένα κασετόφωνο “έλειωνε” δυο
τρεις κασέτες. Εκείνος σκυφτός για ώρες ν’ αρματώνει
και να σιγοσφυρίζει κάποιο σκοπό.

Σε μια απ’ τις κασέτες, μια γυναικεία φωνή με τη συ-
νοδεία τραγουδιστών και χορωδίας, αφηγούνταν εξ ονό-
ματος κάποιου σολομού τα τεκταινόμενα κάποιας μάχης
που διεξάγονταν σε πέλαγος μέγα. Στο μεταξύ, ξανθός
μήνας της άνοιξης έστηνε με τον έρωτα χορό, μια γαλά-
ζια πεταλούδα έπαιζε με τον ίσκιο της, ενώ στον κάμπο
απλώνονταν νεκρική σιγή, μια νύχτα σπαρμένη θάματα
και μάγια.

Άκουγα, ξανάκουγα, τίποτα... δεν άντεξα... κάποια
φορά τον ρώτησα:

–Τι είναι όλα αυτά που λέει αυτός ο σολομός;
Με μέτρησε πάνω απ’ τα γυαλιά του και είπε:
–Ποιος είναι ο Σολωμός, ξέρεις;
–Εεε, είπα με σιγουριά, ο σολομός είναι ψάρι.
Πήδηξε η σαΐτα από τα χέρια του, σαν το σολομό

που ανεβαίνει αντίθετα το ποτάμι και μπλέχτηκε μέσα
στα δίχτυα. Σκύβοντας να την ξεμπλέξει, χαμογελώντας
κάτω από το μουστάκι του, μου λέει:

–Ο Σολωμός είναι ψάρι, μωρέ; Αυτά σας μαθαίνουν
στο σχολειό;

Άλλο πάλι και τούτο, σκέφτηκα. Μεγαλωμένη δίπλα
στο κύμα, να περιμένω το σχολείο να μου μάθει, αν ο
σολομός είναι ψάρι...

Βάσω Κώστογλου

τοβιβλίο.net

18

http://tovivlio.net/


Σε θυμάμαι
Τον είδες! Τα μάτια του -έντονα γαλάζια τότε, κάπως

ξεθωριασμένα τώρα, ανάμεσα σε πεσμένα και ζαρωμένα
βλέφαρα και πίσω από γυαλιά- κοίταζαν κατευθείαν μέσα
στα δικά σου.

«Είναι αυτός ή κάποιος που θα του έμοιαζε;» σκέφτη-
κες και του χαμογέλασες ευγενικά.

Πενήντα πέντε χρόνια μετά από την πρώτη φορά που
(τον) ερωτεύτηκες, σκέφτηκες για μια στιγμή να μη χά-
σεις την ευκαιρία να ξανανιώσεις νέα.

Ένιωσες τη λαχτάρα να τον ξαναδείς, να πονέσεις από
το ανικανοποίητο. Στον θύμισαν τα μάτια του ηλικιωμέ-
νου επιβάτη της γραμμής του τραίνου Πειραιάς–Κηφι-
σιά, ένα ανοιξιάτικο πρωινό μιας Τρίτης, καθώς κάθισες
απέναντί του.

Ήταν αυτός ή τον έφτιαξε το συναίσθημα και η έντονη
επιθυμία που σ’ έπιασε στα εβδομήντα σου, η νοσταλγία
για το ερωτεύσιμο ή μήπως υπάρχει ακόμα εκείνη η δύ-
ναμη της πιο παλιάς πληγής σου, που νέα τη θεωρούσες
εμπόδιο και τώρα την αναζητάς ως νιότη και ψάχνεις,
ψάχνεις την πληγή, την ξύνεις, μα δεν ματώνει. Πάει πέ-
ρασε. Σου πέρασε...

Χαμογελάς ευγενικά στον κύριο απέναντι.
«Δίνω όσα θες να μου πεις τη σκέψη σου» λες μέσα

σου και ξεδιάντροπα κοιτάς το χέρι με τη βέρα.
Στριφογυρίζεις τη δική σου κι έπειτα βάζεις τα ακου-

στικά κι ακούς τη Noa να τραγουδά “life is beautiful”.
Άννα Φουγάλα

ιστορίες μπονσάι

19



Λευκή πεταλούδα
«Θα γίνω πεταλούδα, όταν μεγαλώσω, γιατί πολύ που

τις ζηλεύω, μια όμορφη λευκή πεταλούδα, να το ξέρεις»,
είπε η μικρή Ειρήνη. «Και θα πετάω, θα πετάω αδιά-
κοπα, θα ζαλίζω τον κόσμο με τα τραγούδια μου, ελεύ-
θερη και ωραία. Κι όλο θα γλεντώ τη ζωή, γλυκό μεθύσι
των λουλουδιών, από ψηλά αγναντεύοντας την γη. Και
θα ’ναι μεταξένια η ομορφιά μου, να το ξέρεις». Και κό-
μπαζε χαμογελώντας, στριφογυρνώντας σαν μπαλαρίνα.

«Ναι, και θα πετάς, ζηλόφθονα κόντρα στους ανέμους,
στον φόβο να σου ρίξουν τα πτερά. Και θα ριχτείς
άβγαλτη ερωτικό σεργιάνι, να μην ξέρεις τι ζητάς. Και
θα μεθύσεις πλάνη των αρωμάτων, των νοθευμένων χρω-
μάτων. Του ήλιου μαύρη χαρά να πάρεις, σ’ άδειες αγκα-
λιές, κύκλους να κάνεις, γύρω από τις φωτιές, μέχρι να
σου κάψουν τα φτερά. Τόσο θα σε λατρέψουν οι σκιές,
φίλους και εχθρούς να τους έχεις, διαρκής χειμώνας, της
μοναξιάς κατάρα, μόνο σ΄ αυτήν ν’ ανήκεις. Και θα ξα-
πλώσεις, αλλοτινή ξεγνοιασιά, στο χώμα που δακρύζει,
του έρωτα μοιρολόι στην ξεχασμένη άνοιξη. Που θα σ’
αναστήσει κύκλος της ζωής, αληθινή αγάπη», είπε η σοφή
μητέρα της.

Οδυσσέας Νασιόπουλος

τοβιβλίο.net

20

http://tovivlio.net/


Το πικάπ
«Αυτό εδώ, ξέρετε, είναι το εξοχικό μας κι ερχόμαστε

από τη δεκαετία του ’70. Ο γιος μου ήταν τότε ακόμη
παλικαράκι κι όλο άκουγε μουσική. Είχαμε ένα παλιό
πικάπ και του αγοράζαμε δίσκους. Είχαμε κι ένα σκύλο
και μια γάτα. Τα σπίτια που βλέπετε τριγύρω ήταν χω-
ράφια. Μόνο ο πάνω κεντρικός δρόμος είχε άσφαλτο.
Ερχόμασταν τα καλοκαίρια και ηρεμούσε η ψυχή μας.
Έβαζε και το παιδί τη μουσική δυνατά και το φχαριστιό-
ταν. Καημό το είχε. Μέναμε σε πολυκατοικία στο Πα-
γκράτι κι όλο σουτ και σουτ του έλεγαν οι γείτονες, όταν
άκουγε τα τραγούδια που αγαπούσε δυνατά. Τη λάτρευε
τη μουσική ο γιος μου. Ήθελε να γίνει μουσικός. Και τα
ζώα πολύ τα αγαπούσε. Όταν τον χάσαμε το ’87, χάσαμε
τον κόσμο όλο. Μας έμειναν μόνο αυτοί οι δίσκοι. Δεν
τους έδωσα ποτέ κι ας μου έλεγε ο άντρας μου. Εμένα
μου αρέσει να τους ακούω που και που. Έτσι, δυνατά,
όπως τους άκουγε κι εκείνος. Είναι σαν να τον έχω εδώ
τα βράδια. Μερικές φορές μπορεί και να τον ακούω κιό-
λας να τριγυρίζει μέσα στο δωμάτιο. Ελπίζω μόνο να
μην σας ενοχλώ. Είναι που κάνει πολλή ησυχία κι έχουν
φύγει όλοι τέτοια εποχή. Να με συγχωρείτε.»

Αλκιβιάδης Κούσης

ιστορίες μπονσάι

21



Μη
–Σου είπα μη!
–Γιατί μας βλέπουν;
–Βλέπω εγώ και αυτό αρκεί.
–Και από πότε παρακαλώ έγινες εσύ σεμνότυφη και

“μη μου άπτου;”
–Από χθες. Αν ήσουνα εδώ, θα το γνώριζες. Αν δεν

γύριζες στα μπαράκια στα Εξάρχεια και στους έρωτες
της μιας νύκτας. Άναψε τσιγάρο.

–Μη σου λέω! Πάρε το χέρι σου από εκεί.
–Άντε πάλι... Τόσο πολύ σε ενοχλεί;
–Όχι, αλλά... μας βλέπουν.
–Άφησέ τους. Να μας δουν. Πρέπει να βλέπουν.

Μήπως και ξυπνήσουν.
–Είμαστε σε δημόσιο χώρο.
–Είμαστε ελεύθεροι. Ενήλικες.
–Δυο περαστικοί...
–Και;
–Kοιτάζουν προς τα εδώ... Μην κάνεις πολύ θό-

ρυβο...»
Σε λίγο τελειώνοντας ανάβει και αυτός τσιγάρο.

Εκείνη σηκώνεται από το πεζοδρόμιο. Ισιώνει τη τζιν
φούστα και πατάει το αποτσίγαρο με τη μύτη του πα-
πουτσιού της. Μπροστά της στον τοίχο, η νωπή μαύρη
μπογιά από το χέρι του στάζει ακόμα.

ΟΙ ΠΑΠΠΟΥΔΕΣ ΜΑΣ ΠΡΟΣΦΥΓΕΣ
ΟΙ ΓΟΝΕΙΣ ΜΑΣ ΜΕΤΑΝΑΣΤΕΣ

ΕΜΕΙΣ ΡΑΤΣΙΣΤΕΣ;
Το δεκαενιάχρονο κορίτσι χαμογελά. Τελικά το

τοβιβλίο.net

22

http://tovivlio.net/


αγόρι της έχει δίκιο. Πρέπει να βλέπουν. Μήπως και ξυ-
πνήσουν.

Ελένη Λύρα

23



Ζει;
Κόντρα; Στη Λογική!

Τι λες τώρα, αδερφέ; Κάθεσαι και ξεροσταλιάζεις πε-
ριμένοντας;

Είσαι τρελός ή χαζός;
Τι ζητάς, δηλαδή;
Δεν έχεις εγωισμό και φιλότιμο;
Δεν έχεις τίποτα που να σε σπρώχνει μακριά της;
Μια εναλλακτική λύση;
Μια άλλη προοπτική;
Πόσο κολλημένος μπορεί να είσαι;
Πόσο βαθιά μέσα σου ριζώνει η ελπίδα που δεν πρό-

κειται να εκπληρώσει την επιθυμία σου;
Τι πρέπει να σου πει κάποιος για όλο αυτό;
Πώς να σε συνεφέρει από τον λήθαργο και την απελ-

πισία που ώρες ώρες βγάζεις στην επιφάνεια; Δεν αντέ-
χεσαι, δεν ξεπερνιέσαι με τίποτα.

Έχεις κατρακυλήσει στον βούρκο της ανυποληψίας
και της απόλυτης ξεφτίλας. 

Δεν λογαριάζεις τον εαυτό σου, τους φίλους σου, τους
δικούς σου ανθρώπους που πονούν να σε βλέπουν σ’ αυτά
τα χάλια.

Δεν έχει ορισμό η σκλαβιά της σκέψης σου, δεν ανα-
γνωρίζω τίποτα απ’ όλα όσα ήξερα για σένα, δεν βλέπω
κανένα από τα χαρακτηριστικά σου, τίποτα όμως.

Δηλαδή πόσο θα τραβήξει όλο αυτό;
Μέχρι πού θα πάει αυτή η βαλίτσα;
Κάποτε θα πρέπει να ζήσεις σαν άνθρωπος, δεν νομί-

τοβιβλίο.net

24

http://tovivlio.net/


ζεις;

–Ζει άνθρωπος χωρίς Ελευθερία, Αγάπη για τον
άλλον, Όνειρο και Ελπίδα πως μια μέρα θα έρθουν τα
πάνω κάτω;

Ζει;;;
Βαγγέλης Τσερεμέγκλης

25



Απουσία
Ταξιδιάρικο πουλί η θύμηση, φτεροκοπά πάνω στις

βουβές ώρες, πάντα μ’ έναν ήχο αναχώρησης διαπερα-
στικό να τη σφραγίζει. Όπως αλλάζει απότομα ο ζεστός
νοτιάς, φορώντας του βοριά το πανωφόρι και μ’ ένα σφύ-
ριγμα κλείνει την πόρτα  στο καλοκαίρι, δίχως κανείς ν’
αντισταθεί.

Πλάνη μεγάλη πως ο χρόνος γρήγορα περνά, λόγια
παρηγοριάς πάνω από φωτογραφίες με χαμόγελα, σαν
τις στιγμές, παγωμένα.

Συλλαβιστά να διαβάζονται οι λέξεις στο βιβλίο της
ξενιτιάς, για ν’ αποκτούν το νόημα που τους πρέπει. Δεν
είναι χρόνος εκείνο το χέρι που μηχανικά φυλλομετρά το
ημερολόγιο κι αλλάζοντας εικόνες μας φέρνει πιο κοντά
σ’ εκείνο που καρτερούμε.

Είναι η πνοή της παρουσίας, είναι τ’ όνειρο, οι ανάσες
που γεμίζουν τα δωμάτια, τα βλέμματα που ζωγραφίζουν
τους τοίχους, η ζωή με τα τρία γράμματα και τις άπειρες
στιγμές, η έγνοια, είναι το γέλιο που ρουφάει τον αέρα
κι αυτές ακόμα οι σιωπές που λουφάζουν τρομαγμένες
στις γωνιές.

Στο δρόμο της απουσίας, που το βήμα της χωρίς βια-
σύνη σέρνει, συλλαβίζοντας να την προφέρουμε. Για να
είναι διπλή η χαρά την ώρα που με σπουδή θα γράψουμε,
σαν μαθητούδια στο σχολειό, την ακριβή τη λέξη παρου-
σία.

Μαριάνθη Πλειώνη

τοβιβλίο.net

26

http://tovivlio.net/


Γεύση από θυμάρι
Έτριψε στα χέρια της λίγο θυμάρι και πριν πασπαλίσει

το κρέας, έκλεισε τα μάτια της. Πάντα το ίδιο γινόταν:
οι μυρωδιές του κατάφερναν να την ταξιδέψουν χρόνια
πίσω. Πλαγιές γεμάτες με θυμαριές, φιλιά μελωμένα, σφι-
χτές αγκαλιές και ρούχα πεταμένα ολόγυρα. «Γιατί, Μα-
νωλιό μου;»

Συνήθως δάκρυζε σαν τα θυμόταν, μα σήμερα δεν
χωρούσε μια τέτοια συμπεριφορά. Απόψε ο μονάκριβος
γιος της θα έφερνε στο σπίτι τους την κοπέλα που διάλεξε
να μοιραστεί τη ζωή του. Έπρεπε να φτιάξει το νοστιμό-
τερο ψητό και να την καλοδεχτεί με το πιο ζεστό της χα-
μόγελο. «Πού είσαι να τον καμαρώσεις, Μανωλιό μου».

Λίγο πριν χτυπήσει το κουδούνι, κοιτάχτηκε στον κα-
θρέπτη. Μπορεί να μην θύμιζε πολύ σε εκείνο το κορίτσι
που κάποτε υπήρξε ανέμελο, μα η ψυχή παρέμενε το ίδιο
ονειροπόλα.

«Μαμά, από εδώ ο πατέρας της Δήμητρας».
Δεν πρότεινε το χέρι της. Μονάχα έστεκε παγωμένη

να κοιτάζει τον επισκέπτη, ενώ στα χείλη της ήρθε κάτι
τόσο οικείο. Γεύση από θυμάρι.

Έλενα Σαλιγκάρα

ιστορίες μπονσάι

27



Κρυμμένος Παράδεισος
Μπήκε στο λεωφορείο βιαστικά. Έξω έβρεχε καταρ-

ρακτωδώς και το όχημα ήταν ασφυκτικά γεμάτο. Ο γκρί-
ζος -σχεδόν πένθιμος- ουρανός αντικατόπτριζε με ακρί-
βεια τη συναισθηματική του κατάσταση. Ένιωθε αδύνα-
μος να ελέγξει την τρικυμία που είχε ξεσπάσει στο μυαλό
του. Στάθηκε σε μια γωνιά και έκλεισε τα μάτια του.
Ήθελε να δραπετεύσει από το άγχος της καθημερινότη-
τας και τα φαντάσματα του παρελθόντος που τον κατε-
δίωκαν μέρες τώρα.

Ξαφνικά όλα γύρω του άλλαξαν! Μια εύφορη κοιλάδα
απλώθηκε μπροστά του. Το τοπίο ανθισμένο και ηλιό-
λουστο. Οι χρυσαφένιες ηλιαχτίδες προσέδιδαν μια νότα
ανείπωτης χαράς, εφηβικής ελπίδας και δίψας για ζωή.
Δίπλα του, παιδιά έτρεχαν χαμογελαστά και, παραπέρα,
σε μιαν άκρη κρυμμένοι οι γονείς τους να τα παρατηρούν
και να τα προσέχουν άγρυπνοι. Αφανείς ήρωες! Μα πώς
θα μπορούσε να μην το καταλάβει; Ήταν η χαμένη του
αθωότητα και ανεμελιά στα γεμάτα λάμψη μάτια των
παιδιών, η ανιδιοτελής αγάπη στις πράξεις και τον αγώνα
των γονιών. Είχε, μόλις, πραγματοποιήσει το ομορφότε-
ρο ταξίδι της ζωής του και ο προορισμός δεν ήταν άλλος
παρά η ίδια του η ψυχή, ο πλούσιος κόσμος που έκρυβε
μέσα του. «Τελικά, η ζωή δεν είναι και τόσο μουντή.
Υπάρχει ελπίδα», ψιθύρισε και ένα διακριτικό μειδίαμα
ζωγραφίστηκε στο ρυτιδιασμένο πρόσωπό του.

Σάββας Ρουμελιώτης

τοβιβλίο.net

28

http://tovivlio.net/


Λευτέρωσε την πεταλούδα
Σαν πεταλούδα... έτσι νιώθω. Σαν τις πεταλούδες τις

καρφιτσωμένες σε κορνίζα... άψυχες, τελειωμένες. Έτσι
είμαι κι εγώ, τελειωμένος -αλλ’ όχι άψυχος. Με κρατούν
εδώ, καρφωμένο στο κρεβάτι, με σωλήνες να ξεπηδούν
από παντού στο κορμί μου. Τρέφομαι με σωλήνα, ανα-
πνέω με σωλήνα, παίρνω φάρμακα με σωλήνα.

«Δεν αντέχω άλλο, πατέρα», μου είπες. «Κουράστηκα
να σε νταντεύω, να κλείνομαι μέσα για χάρη σου... έχω
τη ζωή μου να σκεφτώ. Θα σε πάω σε οίκο ευγηρίας, να
έχεις τη φροντίδα που πρέπει».

Δεν ήθελα τη φροντίδα του γηροκομείου, εσένα ήθελα
μοναχά... Να σε βλέπω, να σε ακούω, να σε αισθάνομαι
γύρω μου. Όπως τότε, που ήσουν μικρούλα -θυμάσαι;
Δεν ξεκολλούσες λεπτό από κοντά μου. Το χεράκι σου
στο χέρι μου, περίπατοι στην αμμουδιά κι ατέλειωτες
ερωτήσεις για να μάθεις τον κόσμο. Και τον έμαθες,
στον έμαθα... Αλλά δεν σου έμαθα τη συμπόνοια, τρα-
γική μου αμέλεια.

Αρνήθηκα την τροφή, αρρώστησε η ψυχή μου, αρ-
ρώστησε το σώμα μου -και με γέμισαν σωλήνες για να
τρέφομαι, να αναπνέω, να παίρνω φάρμακα.

Πες τους να τους βγάλουν, σε ικετεύω. Να ησυχάσεις
κι εσύ, να ξεκουραστώ κι εγώ... να πάω να βρω τη μάνα
σου.

Λευτέρωσε την πεταλούδα... την ψυχή μου.
Βάσω Αποστολοπούλου

ιστορίες μπονσάι

29



Γιατί κατσουφιάζεις;
«Είμαι πολύ κουρασμένος! Θέλω λίγο να ξαποστά-

σω», είπε.
Έκατσε στην ξύλινη καρέκλα με το ψάθινο κάθισμα

και έκλεισε τα μάτια του. Δεν πρόλαβε να βγάλει καν το
παλτό του, ούτε να ξεδιψάσει τα χείλη του -παρά μόνο
πήρε μια μεγάλη ανάσα και ένιωσε προς στιγμήν πιο
ήρεμος.

«Εδώ είσαι!», είπαν και έτρεξαν με τα χέρια ανοιχτά -
χέρια ικανά να δώσουν αληθινές αγκαλιές.

Όταν χάνεις τη γη κάτω από τα πόδια σου και ακούς
μελωδίες στενάχωρες στο μυαλό σου, μην ανησυχείς, κά-
ποιος θα βρεθεί να σου πιάσει το χέρι και να σου δείξει
το ζεστό του χαμόγελο. Όταν δεν μπορείς να δεις τί-
ποτα· βυθίσου στη σκέψη σου και δες τα όλα με το φως
και τα χρώματα που έχουν μερικά όνειρα.

Όπως είχε πε και ο Émile Chartier «η απαισιοδοξία είναι
θέμα διάθεσης. Η αισιοδοξία είναι θέμα θέλησης».

Παναγιώτα Μάρκου

τοβιβλίο.net

30

http://tovivlio.net/


Καταλαβαίνεις τι εννοώ
Η Βαγγελίτσα, χωριατοπούλα όμορφη, αγνή, πλην

πτωχή, έτοιμη προς γάμου κοινωνία, νυμφεύεται από
προξενιό τον κάπως σιτεμένο Τάσο, πάλαι ποτέ περιζή-
τητο εργένη. Κλαρίνα, βιολιά και ο γαμπρός στρίβει αυ-
τάρεσκα ότι απέμεινε από τον άλλοτε αρειμάνιο
μύστακα.

Μα στον χρόνο απάνω, η Βαγγελιώ, «κυρά Βαγγελιώ,
ένα νερό, κρύο νερό», οσμίζεται αλλαγή συναισθημάτων
του γαμπρού, που την μειώνουν σαν γυναίκα, νιόπαντρη
μάλιστα. Τον ρωτά λοιπόν:

«Κύρη κι αφέντη μου, πώς με θωρείς; Σαν μανούλα;
Σαν αδερφή; Σαν μιαν άφυλη φίλη, που στέργει να εκ-
πληρώσει κάθε φαντασίωσή σου; Σα γατάκι είμαι, που
του λες “ψιτ, έλα δω να σου δώσω ένα χαδάκι” και μετά
“άμε στο καλό”; Σαν ένα τσαμπί σταφύλι, που τις ρώγες
του τρυγάς αφηρημένα κι αναρωτιέσαι, σαν βλέπεις
γυμνό το κοτσανάκι, πότε τελείωσε ο καρπός χωρίς να
το αντιληφθείς; Καταλαβαίνεις τι εννοώ. Εσύ, ολημερίς,
με μια εφημερίδα, (καλά! εφημερίδα η φυλλάδα του χω-
ριού, μην τρελαθούμε κιόλας!) κι εγώ στημένη στην Τ.V.
μέχρι τις μεταμεσονύχτιες ειδήσεις. Και η ΑΓΑΠΗ;
Πού είναι η Αγάπη; Ένα χρόνο τώρα, στιγμή δεν την
είδα εδώ μέσα. Καταλαβαίνεις τι εννοώ. Φεύγω, Τάσο!
Καλύτερα με τη γκρίνια της μάνας, που, όμως, ξέρω μ’
αγαπάει. Δεν θα σου λείψω! Σίγουρα! Δεν κατάλαβες τι
εννοώ ε; Πρόβλημά σου!»

Λένα Μαυρουδή Μούλιου

ιστορίες μπονσάι

31



Περί επιστροφής
Ήταν πάντα τόσο όμορφη, κομψή και καθώς πρέπει,

σαν να είχε βγει από τις σελίδες ενός περιοδικού μόδας.
Πόσοι από τους θαυμαστές της είχαν διαγραφεί μετά
από το πρώτο ή το δεύτερο ραντεβού; Πρέπει να είχε
χάσει τον λογαριασμό, όπως και όλοι όσοι την ήξεραν. 

«Δεν θα κρατήσει για πολύ», έλεγαν χαιρέκακα, καθώς
την έβλεπαν να κυκλοφορεί με τον τελευταίο, ενώ παράλ-
ληλα σκέφτονταν το πόσο τυχερός ήταν.

Κάποια στιγμή γνώρισε τον άντρα των ονείρων της
και έφυγαν μαζί, για να ζήσουν σε κάποια μακρινή χώρα.
Η οικογένειά της κρατούσε ενήμερους φίλους και γνω-
στούς για το πόσο υπέροχη ήταν η ζωή της τώρα, σε
εκείνο το μακρινό εξωτικό μέρος, χωρίς να δίνει περισ-
σότερες λεπτομέρειες.

Τελικά επέστρεψε μόνη της, χωρίς πλέον να μοιάζει
σαν να είχε βγει από τις σελίδες ενός λαμπερού περιοδι-
κού. Κανείς δεν έμαθε ποτέ το λόγο που γύρισε και όλοι
προσποιούνταν ότι δεν ενδιαφέρονταν να μάθουν, αλλά
είχαν βρει ήδη το επόμενο θέμα συζήτησης. Κάτι σο-
βαρό θα πρέπει να την άλλαξε, γιατί είχε γίνει καλύτερη
στους τρόπους της και πιο ευγενική και γενναιόδωρη με
τους άλλους, χωρίς όμως να έχει πλέον εκείνη την αψε-
γάδιαστη εμφάνιση...

Βασιλική Δραγούνη

τοβιβλίο.net

32

http://tovivlio.net/


Το σκοτάδι
Κάθε που φεγγίζει την ψυχή μου η ανάμνησή σου, θυ-
μάμαι τα λόγια σου εκείνο το βράδυ.
«Πρέπει να πληγιάζει η καρδιά σου από την απόρριψη,
για να καταλάβεις τι είναι η αγάπη ανάμεσα σε δύο αν-
θρώπους».
Όταν χωρίσαμε, τα βήματα των σκέψεων μου άρχισαν
να βαραίνουν τόσο πολύ που κλείστηκα στο “σκοτάδι”
μου.
Εκείνη τη διαδρομή που το φως δεν χαϊδεύει το δέρμα
της.
Ο κόσμος αυτός που περικλείει είναι σύναξη πόθων και
λέξεων που σε συντροφεύουν στους φόβους σου.
Έχει ψηλά βουνά για να σκαρφαλώνουν οι αντοχές σου,
μα και λίγα δέντρα τόσα όσα είναι οι στάσεις που κάνεις
για να ξεκουράζεις το κουράγιο σου κάτω απ’ τα εμπό-
δια.
Θα σε αντικρίσω ξανά, γιατί ελπίζω και ξέρω ότι η αγάπη
είναι είναι η έξοδος από το “σκοτάδι μου”...

Νίκος Βαρδάκας

ιστορίες μπονσάι

33



Λακεδαιμονίων Πολιτεία
Μη ρωτάς πόσοι είναι οι εχθροί, αλλά πού είναι...
Ο ορθός λόγος μπορεί να είναι δίκαιος αγωνοθέτης.

Βάζει, όμως, πολλά εμπόδια κι εσύ έχεις να διανύσεις
τόσο δρόμο, όσο να ξεκινήσεις πρωί από το γκρεμισμένο
ανάκτορο του Ατρείδη και να φτάσεις ίσαμε εκεί που το
σκοτάδι της νύχτας πέφτει πάνω στο χάραμα των μεσια-
νών αιώνων.

Μη ζητάς τα εμπόδια να κυλήσει γρήγορα ο χρόνος.
Πόσο θα αντέξεις να σηκώνεις στις πλάτες σου κυκλώ-
πειες πέτρες; Μη μου μιλάς για Θερμοπύλες... Ναι,
ξέρω! Τιμή σε εκείνους που τις έταξαν και τις κρατούν.
Αλλά πόσο ακόμα θα ισοφαρίζεις με την τιμή τον ισο-
λογισμό σου; Πόσοι θα θυμηθούν τον Λεωνίδα εξ Ηρα-
κλειδών τις μέρες που θα ακούγεται παντού Αλέξανδρος
και οι Έλληνες πλην Λακεδαιμονίων;

Χρήστος Τσαγκάρης

τοβιβλίο.net

34

http://tovivlio.net/


Το τσιγάρο
Το έχω παρατηρήσει, αν αγνοήσω την πρώτη μέτρια

θέση για παρκάρισμα, θα το πληρώσω ακριβά. Κάποια
στιγμή έρχεται η λύτρωση. Κλειδώνω. Ποθώ διακαώς
ένα τσιγάρο. Μια γύφτισσα με παρακαλεστό ύφος ήταν
ό,τι δεν θα ανεχόμουνα. Πλησιάζει και της ξεκόβω.

–Δεν έχω λεφτά. Όλος ο εκνευρισμός σε τρεις λέξεις.
–Δεν θέλω χρήματα, ένα τσιγάρο θέλω, έχω να κα-

πνίσω από προχτές.
Βγάζω και της προσφέρω τέσσερα.
–Το τσιγάρο είναι του Θεού, πάρε.
Η γυναίκα γυρίζει και μου φιλάει το μπράτσο. Δεν το

ανέχομαι. Της προσφέρω το μάγουλο.
–Εσένα θα σε ξανασυναντήσω, μου λέει με ύφος χαρ-

τορίχτρας.
Δημήτρης Μαυρομματάκης

ιστορίες μπονσάι

35



Ο τρελός ποιητής
Στο χωριό τον κορόιδευαν και τον χλεύαζαν «δεν

είναι ίδιος με εμάς γιατί δεν τον αφήνουν στο τρελοκο-
μείο». Πράγματι ήταν διαφορετικός από τους υπόλοι-
πους. Ήταν απόμακρος, τα λόγια του δυσνόητα και
μπερδεμένα. Δεν είχε φίλους. Τη μέρα την περνούσε πε-
ριφερόμενος στα σοκάκια τραγουδώντας, είτε στο πο-
τάμι γράφοντας. Απ’ όπου περνούσε είτε τον έβριζαν,
είτε του έκλειναν την πόρτα. Κάποιοι του κόλλησαν το
προσωνύμιο “ο τρελός ποιητής”. Τον ίδιο δεν τον ένοι-
αζε! Το μόνο που τον ένοιαζε ήταν να έχει χαρτί και
στυλό. Μέχρι και στον κοινοτάρχη πήγαν για να δουν
πως μπορούν να τον ξεφορτωθούν. Ο ίδιος συνέχιζε
απτόητος να τραγουδά και να γράφει. Κάποια στιγμή πέ-
θανε. Το χωρίο ανακουφίστηκε από την απαλλαγή του
“τρελού”. Όσο για την κηδεία του, εκτός από τον ιερέα
κανείς δεν πήγε.

Σήμερα είναι Κυριακή. Όλοι στο χωριό πήγαν εκ-
κλησία και προσευχήθηκαν. Μαζί τους και αρκετοί κρα-
τικοί αξιωματούχοι. Μετά τη λειτουργιά ο υπουργός
παιδείας τελεί τα αποκαλυπτήρια της προτομής του
“τρελού”! Επίσης έχει ανακαινιστεί το πατρικό του, “κα-
λύβι” του, ενώ παιδιά του δημοτικού απαγγέλλουν ποι-
ήματά του. Όσο για τους χωριανούς του είναι όλοι
πρόθυμοι να μιλήσουν για «τον εθνικό ποιητή της
χώρας», δηλαδή αυτόν που κάποτε αποκαλούσαν «ο τρε-
λός ποιητής».

Φίλιππος Φιλίππου

τοβιβλίο.net

36

http://tovivlio.net/


Α, όπως λέμε άνθρωπος
Ο κυρ-Αριστείδης, από τα γράμματα μόνο το γράμ-

μα Α ξέρει, το αρχικό του ονόματός του για να μπορεί
να υπογράφει. Ξέρει όμως να μετράει αυτά που έχει,
αυτά που έχασε και να φυλάει μέσα του τον Άνθρωπο,
που απλώνει το χέρι για να τραβήξει στην ασφάλεια του
ακριτικού νησιού του, αυτούς που βίαια ξεριζώνονται από
τον τόπο τους. Δεν κοιτάει χρώμα και θρησκεία. Ανοίγει
την αγκαλιά του για να σκεπάσει τον παγωμένο συνάν-
θρωπο, να χαϊδέψει το μικρό παιδί που κλαίει, να παρη-
γορήσει τη γυναίκα που έχασε άντρα και παιδιά. Με
πληγωμένα τα φτερά τριγυρνάει κι αυτός, έχει βρει όμως
ισοδύναμα στην Αγάπη και ισορροπεί. Όχι, δεν θα τους
αφήσει να παγώσουν, να πεινάσουν, ν’ απελπιστούν. Μαζί
θα γιατρέψουν τα φτερά τους, ο ήλιος φτάνει για όλους.
Ελπίζει

Παρακολουθεί τις εξελίξεις και δεν τη χωράει ο νους
του τόση απανθρωπιά. Να κλείνουν σύνορα, να ταμπου-
ρώνονται κάποιοι μέσα σε μία κιβωτό και να σφαλίζουν
και την μπουκαπόρτα, να ποδοπατούν, να βάζουν τρι-
κλοποδιές. Θυμώνει.

–Άνθρωποι είναι, ρε!!! Απελπισμένοι, φοβισμένοι, πο-
νεμένοι, πώς το βαστάει η ψυχή σας! φωνάζει. Και δίνει
μια και κλείνει την τηλεόραση. Αγανακτεί.

Α, όπως λέμε Άνθρωπος. Μόνο αυτό το γράμμα κα-
τάφερε να μάθει ο κυρ-Αριστείδης και δεν το ξέχασε
ποτέ.

Χριστίνα Σουλελέ

ιστορίες μπονσάι

37



Zyklon B
Ήμουν κι εγώ ένας ανάμεσα στα θύματα του κυκλώ-

νιου! Στεκόμουν ακριβώς δίπλα στον σωλήνα καθόδου.
Πέθανα πρώτος! Η ψυχή μου ανέβηκε γρήγορα στους
ουρανούς. Κι έβλεπα όσα δεν είδα στα τριάντα μου χρό-
νια. Το σώμα μου, το ανθρώπινο, κείτονταν κάτω και
έπεφταν πάνω του τα κορμιά των αθώων που πίστεψαν
πως πράγματι πήγαν για απολύμανση. Έβλεπα κι εκείνον
τον φίλο που επέστρεψε στο χωριό του και γλίτωσε, προ-
σποιούμενος μεταδοτική ασθένεια. Οι Γερμανοί προ-
στατεύονταν και θεωρούσαν ανεπιθύμητο όποιον είχε
μολυνθεί. «Έτσι γλίτωσα το Άουσβιτς», έγραφε σε μια
επιστολή, στο πλαίσιο της αλληλογραφίας μας λίγες
μέρες πριν! Τότε, είχα εντυπωσιαστεί για τη γνώση αλλά
και την πονηριά μερικών και το γράμμα του το φύλαξα
επιμελώς στη μέσα τσέπη του σακακιού μου, χωρίς να
υποπτευτώ τίποτα περισσότερο. Τη στιγμή που μου εί-
παν να τακτοποιήσω καλά τα ρούχα μου για να τα ξανα-
βρώ εύκολα, έσπρωξα και το γράμμα. Τώρα δεν κατα-
λαβαίνω μόνο τα επουράνια! Τόσος κόπος να μεγαλώσει
ένας άνθρωπος κι ένας άλλος εχθρός να του αφαιρεί βά-
ναυσα τη ζωή. Κι ο Θεός; Μας αφήνει στην ελευθερία
μας, αλλά οδηγούμαστε σε τέτοια βία που αυτοεξευτελι-
ζόμαστε ως επίγεια όντα. Γιατί έπρεπε να πεθάνω για να
καταλάβω τα ανθρώπινα!

Άννα Δεληγιάννη Τσιουλπά

τοβιβλίο.net

38

http://tovivlio.net/


Εικοστή πέμπτη ώρα
Φυλλομέτρησα 24 ολάκερες ώρες. Μικρά, χλωμά,

αδύναμα λεπτά, δεύτερα τρίτα. Και τέταρτα ενίοτε. Βιά-
σου. Ανέβα, κατέβα, τρέξε, σκόνταψε, στάσου. Κλιμα-
κοστάσια, γωνίες, ευθείες. Καθάριοι βουβοί γυναικείοι
πόθοι. Φούχτες άδειες προσμένουσες σπόρους. Ο ίδρως
τ’ αλέτρι ζουλάει. Χιονάρης μήνας η ώρα. Βιάσου. Δεν
βλέπεις. Όλος ο κόσμος φροντίδες. Αμφιθέατρα κατά-
μεστα κόσμους. Κριτικές, ταλέντα, φτηνή τζαζ, αποθέ-
ωση. Πόνος βουβός, ώρες αγκίστρια. Φυλακή, δεσμά,
δεσμοφύλακες. Ονείρατα πεταρίζουν δια βίου αιχμά-
λωτα. Κάπου ξεχάσαν ανθρώπους. Μια θύμηση γεννιέται
ξεφτίζει πεθαίνει. Τα βλέφαρα κλείνουν. Μάτια διαμάντια
βροχής. Θα βρέξει. Δεν ξέρω, πάντα βρέχει κοιμήσου.
Λιοπύρι η ώρα. Βιάσου. Ο χρόνος παγίδα. Ζητιάνα σα-
λεύει το μωρό στο ισχνό το βυζί της. Μιλιούνια οι ώρες.
Κυνηγάς την πλέρια πραγμάτωση. Πουλάς, ξεπουλάς,
εξαγοράζεις. Μυαλά στρουμπουλά διαλυμένα. Είμαι
ένας άνθρωπος. Μισός άνθρωπος που πέρασε από τη γη.
Έτσι τυχαία ρίχτηκε σε τούτον τον πλανήτη. Μοναχός,
ανατολές, δύσεις. Γράφει, μετράει, συλλογάται, συμπε-
ραίνει, θνήσκει. Ένα δάκρυ αυλακώνει το μάγουλο, δυο
τρία. Μικρά χλωμά αδύναμα λεπτά, δεύτερα, τρίτα. Και
τέταρτα ενίοτε. Φυλλομέτρησα 24 ολάκερες ώρες. Ο
ήλιος έγειρε, τον πήρα στο κατόπι. Άσε το όνειρο να
τραβήξει τον δρόμο του. Ναύλωσα και το φεγγάρι. Τρα-
βώ για το δικό μου όνειρο την 25η ώρα!

Καλλιόπη Δημητροπούλου

ιστορίες μπονσάι

39



Η καρέκλα του παππού
Μια ζεστή Αυγουστιάτικη μέρα, καθώς ο ήλιος πυρ-

πολούσε τον κόσμο βρέθηκα στο χωριό του παππού μου.
Ο πατέρας μου μας το είχε δηλώσει: «Δεν υπάρχουν
λεφτά για διακοπές, ή στο χωριό ή στο καμίνι της
πόλης!»

Αυτό ήταν, ξεκινήσαμε πρωί-πρωί προς το τέλος του
Αυγούστου για να γλυτώσουμε την ζέστη. Το σαραβα-
λάκι μας έφτασε μέχρι την πόρτα του πατρικού σπιτιού
του πατέρα μου αγκομαχώντας. Βγήκαμε και οι τρεις και
αρχίσαμε να ξεφορτώνουμε τα πράγματα. Το σπίτι σιω-
πηλό μας υποδέχτηκε στην δροσερή αγκαλιά του.

Απίθωσα τα πράγματά μου στο δωμάτιο του παππού
που μας άφησε χρόνους μόλις πέρυσι. Στο μισοσκόταδο
σε μια γωνιά έστεκε η πολυθρόνα του.

Τον φαντάστηκα, με την ατίθασα γόνιμη φαντασία
των δώδεκα μου χρόνων, ολοζώντανο στην πολυθρόνα,
με το βιβλίο του στα χέρια να μου διαβάζει με την αδύ-
ναμη εκφραστική φωνή του.

Σάστισα, μα δεν πέθανε, σκέφτηκα, αυτός είναι ολο-
ζώντανος ακούω και την φωνή του. Έκατσα στα πόδια
της πολυθρόνας ν’ ακούσω.

«Εδώ είσαι;» Ο πατέρας μου μπήκε με φούρια στο
δωμάτιο πηγαίνοντας στο παράθυρο. Το φως του ήλιου
έλουσε το δωμάτιο. Η πολυθρόνα τώρα ήταν άδεια, που-
θενά ο παππούς. «Την θέλω αυτήν την πολυθρόνα μπα-
μπά», είπα και τον κοίταξα στα μάτια.

Χρήστος Μάλαμας

τοβιβλίο.net

40

http://tovivlio.net/


Λίγο πριν φύγεις
Σε λίγο θα ξημέρωνε και τότε όλα θα τελείωναν. Η

Ζωή κάθισε σκεπτική στο πέταλο ενός κρίνου. «Γιατί γεν-
νήθηκα πεταλούδα και όχι άνθρωπος;» αναρωτήθηκε.
«Εκείνοι ζουν τόσα χρόνια, που στο τέλος χάνουν την
αξία της ζωής! Ενώ εμείς; Τι να προλάβουμε να κάνουμε
μέσα σε μία μέρα; Πόσο ευτυχισμένες να είμαστε, όταν
ξέρουμε ότι το μέλλον μας είναι προκαθορισμένο και
έχει ημερομηνία λήξης;»

Την έπνιγε το άδικο... Έμεινε εκεί να σκέφτεται για
ώρα, ώσπου οι πρώτες ηλιαχτίδες σκέπασαν τα μάτια
της. Λίγο πριν φύγει, αντικρίζοντας για τελευταία φορά
τον κρίνο, το οποίο έμελλε να γίνει η οριστική της κα-
τοικία, χάραξε πάνω του την φράση: «Ζήσε σήμερα σαν
να πρόκειται να πεθάνεις αύριο.»

Ήξερε πως εκείνα ήταν τα τελευταία της λεπτά... Δεν
την ένοιαζε όμως, έφευγε ευτυχισμένη! Πλέον ήξερε πως
σημασία δεν έχει η διάρκεια αλλά το ταξίδι.

Λίλα Παντελίδου

ιστορίες μπονσάι

41



Η κούκλα
Η Ελένη κρατούσε αγκαλιά ένα μεγάλο καλάθι από

ποτά. Είχε μέσα δύο κλασσικά εικονογραφημένα. Ένα
βιβλίο παραμυθιών. Πάνω αράδιασε κούκλες και τζου-
τζέδες. Τελευταία έβαλε την κούκλα με φόρεμα από
φτερά παγωνιού. Την Παγώνα. Την έγερνες πίσω έσκαζε
στα γέλια. Γελούσε γάργαρα εκείνη, γελούσε και η
Ελένη. Δεν την έγερνε μπροστά. Ποτέ. Γιατί έκλαιγε.
Δεν της άρεσε.

Στεκόταν στο κατώφλι δίπλα στις τελευταίες βαλίτσες.
Η γιαγιά καθόταν στο πεζοδρόμιο. Ακουμπούσε το κε-
φάλι στο μπαστούνι. Δάκρυα έτρεχαν στην ποδιά της.
Θα ερχόταν το ταξί. Έφευγαν από την Πόλη για πάντα.
Χαιρόταν. Αδημονούσε. Και δεν καταλάβαινε γιατί όλοι
έκλαιγαν.

Δεν κατάλαβε ούτε γιατί το πρωί ο μπαμπάς της ξύ-
πνησε με άσπρα μαλλάκια. Δεν τον γνώρισε. Έκλαιγε και
φώναζε:

–Μπαμπά, γιατί έγινες γέρος; Μπαμπάκα μου;
Το ταξί σταμάτησε μπροστά τους. Έβαλαν μέσα τις

βαλίτσες. Ο μπαμπάς κλείδωνε. Η μαμά έκατσε πίσω
κλαίγοντας σιωπηλά. Δίπλα η γιαγιά. Τελευταία έκανε να
μπει η Ελένη. Το καλάθι όμως ήταν μεγάλο. Τα φτερά
του παγωνιού εμπόδιζαν. Αναποδογύρισε. Σκόρπισαν οι
κούκλες.

Η Παγώνα έπεσε στο πεζοδρόμιο. Κι άρχισε το
κλάμα. Τη σήκωσε βιαστικά και την έγειρε πίσω. Αλλά
δεν γελούσε. Είχε χαλάσει. Και η κούκλα έκλαιγε ώρες...

Ελένη Κορωνιώτη

τοβιβλίο.net

42

http://tovivlio.net/


Υποθέτω
...πως είμαι ακόμα ζωντανός αφού ακούω τον ήχο της

ανάσας μου. Δεν βλέπω όμως και δεν αισθάνομαι τίποτα.
Ούτε νιώθω πως μπορώ να κουνηθώ, λες και βρίσκομαι
κάπου που δεν υπάρχει βαρύτητα, ούτε πόνος αλλά ούτε
και χρόνος. Μονάχα έντονη δίψα και μοναξιά. Ίσως και
μια υποψία ελπίδας πως κάποιος θα έρθει για να με βγά-
λει από εδώ... μόνο που δεν ξέρω πού είναι αυτό το εδώ.

Θέλω να μιλήσω, αλλά φωνή δεν βγαίνει από μέσα
μου, θέλω να φωνάξω αλλά φωνή δεν βγαίνει από μέσα
μου, θέλω να ουρλιάξω αλλά φωνή δεν βγαίνει από μέσα
μου... Μάλλον γιατί το μέσα μου δεν υπάρχει πια... Κι
όσο προσπαθώ τόσο χάνομαι κάπου στο κενό και το ά-
δειο. Το καλό είναι ότι... υποθέτω πως είμαι ακόμα ζωντα-
νός...

Κώστας Θερμογιάννης

ιστορίες μπονσάι

43



Ακόμα ένα βήμα
«Δεν έπρεπε να απομακρυνθώ από τους άλλους... Πού

πήγα κι έμπλεξα πάλι; Δεν βλέπω σχεδόν τίποτα από τη
στιγμή που το κινητό μου έμεινε από μπαταρία.... Σε
ποιο σημείο αυτής της καταραμένης σπηλιάς έστριψα
λάθος; Πάει πολύ ώρα που έχω να ακούσω οποιοδήποτε
θόρυβο πέρα από αυτόν που κάνω εγώ. Προχωράω στα
τυφλά χωρίς να ξέρω καν πού βρίσκομαι και πού πη-
γαίνω. Άραγε έχουν περάσει ώρες ή λεπτά από την τε-
λευταία στιγμή που αντίκρισα φως... Αισθάνομαι τον
αέρα που με περιβάλει να γίνεται όλο και πιο βαρύς... Η
αναπνοή μου γίνεται πιο γρήγορη και αυτή η απαίσια μυ-
ρωδιά κλεισούρας και μούχλας με έχει φέρει στα πρό-
θυρα του εμετού... Έχω αρχίσει να κρυώνω, η θερμο-
κρασία έχει πέσει αισθητά... Δεν πρέπει να πανικοβλη-
θώ... Ο πανικός δεν θα με βοηθήσει τώρα... Πρέπει να
φανώ δυνατός και να προσπαθήσω να καταστρώσω κά-
ποιο σχέδιο ώστε να βγω από αυτή τη φυσική φυλακή....»

Αυτά σκεφτόταν, μέχρι που το πόδι του, αντί να
ακουμπήσει στο στερεό βράχο των πετρωμάτων που τον
περιέβαλαν, βρήκε μόνο κενό σβήνοντας μια για πάντα
από το μυαλό του οποιαδήποτε σκέψη...

Παναγιώτης Θωμάδης

τοβιβλίο.net

44

http://tovivlio.net/


Αγκαζέ
–Γιαγιά, τι θυμάσαι από τον παππού;
–Τα πάντα! Το βλέμμα του. Το ύφος του. Τις κινήσεις

του σώματός του. Τις πολλές ιδιοτροπίες του. Το πρώτο
μας φιλί...

–Αλήθεια λες, καλέ γιαγιά;
–Βέβαια, καρδούλα μου! Αχ, ήμασταν στη Σχολή.

Νοέμβρης μήνας. 1,55 εγώ κι αυτός 1,90! Λίγες μέρες
αφότου γνωριστήκαμε ήθελε να με πιάσει αγκαζέ. Όπως
προχωρούσαμε δίπλα δίπλα, προέκτεινε το χέρι του,
αλλά σε λάθος ύψος! Ο αγκώνας του με βρήκε στο στόμα
και στη μύτη. Σταματήσαμε ταυτόχρονα. Κοιταχτήκαμε
στα μάτια. Συνειδητοποίησε τι είχε γίνει και με ρώτησε
αφοπλιστικά: «Να το φιλήσω να περάσει»;

–Και μετά;
Σωκράτης Τσελεγκαρίδης

ιστορίες μπονσάι

45



Γρίφος της ζωής
Ο ήλιος είχε πάρει το δρόμο της ανατολής και ο κυρ-

Μήτσος κοίταζε από το παράθυρο του τον κόσμο, νιώ-
θοντας φυλακισμένος μέσα σ’ ένα αδιέξοδο παρόν. Τα
χρόνια είχαν περάσει και στο σμιλεμένο από τον αέρα
και τις ρυτίδες πρόσωπό του αποτυπώνονταν τα όνειρα
και οι χαμένες προσδοκίες μιας γενιάς.

Οι εποχές διαγράφονταν στα κουρασμένα, μα λαμπε-
ρά μάτια του σαν υδατογραφίες ζωγράφου άλλης εποχής,
χωρίς διάκριση -χειμώνας και καλοκαίρι σαν ένα. Ένα
δάκρυ κύλησε στο πρόσωπό του: ήταν δάκρυ χαράς και
ανακούφισης για μια ευτυχισμένη ζωή ή ένα δάκρυ για
όσα του στέρησε η ελπίδα;

Ποιος ξέρει... ούτε καν ο ίδιος. Γιατί πάντα ένιωθε
πως ήταν στη ζωή του ένας απλός θεατής, ούτε καν κο-
μπάρσος αφού οι άλλοι αποφάσιζαν γι’ αυτόν. Είχε κα-
ταλήξει στο συμπέρασμα πως ήταν μια μαριονέτα. Δεν
κατάφερε ποτέ του να αισθανθεί τίποτε άλλο πέρα από
μοναξιά, παρά τις ατέρμονες προσπάθειες των ανθρώπων
γύρω του να τον βοηθήσουν ν’ αποτινάξει τις αλυσίδες
του μυαλού του και να καταφέρει να ονειρευτεί.

Γιατί ο γρίφος της ζωής του αποτελούσε ένα άλυτο
μυστήριο.

Αλέξανδρος Πήχας

τοβιβλίο.net

46

http://tovivlio.net/


Το μοίρασμα
Εκεί που προοριζόταν. Στην αγκαλιά της. Εννέα

μήνες αναμονή. Εννέα και μερικές μέρες παραπάνω. Στο
πρώτο κλάμα οι σειρήνες της μητρότητας. Ο φόβος
υπαρκτός στο πρώτο βλέμμα, ανοιγόκλειμα αυλαίας. Και
η παράσταση αρχίζει. Μία νέα ζωή από τα σπλάχνα της.
Η μυρωδιά της πάνω της. Ακουμπώντας την στον ώμο
το κλάμα σταματά. Ένα φιλί στο μέτωπο. Διαρκείας.
Τρία, τέσσερα δευτερόλεπτα. Κλείνουν τα μάτια ταυτό-
χρονα μοιράζοντας την πρώτη ανάμνηση. Η μικρή δεν
θα τη θυμάται. Θα τη δει όμως. Ο πατέρας πλάι να κι-
νηματογραφεί με το ένα χέρι. Το άλλο να χαϊδεύει εναλ-
λάξ το μέτωπο της μικρής με τον εξωτερικό του δείκτη.
«Όλα καλά. Τώρα σας έχω δύο. Δύο να με τυραννάτε.
Κλείσε τα μάτια, ξεκουράσου. Θα την προσέχω εγώ».
Κλείνοντας τα μάτια δακρύζει. Νιώθει κομμάτι της έξω
από το σώμα της. Δεν είναι πια ολόκληρη. Δεν θα είναι
ποτέ ξανά. Από σήμερα μοιρασμένη. Το ίδιο και η καρ-
διά. Η ψυχή. Όλα για εκείνη. Να νιώθει ζωή μέσα από
μία άλλη. Να αναπνέει για να προσφέρει. «Σε αγαπώ. Σε
αγάπησα πριν σε αντικρίσω, πριν σε μοιραστώ. Σε αγά-
πησα στο πρώτο σκούντημα μέσα στην κοιλιά. Σε
αγαπώ, γιατί μου δίνεις σκοπό. Και μετά ας φύγω. Κύ-
κλος συνέχειας, ζωή».

Βασίλης Μαντικός

ιστορίες μπονσάι

47



Δύσκολοι καιροί Μπλέηκ
–Καλημέρα.
–Παρακαλώ;
–Είμαι ο ποιητής που μιλήσαμε χθες για την ποιητική

συλλογή που σας έστειλα για αξιολόγηση.
–Ο κύριος Αποστολίδης;
–Ναι.
–Καθίστε. Λοιπόν, τα ποιήματά σας είναι έξοχα.

Έχουν μια ρομαντική χροιά, γεμάτα εικόνες. Σε σημείο
που να λειτουργούν και οι πέντε αισθήσεις του αναγνώ-
στη.

–Σας ευχαριστώ πολύ.
–Δεν χρειάζεται. Τόσα χρόνια στις εκδόσεις έχω

μάθει να αναγνωρίζω τα γνήσια ταλέντα. Μπορώ να πω
ότι ο ποιητικός σας λόγος έχει κάτι από Μπλέηκ.

–Οπότε να υποθέσω ότι σας ενδιαφέρει να εκδώσετε
τη δουλειά μου;

–Εννοείται. Ένα τέτοιο αριστούργημα δεν θα μπο-
ρούσε να μου διαφύγει. Όμως... Όπως ξέρετε οι καιροί
είναι δύσκολοι. Θα πρέπει να χρηματοδοτήσετε την έκ-
δοση.

–Το ξέρω. Έτσι λειτουργεί το σύστημα.
–Εμείς ξέρετε για κάθε ποιητική συλλογή ζητάμε ένα

ποσό ανάλογο με την ποιότητα που προσφέρουμε.
–Δηλαδή;
–Τρεις χιλιάδες ευρώ για 500 αντίτυπα. Αλλά όπως

ξέρετε η δουλειά μας είναι πολύ αξιόλογη.
–Το ποσό, όμως, είναι μεγάλο.
–Λυπάμαι.

τοβιβλίο.net

48

http://tovivlio.net/


–Μου είπατε ότι η γραφή μου σας θυμίζει τον
Μπλέηκ.

–Και λοιπόν;
–Αν ερχόταν ο Μπλέηκ, θα του ζητούσατε 3 χιλιά-

δες;
–Οι εποχές είναι δύσκολες για Μπλέηκ αγαπητέ.

Τειρεσίας Λυγερός

49



Ο τολμών νικά
...Μια ξάστερη νύχτα, όχι μακριά από το σήμερα. Σε

μια γειτονιά όχι διαφορετική από αυτήν που ζει ο καθέ-
νας. Ένας άνθρωπος ίδιος με όλους τους άλλους, είχε
βγει σε ένα συνηθισμένο μπαλκόνι, μιας κοινότυπης πο-
λυκατοικίας. Χωρίς τσιγάρο. Χωρίς ποτό. Χωρίς ζωή...

«Στέκεις ολομόναχος στο χείλος και... το τολμάς ή
δειλιάζεις!

Και έρχεται εκείνη η καταραμένη στιγμή όπου ο χρό-
νος δεν κυλάει. Διαρκεί ελάχιστα, όσο ένα βλεφάρισμα
ίσως. Κανένας δεν είναι παρών την ώρα που οφείλεις να
ορθώσεις ανάστημα. Πολλοί να σου μιλήσουν για το
πριν. Μα συνειδητοποιείς πως δεν υπάρχει κανένας για
να σε βοηθήσει να σταθείς στα πόδια σου. Πολλοί να
σου μιλήσουν για το μετά. Και όμως, κανένας να βαστά-
ξεις στην πιο σκοτεινή σου στιγμή! Εκτός βέβαια από
τον ίδιο σου τον εαυτό, αν μετράει αυτός. Ο αιώνιος σύμ-
μαχος. Ο αιώνιος εχθρός. Τολμάς να ζήσεις;»

–Είχα βγει, κυρ-Αστυνόμε, τυχαία σας λέω να πετάξω
τα σκουπίδια μου και τον είδα χαμένο σε σκέψεις βαθιές.
Πού να φανταστώ κι εγώ πως θα φουντάρει! Είκοσι χρό-
νια γείτονες, μια χαρά άνθρωπος μου φαινότανε. Τώρα
τι άλλο να σας πω, δεν ξέρω.

Σωκράτης Τσελεγκαρίδης

τοβιβλίο.net

50

http://tovivlio.net/


Συγγνώμη
Πώς είναι να νιώθεις πάνω στο δέρμα τις στάλες της

βροχής; Αναρωτιέμαι διότι είδα κάτι σχετικό στην τη-
λεόραση. Ένας νεαρός φιλούσε μια κοπέλα, ενώ γύρω
τους έβρεχε πολύ. Πρέπει να ήταν πολύ ερωτευμένο ζευ-
γάρι. Κι έπειτα αναρωτήθηκα πώς είναι αυτός ο έρωτας
που όλοι μιλούν. Στην τηλεόραση συνεχώς γι’ αυτόν
λένε. Κάποιος ανέφερε πως μοιάζει με αγγελάκι και με
το τόξο του ρίχνει τα βέλη του όπου βρει. Πάλι μπερ-
δεύτηκα. Εγώ νόμιζα πως είναι κάτι άυλο, κάτι που νιώ-
θουν οι άνθρωποι μέσα τους. Σαν την αγάπη, ας πούμε,
που την αντιλαμβάνομαι μέσα από το χάδι της μάνας
μου. Από το χαμόγελό της όταν με περιποιείται. Από
τον τρόπο που μου τραγουδά όταν κλαίω. Δεν βλέπω την
αγάπη, αλλά πιστεύω πως υπάρχει. Μετά όμως στενοχω-
ριέμαι και κλαίω περισσότερο, επειδή δεν μπορώ να
δείξω κι εγώ όσα αισθάνομαι.

Έξω έχει σκοτεινιάσει. Όπου να ’ναι θα έρθει πάλι η
μαμά στο δωμάτιό μου. Θα σύρει το καρότσι μου ως το
κρεβάτι και θα με βάλει να κοιμηθώ. Αυτή τη φορά θα
προσπαθήσω να μην κοιτάζω μονάχα στο κενό. Φοβά-
μαι πως δεν θα τα καταφέρω. Συγγνώμη που δεν μπορώ
να σου το πω αλλά, μαμά, σε ευχαριστώ.

Έλενα Σαλιγκάρα

ιστορίες μπονσάι

51



Ένας ταξιδιώτης
Στον όρμο των Φρικών κολύμπησα στα δροσερά σου

νερά· στην Ανωγή βρέθηκα να κοιτώ πάνω από τα σύν-
νεφα και στο Κιόνι μυρίζοντας τη θαλασσινή αύρα στά-
θηκα να ξαποστάσω στη σκιά των λιόδεντρων, για να
ανέβω στον Σταυρό και να γλεντήσω στο αυγουστιάτικο
πανηγύρι το τέλος των μνηστήρων.

Έφτασε η μέρα να φύγω από το Βαθύ, το λιμάνι του
βασιλιά, να πολεμήσω για την δική μου Τροία. Αρκετά
χρόνια μετά, έχασα ή νίκησα; Δεν κατάλαβα. Αλλά ξέρω
ότι στην επιστροφή αψήφησα τον Ποσειδώνα προκλη-
τικά κι εκείνος, οργισμένος, μου έστησε εμπόδια πολλά.

Χάθηκα στα εμπορεία και τις πραμάτειες του Κα-
βάφη. Μα παλεύω να γυρίσω σε σένα Ιθάκη και στην αγκα-
λιά της Πηνελόπης, η οποία ελπίζω να περιμένει έναν
ταξιδιώτη ακόμα.

Γιώργος Μπίζας

τοβιβλίο.net

52

http://tovivlio.net/


Η ανάμνηση
Δεν είχε ύπνο απόψε... Καρτέραγε με τα βλέφαρα ορ-

θάνοιχτα το φως του ήλιου και με το που τρύπωσε, ση-
κώθηκε. Νίφτηκε καλά, του έκαμε η μάνα και χωρίστρα,
φόρεσε το δανεικό πουκαμισάκι, το καλό -σιδερωμένο
και μπαλωμένο- κοντό παντελονάκι και βγήκε. Ήταν ο
μόνος που είχε σε όλα δέκα και σήμερα θα έπαιρνε τη
σημαία. Γι’ αυτό τόση περιποίηση. Χαμογέλασε. Έφτασε
στο σχολείο.

“Δημοτικό σχολείο Φιλιππιάδος”, διάβασε όλο κα-
μάρι την ταμπέλα στην είσοδό του. Η καρδιά του χτύπη-
σε γρήγορα και τα γονατάκια του έτρεμαν από την αγω-
νία και τη λαχτάρα της στιγμής. Μπήκαν στη γραμμή.
Σε λίγο θα ανακοίνωναν το όνομά του. Ο κύριος Σίμος,
ο διευθυντής του σχολείου, ήρθε και στάθηκε ευθυτενής
μπροστά τους. «Ανάπαυση», τους είπε και φώναξε τον
Μπαλάφα, το γιο του γιατρού, να κάνει δύο βήματα
μπρος. Ύστερα άπλωσε το χέρι του και τον συνε- χάρη
για τη σημαία. Ήθελε να φωνάξει, να ουρλιάξει... μα κρα-
τήθηκε!... Έσκυψε το κεφάλι και το σήκωσε μόνο σαν
έμεινε μονάχος, στον γυρισμό για το σπίτι του. Τα δά-
κρυα λευτερώθηκαν και έβρεξαν το προσωπάκι του. Θύ-
μωσε με τον εαυτό του, που περίμενε... που ήλπιζε αλ-
λιώς... Έτσι ήταν το πρέπον!... Ο γιος του γιατρού έπρεπε
να πάρει τη σημαία, όχι του φτωχού, του μέθυσου!!!

Σοφία Ντούπη

ιστορίες μπονσάι

53



Το κλειδί
Έψαχνε με αγωνία να βρει το κλειδί του. Δεν θυμόταν

πού το άφησε. Τον τελευταίο καιρό όλο και περισσότερο
έπιανε τον εαυτό του να είναι αφηρημένος και απρόσε-
κτος, «λες να είναι τα χρόνια» μουρμούρισε. Ξαφνικά
από το συρτάρι γλίστρησε και έπεσε στο έδαφος μια
παλιά φωτογραφία. Ήταν ο ίδιος και η σύζυγός του η
Αγάπη. Ήταν τραβηγμένη πριν τριάντα πέντε χρόνια
όταν πρωτογνωρίστηκαν. Προς στιγμή μελαγχόλησε,
στεναχωρήθηκε «ποσό έχουμε αλλάξει εξωτερικά και οι
δυο» μονολόγησε. Τώρα ήταν με περισσότερα κιλά και
λιγότερα μαλλιά και μάλιστα άσπρα και αρκετές ρυτίδες
«άτιμε χρόνε, όλα μάς τα κατέστρεψες στο διάβα σου,
μας αποσύνθεσες!» φώναξε κι έσκυψε το κεφάλι του.

«Αγάπη μου, κάνε γρήγορα, τα παιδιά μάς περιμέ-
νουν» ακούστηκε η φωνή της Αγάπης. Ανασήκωσε το κε-
φάλι, χαμογέλασε «όχι χρόνε, δεν με κέρδισες, εγώ σε
κέρδισα» μονολόγησε χαμογελώντας «μπορεί να με νί-
κησες σωματικά, αλλά εγώ σε έχω νικήσει σε άλλες πιο
βαθιές έννοιες πέρα από τη βιολογική διάσταση! Σε έχω
νικήσει σε συναισθήματα, στοργή, αγάπη, οικογένεια»,
ενώ ταυτόχρονα βροντοφώναξε με σιγουριά «έρχομαι,
Αγάπη μου, μόλις τώρα έχω βρει το πραγματικό κλειδί
της ζωής που έψαχνα τόσα χρόνια! Σε ευχαριστώ πολύ
που μου το υπενθυμίζεις εδώ και τριάντα πέντε χρόνια».

Φίλιππος Φιλίππου

τοβιβλίο.net

54

http://tovivlio.net/


Ο παραβάτης
Το «για πάντα», «ποτέ ξανά» και οποιαδήποτε τέτοιου

είδους κουβέντα, ήταν κάτι που διαπερνούσε με ηλεκτρο-
σόκ όλο το κορμί και προπαντός το μυαλό και την καρ-
διά του Χ. «Ατάκες της στιγμής, γεμάτες άφθονα ψέματα,
αλλά με λίγη δόση παιδικής αφέλειας και αθωότητας»,
διατυμπάνιζε κάθε φορά που κάποιος συμπλήρωνε με
αυτές τις φράσεις μία σκέψη, ένα συναίσθημα.

Σοβαρός (και όχι σοβαροφανής), συντηρητικός και
ρεαλιστής με πυξίδα και γνώμονα τη λογική, κρατούσε
αποστάσεις και απομακρυνόταν απ’ οτιδήποτε χαλούσε
την αισθητική του. Όταν, όμως, τον κυρίευε το συναί-
σθημα, ο δρόμος δεν ήταν δύσβατος. Όσοι δεν τον γνώ-
ριζαν, παράξενο τον ανέβαζαν, ιδιότροπο τον κατέβαζαν.
Τις αμήχανες στιγμές και τις σιωπές του, ήξερε να τις
ντύνει με ένα πλατύ χαμόγελο. Μα όσοι τον γνώριζαν,
μπορούσαν να αποκωδικοποιήσουν κάθε συναίσθημα και
σκέψη που κρυβόταν πίσω από τη μάσκα της άμυνας.
Ήθελε πάντα να κρατάει ένα κομμάτι του εαυτού του
ανέπαφο, μακριά από τον κοσμοπολίτικο αέρα. Μα να,
που και ο ίδιος έδινε μια νότα «παιδικής αφέλειας και
αθωότητας» στον τρόπο ζωής του.

Μαρία Θωμάδη

ιστορίες μπονσάι

55



Ξυπόλητοι
Ένιωσα... το χέρι του που μου χάιδευε τρυφερά τον

ώμο. Γύρισα και τον κοίταξα. Τα μάτια του έλαμπαν πε-
ρίεργα. Ίσως να ήταν από τη μεγάλη του χαρά ή ίσως
που τα φώτιζε το φεγγάρι.

«Θέλεις να περπατήσουμε λίγο;» ρώτησε και τα δά-
χτυλά του μπλέχτηκαν με τα δικά μου.

«Είμαι ξυπόλητη...» του απάντησα γελώντας και σή-
κωσα το γαλάζιο μου φουστάνι για να δει. Ήμουν ξυπό-
λητη. Κι έτσι ξυπόλητη χόρευα με τους υπόλοιπους κα-
λεσμένους στο μυρωδάτο φρεσκοκουρεμένο γρασίδι. Γέ-
λασε. Το γέλιο ανέβηκε τρυφερά στα μάτια του. Έσκυψε
κάτω κι έλυσε τα κορδόνια από τα μαύρα του καλογυα-
λισμένα παπούτσια. Μετά μπρος στα έκπληκτα μάτια
όλων, έβγαλε τις κάλτσες του και τα άφησε στο τοιχάκι
παραδίπλα.

«Τώρα είναι καλύτερα;» ξαναρώτησε γελώντας περισ-
σότερο... Πιθανότατα με το ύφος μου. Γέλασα. Δεν είχα
λόγια!... Κράτησε σφιχτά το χέρι μου κι έτσι χέρι-χέρι,
απομακρυνθήκαμε... Ήταν Αύγουστος! Είχε πανσέληνο!
Και πριν λίγες ώρες είχε παντρευτεί την καλή του!... Το
δασάκι δίπλα στο εκκλησάκι του Αι-Γιώργη ξεχείλιζε
από τις μυρωδιές της υπέροχης νύχτας. Χέρι-χέρι, φτά-
σαμε στα σκαλιά του. Γύρισε και με κοίταξε στα μάτια.
Τα βλέφαρά του ήταν νοτισμένα και δεν έφταιγε για αυτό
ούτε ο Αύγουστος ούτε το φεγγάρι.

«Είμαι ευτυχισμένος, μαμά...», μου είπε. «Πολύ ευτυ-
χισμένος»!!!

Σοφία Ντούπη

τοβιβλίο.net

56

http://tovivlio.net/


Αποκαΐδια
Αναμόχλευε με τη μασιά τις στάχτες του τζακιού. Το

δωμάτιο κρύο πρέπει να είχε σβήσει από ώρα... Τον
έπαιρνε τηλέφωνο όλο το απόγευμα. Δεν το σήκωνε. Α-
νησύχησε και πετάχτηκε να δει αν είναι όλα καλά. Το
ίδιο πρωί του είχε πει με απόλυτη διαύγεια και ηρεμία:

«Ξέρεις πώς θέλω να πεθάνω; Να είμαι δίπλα στο
τζάκι, να καίω μία-μία τις φωτογραφίες της ζωής μου και
στην τελευταία να φύγω...»

Αλέξανδρος Κεφαλάς

ιστορίες μπονσάι

57



Δίλημμα
Ήταν η τρίτη φορά μέσα σε αυτά τα 2,5 χρόνια που

περίμεναν με αγωνία! Τώρα όμως τα συναισθήματα ήταν
διαφορετικά, όχι σαν τις άλλες φορές. Τη σκέψη τους έντυ-
νε η μουσική από τα κλάματα των δύο τους αγγέλων. Η
μεγάλη στα δύο και το νεογέννητο αγόρι ήταν μόλις
τριών μηνών. Χιλιάδες σκέψεις μέχρι την αλήθεια. Και
περίμεναν. Ήταν τόσο μικρό το διάστημα, όμως τόσο
μεγάλο το δίλημμα!

Το ψωμί μετρημένο προσεκτικά, η δουλειά όπως
πάντα περιστασιακή.

–Τι τέσσερις, τι πέντε;
–Θα τα καταφέρουμε;
Ο Νίκος με την Αφροδίτη προσπαθούσαν χρόνια, ο

Θεός έλεγαν δεν τους αξίωσε. Κατάθλιψη. Τελικά χώρι-
σαν άνθρωποι δυστυχισμένοι. Δεν είχαν επιλογή. Ή
μήπως είχαν; Γεμάτα τα ιδρύματα από ορφανά παιδιά,
δεν τους λείπουν τα χρήματα, το χάδι τους λείπει.

Πριν λίγο είπαν στις ειδήσεις πως μια μάνα άφησε το
μωρό της να πεθάνει από την πείνα, αποστεωμένο, νεκρό
μέσα στις ακαθαρσίες του. Μήπως τελικά είναι το ίδιο; 

H απόφαση τελικά θα είναι η σωστή, δεν πάει η καρ-
διά για κάτι άλλο!

Ειρήνη Ντούπη

τοβιβλίο.net

58

http://tovivlio.net/


Ένας πρώην αλκοολικός
Συνηθίζεται τελειώνοντας το εσωτερικό πρόγραμμα

κάθε θεραπευόμενος να «αφήνει» ένα μικρό μήνυμα για
όλα αυτά που έχει βιώσει.

Άλλαξε ολόκληρη η ζωή μου από τη μέρα που εντά-
χτηκα στο πρόγραμμα, μπόρεσα να αντικρύσω για
πρώτη φόρα το πρόσωπό μου στον καθρέφτη. Λυπήθηκα
και στεναχωρήθηκα όταν αντιλήφθηκα με καθαρό μυαλό
όλα αυτά τα οποία κατέστρεψα εξαιτίας του εθισμού μου.
Κατάλαβα τη σημασία και την αναγκαιότητα να κρα-
τηθώ μακριά από ουσίες, αλλά και όλα τα λόγια και προ-
τροπές που μου έλεγαν συνεχώς αγαπημένα άτομα και
εγώ επιδεικτικά προσπερνούσα.

Ολοκλήρωσα με επιτυχία το εσωτερικό πρόγραμμα.
Αυτό είναι το πρώτο βήμα! Θα πρέπει να συνεχίσω να
αγωνίζομαι καθημερινά για μια ολόκληρη ζωή.

Όλοι οι πραγματικοί μου φίλοι χάρηκαν με την αλ-
λαγή που αντίκρισαν στο πρόσωπό μου βλέποντάς με για
πρώτη φόρα να συμπεριφέρομαι ως άνθρωπος. Λαχτά-
ρησα να ζήσω σαν άνθρωπος απολαμβάνοντας την κάθε
στιγμή της ζωής μακριά από εξαρτήσεις νιώθοντας συ-
ναισθήματα, αγάπη, χαρά. Με αυτό το μήνυμα σας ευ-
χαριστώ και σας εύχομαι καλή συνέχεια!

Αυτά βίωσε και ένιωσε όλο αυτό τον καιρό στο εσω-
τερικό πρόγραμμα νοσηλείας για απεξάρτηση από το
αλκοόλ ο Φίλιππος, ένας πρώην αλκοολικός. Το κάθε
γράμμα της λέξης αλκοόλ αντιπροσωπεύει και μια από
τις πιο πάνω σκέψεις και συναισθήματα.

Φίλιππος Φιλίππου

ιστορίες μπονσάι

59



Η Γειτόνισσα
Ο ίδιος σκύλος περιμένει έξω από την πόρτα της και

μόλις εκείνη προβάλλει, χοροπηδά ολόγυρά της. Τα
χέρια της τον χαϊδεύουν απαλά πριν του προσφέρουν την
καθιερωμένη λιχουδιά. Ύστερα κοιτάζει ψηλά και με
βλέπει που στέκω στο παράθυρο. Το σύντομο βλέμμα
που μου χαρίζει είναι αρκετό για να μην καταφέρω να
κοιμηθώ απόψε.

Δυο γείτονες περνούν και της αποσπούν την προσοχή.
Δεν ακούω τι τους λέει, μα νιώθω τα ζεστά λόγια που
βγαίνουν από τα χείλη της. Κι ενώ ετοιμάζομαι να ση-
κώσω το χέρι μου για να τη χαιρετίσω, εκείνη ανεβαίνει
στο ποδήλατό της. Απομένω να κοιτάζω τα μαλλιά της
που ανεμίζουν μέχρι η εικόνα της να χαθεί εντελώς.

Το είδωλό μου στο τζάμι με κοροϊδεύει. Αλλάζω το
ύφος μου και προβάρω αυτά που θέλω να της πω. Κατα-
λήγω πάλι να αναλογίζομαι τα λόγια της τότε που την
πέτυχα στο λεωφορείο.

–Υπάρχει κάτι που δεν κάνεις με αγάπη;, είχα ρωτήσει
κι εκείνη χαμογέλασε πλατιά.

–Αν δεν υπήρχε η αγάπη, δεν θα ήμουν τώρα εδώ και
δεν θα είχαμε τη δυνατότητα να τα πούμε.

Το σίγουρο είναι πως ανυπομονώ να την πετύχω ξανά
κι εύχομαι να βρω το θάρρος τουλάχιστον να της πω πως
συμφωνώ.

Έλενα Σαλιγκάρα

τοβιβλίο.net

60

http://tovivlio.net/


Η Προσμονή
Με το που έφτασε στο νησί, την είδε στην άκρη της

προκυμαίας να κοιτά το πλήθος και να ψάχνει ανάμεσά
του όλο απόγνωση. Του έκανε μεγάλη εντύπωση η αγω-
νία που διέκρινε το βλέμμα της. Οι μέρες που ακολού-
θησαν όμως ήταν γεμάτες από επισκέψεις με τη γιαγιά
του στους συγγενείς τους και την ξέχασε.

Ήταν η τέταρτη μέρα στο νησί που κατέβηκε πάλι
στο λιμάνι κι έπινε το φραπεδάκι του στου Μιχάλη όταν
την ξαναείδε να στέκεται ακριβώς στο ίδιο σημείο. Τα
μάτια του κατέγραψαν τη φιγούρα της. Μια γυναίκα με
σκούρα ρούχα γύρω στα πενήντα, όμορφη άλλοτε και
ίσως γερασμένη λίγο πρόωρα.

–Τι είναι, Στέλιο; Τι χάζεψες έτσι;, ρώτησε ο Μιχά-
λης.

–Εκείνη τη γυναίκα που κάθεται πάντα εκεί!
–Ποια; Την κυρα-Μέλπω λες;
–Την κυρία με τα σκούρα. Περιμένει κάποιον;
–Ααα αυτή, παλικάρι μου, πονεμένη ιστορία! Πάνε

χρόνια τώρα, πάνω από τρία νομίζω, που περιμένει κάθε
μέρα εκεί, στην ίδια θέση το γιο της!

–Κι αυτός τι; Της τάζει πως θα έρθει, και δεν έρχε-
ται;

–Δεν μπορεί να ’ρθει παιδί μου. Ο γιος της είναι πε-
θαμένος!

–Κι αυτή δεν το ξέρει;
–Το ξέρει! Μα έτσι είναι η ψυχή της μάνας, δεν παύει

ποτέ της να προσμένει!
Σοφία Ντούπη

ιστορίες μπονσάι

61



Λιμάνι ψυχών
Χθες κατέβηκα στο λιμάνι, ήθελα τόσο να περπα-

τήσω, ν’ ανασάνω λίγο καθαρό αέρα, να δω τους ψαράδες
με την πραμάτεια τους, να φύγω μακριά από τους τέσ-
σερις τοίχους του σπιτιού. Κουράστηκα τα ίδια και τα
ίδια, όλο δουλειές, παιδιά, μαγειρέματα, τίποτε διαφο-
ρετικό.

Το βλέμμα μου στράφηκε στα φώτα από τα καΐκια.
Τέτοια ώρα φεύγουν για ψάρεμα, σκέφτηκα και κατηφό-
ρισα προς το μέρος τους. Όσο πλησίαζα, τόσο δυνάμω-
ναν οι φωνές και γίνονταν κραυγές.

Παραξενεύτηκα, άρχισα να τρέχω, ήθελα να φτάσω
γρήγορα να δω τι γίνεται. Οι ψαράδες κουβαλούσαν στα
χέρια τους τη νυχτερινή ψαριά. Μάνες με μωρά, εξαϋ-
λωμένους γέροντες, παιδιά απορημένα και κλαμένα, παι-
διά άψυχα ακουμπισμένα στο ψυχρό τσιμέντο, που
νοτιζόταν από το βρεγμένο σωματάκι τους. Κι οι κραυ-
γές των γονιών να διασχίζουν τον αέρα σαν βόμβες, μόνο
που ο πόλεμος είναι μακριά και οι απώλειες δίπλα μας.

Έτρεξα να βοηθήσω μαζί με άλλους, η ώρα περνούσε
και το κινητό άρχισε να χτυπά, από το σπίτι μ’ αναζη-
τούσαν, δεν προλάβαινα ν’ απαντήσω, μόνο να σκέφτο-
μαι το γυρισμό στο σπίτι και μια αγκαλιά σε όλους, χωρίς
παράπονα, χωρίς γκρίνιες αυτή τη φορά...

Φωτεινή Χατζηβασιλείου

τοβιβλίο.net

62

http://tovivlio.net/


Παστρικά να μιλάς
–Μετρά, μωρέ κουμπάρε, η αντοχή από τις φτέρνες;
–Κι ίντα μου λες, βρε κουζουλέ1, αν έεις τον Θεό σου!

Με το κεφάλι πορεύω τόσο καιρό; Τα ατζιά2 μου το ξέ-
ρουν μονάχα ετούτο το ζόρε3. Ετούτα τα πόδια τα λι-
γωμένα4 που θωρείς, εμαλώσανε με το χώμα. Ετούτα τα
ζάλα5 με βαστούν πότε στη γη και πότε με πετούν στου
Ψηλορείτη την κορφή! Σάλευε6 το λοιπόν και μη μιλείς.
Και να προσεύχεσαι στο Μεγαλοδύναμο να μη σου τα
στερήσει ετούτα τα δεκανίκια, με όσα κακαφορούμαι7.
Σαν και του λόγου σου φιλοσόφους, συναντήσαμε αρκε-
τούς, μα καλημέντο8 δεν βρήκαμε. Κείνοι που αντέχουν
να πατούν στα αγκάθια, οι χαΐνηδες9 εξαφανίστηκαν.
Τους πήρε ο χίλιος ο διάολος...Πράμα δεν έχω να σου
πω, μόνο παράτα με και πήγαινε στην ευχή του Θεού
σου, ξιά σου10... και εγώ στην ευχή του δικού μου. Καλ-
λιά11 το ’χω να περπατώ μοναχός. Κι αν τύχει και συνα-
ντηθούμε πάλι, φρόντισε να κάτσεις δίπλα μου με πιο πα-
στρικές ερωτήσεις να το ροζονάρουμε12 να πούμε και τα
χωρατά μας...

Μάχη Τζουγανάκη

ιστορίες μπονσάι

63

1 Κουζουλός = τρελός
2 Ατζί = γάμπα
3 Ζόρε= δυσκολία
4 Λιγωμένος=λιπόθυμος
5 Ζάλο=βήμα
6 Σαλεύω= προχωράω
7 Κακαφορούμαι=υποπτεύομαι ά-
σχημες καταστάσεις

8 Καλημέντο = προκοπή
9 Χαΐνης= αντάρτης
10 Ξια σου = κάνε όπως νομίζεις
11 Καλλιά = καλύτερα
12 Ροζονάρω =κουβεντιάζω



Δεκατρία χρόνια
Ήμουν πολύ μικρή όταν τον γνώρισα. Τον ερωτεύ-

τηκα με την πρώτη ματιά κι έκτοτε δεν έπαψα ποτέ να
τον αγαπώ. Ήταν για μένα πάντα ο ένας και μοναδικός
άνδρας στη ζωή μου. Ποτέ δεν μετάνιωσα για όσα
άφησα πίσω μου και για όλα εκείνα που δεν έζησα για να
είμαι μαζί του.

Μέσα από αυτή την αγάπη έμαθα να αντέχω, να έχω
κουράγιο, πίστη και μεγάλη υπομονή. Έμαθα να αντιμε-
τωπίζω τις δυσκολίες με θάρρος και να αντιμάχομαι τη
ζωή με όσο το δυνατόν περισσότερη αντοχή. Πλέον
νιώθω πολύ δυνατή. Είμαι έτοιμη να συνεχίσω να ζω με
αξιοπρέπεια και να συγχωρώ. Να δίνω την ευκαιρία σε
εκείνους που μπορεί να μην ξέρω αν την αξίζουν, σίγουρα
όμως ξέρω ότι τη λαχταρούν.

Εκείνο το βράδυ είχα μεγάλη αγωνία και η καρδιά
μου χτυπούσε σαν τρελή σε κάθε σκέψη που τον αφο-
ρούσε. Είχα μέρες να κοιμηθώ από όταν με πήρε τηλέ-
φωνο έτσι στα ξαφνικά. Ώσπου έφτασε η μεγάλη στιγμή.
Βρισκόμουν σε κατάσταση πανικού, όμως προσπαθούσα
να μείνω ψύχραιμη και, με όσο κουράγιο είχα μέσα μου,
τον περίμενα να έρθει. Όταν έφτασε, έπεσα αμέσως στην
αγκαλιά του. Έπειτα φίλησε τα παιδιά μας και στη συνέ-
χεια μου διηγήθηκε πού ήταν δεκατρία χρόνια.

Χαρά Κρέτα

τοβιβλίο.net

64

http://tovivlio.net/


Πωλούνται όνειρα
Ήταν έξυπνος ο πωλητής ονείρων. Όσοι άκουγαν τη

φωνή του, έπεφταν σε ένα γοητευτικό ξόρκι. Μερικές
φορές, αργότερα, δεν μπορούσαν καν να θυμηθούν για
ποιο θέμα μιλούσε. Έμενε μόνο η άμπωτη και η ροή της
φωνής, σαν κύματα που σκάνε στην ακτογραμμή.

Πάντα είχε ακροατήρια ανυπόμονα να τον ακούσουν,
ειδικά όταν είχαν καιρό να τον δουν. Τα μέρη που πε-
ριέγραφε ήταν πάντα εξωτικά και συναρπαστικά για αυ-
τούς που ποτέ δεν τα είχαν επισκεφτεί. Τους έκανε ακόμα
και να αμφιβάλλουν για το αν υπήρχαν, τόσο απομακρυ-
σμένα τους φαίνονταν από την πραγματικότητά τους.
Συγκεντρώνονταν στο μπαρ γύρω από ένα μεγάλο τρα-
πέζι. Το δωρεάν ποτό δεν του έλειπε ποτέ, πάντα υπήρχε
κάποιος που περίμενε για να του ξαναγεμίσει το ποτήρι.

Ώσπου μια μέρα δεν ξαναφάνηκε. Όλο αυτό διήρκεσε
περίπου δύο χρόνια, από τη στιγμή που μπήκε για πρώτη
φορά στο μπαρ και παρήγγειλε μια μπύρα. Ο τρόπος
που τελείωσε απογοήτευσε το ακροατήριό του, γιατί τους
έδινε όχι μόνο κάτι ενδιαφέρον, αλλά και κάτι στο οποίο
να προσβλέπουν.

Αργότερα αποδείχθηκε πως είχε συγκεντρώσει όλες
τις ενδιαφέρουσες πληροφορίες διαβάζοντας ταξιδιωτικά
περιοδικά. Του τα έφερνε ο συγκάτοικός του για να περ-
νάει την ώρα του, όταν έκανε την τελευταία του θητεία
στην τοπική φυλακή.

Βασιλική Δραγούνη

ιστορίες μπονσάι

65



Χρώματα κι αρώματα
Ο Μανώλης ακουμπά σχεδόν ολόκληρος πάνω στο

πικάπ. Ο Αρχάγγελος* τραγουδά και εκείνος ανασαίνει
βαθιά. Μια θάλασσα πλατιά ανοίγει στο νου και το κα-
ράβι της θύμησης τον πηγαίνει σε αγαπημένες ακτές.
Στάζουνε μέλι και θυμάρι οι αναμνήσεις και ακούγονται
δυνατά οι εφηβικές φωνές. Τα κοχύλια μαρτυρούν έναν
παλληκαρήσιο έρωτα και οι μαντινάδες ερωτικές και τρυ-
φερές σιγοντάρουν. Κι ύστερα βρέχεται από τα ξυπόλητα
πόδια του, σαν κυνηγά το όμορφο θήραμά του και χα-
χανίσματα πεντάγλυκα μπερδεύονται με τον ήχο της θά-
λασσας πάνω στα βράχια.

Το πουκάμισό του αρχίζει να ποτίζεται από αλμύρα.
Τα μάτια του γεμίζουν από βυσσινί κόκκους άμμου και
η καρδιά του φουντώνει σα βασιλικός και σκορπίζει ένα
άρωμα οικείο και αγαπημένο. Ένα χάδι όνειρα τρύπω-
σαν σε τούτο το τραγούδι και ξεσήκωσαν μια διαδρομή
χιλιοπερπατημένη και γοητευτική.

Σηκώνει το κεφάλι του χορτασμένος από τις εικόνες
και μια φιγούρα, γερασμένη και αγέραστη μαζί, τον πλη-
σιάζει αργά και ακουμπά το κεφάλι της στον ώμο του.

–Μυρίζεις βασιλικό, Ρηνιώ μου, της λέει και κλείνει
τα μάτια του. Ένα ρυτιδιασμένο χέρι, μαλακό, διαγράφει
αργά μια παγωμένη από το χρόνο κίνηση και τρυπώνει
στο δικό του. Ανάμεσα σε δυο παλάμες τρυφερές, ο έρω-
τας ολόκληρος, άφθαρτος. Μπογιατισμένος με όλα τα
χρώματα της ζωής...

Μάχη Τζουγανάκη

τοβιβλίο.net

66

* Νίκος Ξυλούρης

http://tovivlio.net/


Μια στιγμή
Περνούσαν με τα πόδια το ποτάμι, ο κόσμος κατα-

ποδιαστός σαν να ’τανε κοπάδι από πρόβατα. Είχανε
αφήσει πίσω τους αγάπες, θρησκεία και πατρίδα και έψα-
χναν ανάμεσα από βουνά, πεδιάδες, ποταμούς και θά-
λασσες, μια στάλα Ελπίδα! Τόση, όσο ένα δάκρυ!

Εκείνη μικρούλα, φρεσκοανοιγμένο το κουτάκι για
τις μνήμες της. Κρατούσε το στιβαρό χέρι του πάτερα
της που την τραβούσε και τη σήκωνε ψηλά, κάθε που γλι-
στρούσε στις γυαλιστερές πέτρες του ποταμού. Και κα-
τέγραφε μνήμες που θα τη συνόδευαν μια ολόκληρη ζωή.
Οι φωνές κι οι τσιρίδες των μικρών, κάλυπταν τους ήχους
της φύσης. Έσβηναν ακόμη και την ορμή και το μου-
γκρητό του νερού, που έτρεχε βιαστικό με δύναμη.

Μια στιγμή! Πώς γίνεται αλήθεια και μια στιγμή μένει
για πάντα χαραγμένη στο κουτάκι της μνήμης; Πώς γί-
νεται κι ένα δευτερόλεπτο ανατρέπει ολόκληρες ζωές;

Μια μάνα μπροστά τους. Κράταγε στο ένα χέρι το
τρίχρονο αγοράκι της και με το άλλο κούρνιαζε στο στή-
θος της το νεογέννητο μωρό της. Μια στιγμή και το νερό
όρμησε και έγινε αφρός το αγοράκι. Τα μάτια της γύρι-
σαν προς το μέρος τους και τους ικέτεψαν!

Μα δεν πρόλαβε, δεν στάθηκε να κλάψει! Έσφιξε δυ-
νατά το νεογέννητο και τράβηξε παρακάτω. Για εκεί που
ήλπιζε, πως θα ανταμώσει την ελπίδα!

Σοφία Ντούπη

ιστορίες μπονσάι

67



Υπάρχει Θεός;
Ήταν και οι δύο άγνωστοι μεταξύ τους. Βρέθηκαν τυ-

χαία να είναι στα διπλανά κρεβάτια του χειρουργικού θα-
λάμου του νοσοκομείου, διαγνωσμένοι με καρκίνο του
ήπατος, έτοιμοι για χειρουργείο.

Οι γιατροί έχουν πάρει τους φακέλους μελετώντας τα
ιστορικά τους. Ο Αντρέας χρήστης αλκοόλ, διαγνωσμέ-
νος εδώ και τριάντα χρόνια με επακόλουθα αρκετά πα-
θολογικά προβλήματα, αν και γνώστης όλων αυτών των
συμπτωμάτων, ο ίδιος επέλεξε συνειδητά να μη συμμορ-
φώνεται με τις υποδείξεις των ειδικών. Ο Κώστας ήταν
διευθυντής τράπεζας με πλούσιο κοινωνικό έργο, δεν
έκανε ποτέ στη ζωή του καταχρήσεις. Αντιθέτως, έλεγχε
και πρόσεχε τόσο τη διατροφή όσο και την υγεία του.

Σήμερα ο Αντρέας παίρνει εξιτήριο μετά την επέμ-
βαση. Όσο για τον Κώστα, απεβίωσε εδώ και μια εβδο-
μάδα λόγω μετεγχειρητικών επιπλοκών. Ένας τρίτος που
βρισκόταν στον ίδιο θάλαμο μαζί τους γνωρίζοντας τα
ιστορικά τους, διερωτάται αν τελικά υπάρχει Θεός και
δικαιοσύνη, για να πάρει την πληρωμένη απάντηση από
τον Αντρέα  «να είσαι σίγουρος ότι υπάρχει Θεός γιατί
επέλεξε να πάρει κοντά του έναν άξιο και σωστό άν-
θρωπο, ενώ εμένα δικαίως με άφησε να συνεχίσω να υπο-
φέρω σωματικά και συναισθηματικά για όλα αυτά που
έχω κάνει στην ζωή μου». Ένα δάκρυ κύλησε από τα
μάτια του φεύγοντας και κλείνοντας την πόρτα του δω-
ματίου!

Φίλιππος Φιλίππου

τοβιβλίο.net

68

http://tovivlio.net/


Η Κυρία Ευανθία
Φαντάζαν από μακριά οι τριανταφυλλιές της κυρίας

Ευανθίας. Τις πότιζε, τους έφτιαχνε το χώμα, τους έλεγε
τραγούδια, έβγαζε προσεκτικά κάθε φύλλο ξερό και ξε-
θάμπωνε τα υπόλοιπα για να γυαλίζει η πρασινάδα τους.
Κάθε ξημέρωμα, φόραγε μια αμάνικη πολύχρωμη ζα-
κέτα και καθόταν δίπλα τους στο καρεκλάκι κάτω από
τη στέγη του μπαλκονιού της και τις χάζευε, καπνίζοντας
που και που κανένα απαγορευμένο τσιγάρο. Στις γειτό-
νισσες έλεγε πως αν μπορούσε να διαλέξει τάφο θα διά-
λεγε το χώμα από κάτω τους. Να τις φροντίζει και όταν
πεθάνει. Να τις μυρίζει κι όταν εκείνη θα μυρίζει σαπίλα,
έλεγε γελώντας ειρωνικά.

Ήταν διαφορετική από όλες τις κυράδες της γειτονιάς
η Ευανθία. Σαν έβρεχε, έβγαζε το μαντήλι από το κεφάλι
και κοίταζε τον ουρανό, πίνοντας σταγόνες. Ύστερα, φό-
ραγε κάτι τριανταφυλλένιες γαλότσες, αταίριαστες κατά
κοινή ομολογία της γειτονιάς για την ηλικία της, και
έκανε τη βόλτα της στη βροχή. Σαν έβγαζε ήλιο, να ’σου
πάλι με λουλουδάτα φορέματα να το παίζει κοριτσούδι,
βάζοντας ένα κραγιόν κατακόκκινο. Έβγαινε στη γειτο-
νιά, φλερτάροντας τα γεροντάκια της κάθε αυλής, με τη
σιγουριά μιας μοιραίας ποθητής γυναίκας. Και τρέχανε
τα σάλια ολονών!

«Μα τι στο καλό έχει αυτή πια!» λέγανε χολοσκασμέ-
νες οι γειτόνισσες.

«Μυρίζει ζωή!» απαντούσαν τα γερόντια γελαστά...
Μάχη Τζουγανάκη

ιστορίες μπονσάι

69



Όνειρα Γλυκά
Κάθε πρωί στέκομαι στο παράθυρο και σε κοιτάω.

Ώρες ατέλειωτες με το βλέμμα καρφωμένο στο απέναντι
πεζοδρόμιο. Περιμένω ν’ ανοίξεις τα μάτια για να αρχί-
σει να ξετυλίγεται το τσακισμένο σου κουβάρι. Στις δώ-
δεκα γυρίζεις πλευρό και μια ώρα αργότερα ανακάθεσαι
στα χαρτόνια σου σκεπασμένος με μια ξεθωριασμένη
κουβέρτα. Το κρύο είναι τσουχτερό. Προχτές σου χά-
ρισα ένα μάλλινο σκούφο. Τον φόρεσες αμέσως. Ήταν
το μόνο που μ’ άφησες να κάνω για σένα.

Σε βλέπω να ετοιμάζεις με ευλάβεια το γεύμα σου.
Τρίβεις με μανία τα άκρα σου και μόλις βρεις μια πρό-
θυμη φλέβα, καρφώνεις τη σύριγγα ταΐζοντας άπληστα
όλο σου το κορμί. Βυθίζεσαι ηδονικά σε μια γνώριμη
λήθη.

Το απόγευμα σ’ επισκέπτεται μια κοπέλα. Κάθεται
άγαρμπα πλάι σου και στρίβει τσιγάρα σαν γιγάντιες κι-
μωλίες. Τα καπνίζετε παρέα δίχως να ανταλλάζετε κου-
βέντα. Όταν σουρουπώσει, έχει μείνει μονάχα η στάχτη
τους κι ένα σάπιο κορμί, ανήμπορο να κουνηθεί. Αφή-
νεσαι ξανά σε έναν ύπνο βαθύ αδιαφορώντας για τα πόδια
που σε προσπερνούν βιαστικά.

Προσεύχομαι να ξυπνήσεις, έστω κι αν ξέρω πως η
νάρκη σου μετράει χρόνια. Σήμερα δεν τα κατάφερες.
Οι ώρες περνάνε και το κουβάρι σου μπλέκεται περισ-
σότερο. Η ψυχή σου ταξιδεύει ήδη για τα μέρη που ονει-
ρεύτηκες. Όνειρα γλυκά.

Αγγελική-Μαρία Ψωμαδέλλη

τοβιβλίο.net

70

http://tovivlio.net/


Και συνεχίζουμε
Ξαπλωμένοι στη σπηλιά της παραλίας φορώντας τα

μαγιό μας αισθανόμαστε το κύμα να χτυπάει ελαφρά τα
πόδια μας. Ούτε έγνοιες, ούτε βάσανα, ούτε τίποτα! Κα-
λοκαίρι για πάντα!

Σιγοτραγουδάμε, κοιταζόμαστε.
Έρχεται το βραδάκι και πάμε στο μπαρ που βρίσκε-

ται πάνω στη θάλασσα, εκεί πίνουμε το καλύτερο κο-
κτέιλ. Φωτεινά μικρά αερόστατα γύρω μας, η μουσική
απογειώνει τις αισθήσεις. Όλοι γύρω χορεύουν κι εμείς
φιλιόμαστε μέσα στο πλήθος, φωνάζουμε πόσο τέλεια
είναι!

Ακολουθεί βόλτα στα σοκάκια του νησιού τρώγοντας
παγωτό χωνάκι. Δεν πέφτει καρφίτσα απ’ τον κόσμο, η
βουή απ’ τις ομιλίες απίστευτα θορυβώδης.

Φτάνοντας στο τέρμα που τολμήσαμε, η άλλη όψη,
αυτή της ησυχίας, τώρα ακούμε μέχρι το βήμα μας. Πια-
σμένοι χέρι-χέρι ονειρευόμαστε και συνεχίζουμε...

Πόπη Κλειδαρά

ιστορίες μπονσάι

71



Saltarello Macabre*
Τα πάντα γύρω του περιστρέφονταν σε μια ζοφερή

δίνη μετά την τιτάνια αναμέτρηση με τους Γίγαντες. Όχι
Γίγαντες! φώναζε ο Σάνσο Πάντσο, ο ιπποκόμος. Ανε-
μόμυλοι ήταν, έλεγε, οι θεόρατοι εκείνοι πολεμιστές. Τι
ήξερε όμως αυτός, ένας αφελής χωρικός, από ιππότες και
μάχες; Ανοιγόκλεινε πεσμένος στο υγρό χορτάρι τα
μάτια του. Μικρές φωτεινές αχτίδες χόρευαν γύρω του
ένα ατέρμονο σαλταρέλλο. Κι εκεί, ανάμεσα στις σκιές,
τους είδε να εκτελούν τον μακάβριο χορό τους. Δεν ήταν
άνθρωποι... Σκέλεθρα σαρκωμένα, με τα σάπια μέλη τους
να αιωρούνται και τις κακοφορμισμένες τους πληγές να
χάσκουν σε κάθε στροφή, σε κάθε πήδο και ρεβεράντζα.
Έκλεισε τα μάτια. Η εικόνα της ντελικάτης Δουλσινέλας
καθισμένη στο βιρτζινάλε** πήδηξε από τον λαβύρινθο
του μυαλού του ολοκάθαρη. Του τραγουδούσε γλυκά,
τείνοντάς του παράλληλα τα αλαβάστρινα ακροδάχτυλά
της. Τα άγγιξε με αβρότητα, μα δεν ένιωσε τη θέρμη της
σάρκας, μονάχα την κρυάδα του θανάτου...

Αλέξανδρος Κεφαλάς

τοβιβλίο.net

72

* Saltarello Macabre: Μακάβριο σαλταρέλο.
Saltarello: είδος ιταλικού χορού του 15ου αιώνα, με χαρακτηριστική φι-
γούρα το πήδημα (salto).
** Eίδος μικρού πληκτροφόρου οργάνου, πρόγονος του αρπίχορδου.

http://tovivlio.net/


Μια ψεύτρα άνοιξη
Η βροχή χτυπάει το παράθυρο μανιασμένα, οι στάλες

-δάκρυα αντικατοπτρίζουν τη θλίψη του ουρανού απόψε,
που πενθεί τον ερχομό μιας ψεύτρας άνοιξης. Ο Μάρτης
καταθέτει τους όρκους του, ότι όλα θα πάνε πρίμα, ότι
οι θάλασσες θα διώξουν μακριά την αντάρα που προμη-
νύουν οι καιροί και κάπου στο βάθος μια ελπίδα δοκι-
μάζει την αντοχή των ανθρώπων. Γέλια και κλάματα
ανακατεύονται στην παλέτα που έχει χώρο μονάχα για
δυο, καμία ομορφιά δεν χρήται με πινελιές αποχρώσεων,
κραυγές ακούγονται από τις σκιές που κρύβονται, που
χάνονται πελώριες στη λήθη της νύχτας. Και όσο το δω-
μάτιο γεμίζει με μικρές υποσχέσεις, τόσο το νερό της
βροχής διαβρώνει συνειδήσεις χτισμένες από πέτρα.
Είναι πανούργο το νερό, εισχωρεί σε κάθε χαραμάδα,
καμία αμυχή δεν το φοβίζει, σκορπά τα συστατικά της
πέτρας στο δρόμο και χάνονται στην απεραντοσύνη της
θάλασσας. Και κάπου εκεί, ένας φίλος χαρτί βρίσκεται
πρόθυμος στα χέρια σου, θαρρείς ανήμπορος να αντι-
δράσει, και να χαραχθούν επάνω του, με αγάπη ή με
πόνο, δεν έχει σημασία γι’ αυτόν, όλες οι λέξεις και τα
ανείπωτα για πάντα. Και θα χαθούν στην απεραντοσύνη
της μονοτονίας των διαμειφθέντων. Έχει σύννεφα απόψε
και όλα είναι μέτρια. Ο χρόνος θα δώσει αξία στις σιωπές
κάποια στιγμή.

Νίκος Φάκος

ιστορίες μπονσάι

73



Είναι φθινόπωρο, αλλά...
Είναι φθινόπωρο. Τέτοια εποχή θα έπρεπε να πήγαι-

νες στη δουλειά, αλλά δεν πας. Είναι φθινόπωρο. Θα ά-
νοιγες τα χέρια σου και μέσα στις παλάμες σου θα έπε-
φταν νοτισμένα φύλλα από τα δέντρα του σπιτιού που
μεγάλωσες. Εδώ όμως που βρίσκεσαι δεν έχει δέντρα.
Είναι φθινόπωρο. Θα έσβηνες τα κεράκια από την
τούρτα σου και θα γιόρταζες με τους φίλους σου. Δεν υ-
πάρχουν όμως τώρα κεράκια. Όλα είναι σκοτεινά. Το φθι-
νόπωρο ήταν η αγαπημένη σου εποχή. Ήταν η εποχή
σου. Φθινόπωρο ήταν όταν γεννήθηκες, όταν είπες τις
πρώτες σου λέξεις, όταν γνώρισες τον πρώτο σου έρωτα.
Φθινόπωρο ήταν και όταν...

Ήταν φθινόπωρο και είχατε κανονίσει να πάτε ένα τα-
ξίδι. Μόνοι σας. Ήσουν ενθουσιασμένη. Επιτέλους εί-
χατε περάσει στο επόμενο στάδιο. Ένιωθες πολύ τυχερή.
Εκείνος ήταν καλός, ευγενικός. Αυτό ακριβώς χρειαζό-
σουν. Μόλις φτάσατε, σου ζήτησε το διαβατήριό σου.
Ήταν καλύτερα, είπα, να το κρατήσει αυτός, γιατί στην -
σου μπορεί και να σου το κλέβανε. Εσύ συμφώνησες και
του το έδωσες. Συμφώνησες και του παρέδωσες όλη σου
τη ζωή.

Ήταν φθινόπωρο. Περπατούσατε σε ένα στενό δρο-
μάκι. Εσύ χαμογελαστή. Εκείνος σοβαρός. Σταματή-
σατε σε ένα ερειπωμένο σπίτι. Σου έπιασε το χέρι. Άνοιξε
την πόρτα. Ο μεταλλικός ήχος του μεντεσέ σε έκανε να
ανατριχιάσεις. Αυθόρμητα πήγες να κάνεις ένα βήμα
πίσω. Σου έσφιξε το χέρι. Άρχισε να σε τραβάει προς τη
σκάλα. Δεν καταλάβαινες. Δεν ήξερες τι έπρεπε να κά-

τοβιβλίο.net

74

http://tovivlio.net/


νεις. Τον ακολούθησες. Μπήκατε σε ένα δωμάτιο. Κα-
θισμένη σε ένα γραφείο ήταν μια γυναίκα και από πίσω
της στέκονταν δύο άντρες. Εκείνος άφησε το χέρι σου.
Έβγαλε από την τσέπη του το διαβατήριό σου και της
το έδωσε. Έκανες να τον πλησιάσεις. Να του ζητήσεις
εξηγήσεις. Δυο χέρια σε άρπαξαν. Ένας από τους άνδρες
ήταν πίσω σου και έμπηγε τα δάχτυλά τους στους ώμους
σου. Άρχισες να ουρλιάζεις. Εκείνος άνοιξε την πόρτα.
Χτυπιόσουν. Ο άνδρας σε πέταξε στο πάτωμα. Εκείνος
βγήκε με σταθερό βήμα από το δωμάτιο. Ο άνδρας
έπεσε πάνω σου. Προσπαθούσες να απελευθερωθείς.
Ένιωσες τα χέρια του να σου σηκώνουν άγρια τη φούστα.
Εκείνος έκλεισε την πόρτα πίσω. Έξω ακούστηκαν οι ψι-
χάλες την πρώτης φθινοπωρινής βροχής.

Είναι φθινόπωρο. Δεν ξέρεις πόσος καιρός έχει περά-
σει. Μπορεί μέρες. Μήνες. Χρόνια. Το μυαλό σου είναι
κενό. Δεν θυμάσαι τίποτα. Προσπαθείς να τα ξεχάσεις
όλα. Όλα. Ακόμα και το πόσο ευτυχισμένη ήσουν παλιά.
Δεν σε βοηθάει. Το μόνο που κάνει είναι να σε συντηρεί.
Δεν μπορείς όμως να ξεφύγεις. Δεν έχεις καμία ελπίδα.
Πρέπει να ξεχάσεις. Πρέπει. Αν χάσεις κάθε ελπίδα, ίσως
και να τα καταφέρεις. Θα κλείσεις τα μάτια και θα το κά-
νεις. Θα το κάνεις;

Είναι φθινόπωρο.
Μiss Μανταρίνη

75



Η πόλη που καίγεται
Από το παράθυρο χαζεύω μία πόλη που καίγεται. Εί-

ναι η πόλη σου και εγώ μοναδικός κάτοικος. Έχει τα δέ-
ντρα σου. Έχει τα σπίτια σου. Έχει τις ιδέες σου. Το ά-
ρωμά σου. Τη μορφή σου. Σα σκιά σε ακολουθώ. Ένα
γατί που τρέχει από πίσω για ένα χάδι στα αυτιά. Να σου
νιαουρίσω μες στο βράδυ σαν ουρλιαχτό πάνω στα κε-
ραμίδια. Από εκείνα που δεν είσαι σίγουρος αν είναι από
μωρό ή γατί. Έτσι κι εγώ. Δεν είμαι ακόμα σίγουρη πώς
σε αναζητώ. Τι τροφή με θρέφει. Αν είναι γάλα που θέλω
να βυζάξω ή αν είναι έρωτας. Δεν έχω ακόμα καταλάβει
τι με θρέφεις. Με θρέφεις αγάπη σκονισμένη και εγώ θά-
βομαι κάτω από χώματα και πέτρες μαζί της ή με θρέ-
φεις έρωτα και αιωρούμαι στον ουρανό. Ποιον ουρανό;
Το δικό σου.

Η πόλη σου ανήκει. Και ο ουρανός της. Και εγώ. Σου
ανήκουμε όλοι οι κόσμοι οι περιφερειακοί. Ένας ο γα-
λαξίας που μας συνθέτει. Που μας σκιαγραφεί. Που μας
μαγνητίζει. Από το παράθυρο χαζεύω μια πόλη που καί-
γεται. Πριν λίγη ώρα την πυρπόλησα. Ούτε που ξέρω το
γιατί. Το χέρι τούτο το καχεκτικό το αποφάσισε. Πήρα
χαρτί πήρα φωτιά πήρα το σώμα μου και άναψα πάνω
του ένα σπίρτο. Πήρα ανάσα. Πήρα την ψυχή μου.
Πήρα ό,τι σου έδωσα. Και ό,τι σου είχα αφήσει στο
δρόμο και δεν μάζεψες ποτέ. Τα άφησες να ζητιανεύουν.
Τα άφησα να αλητεύουν. Η πόλη σου καίγεται. Σα χαρτί.
Σα δάσος. Κι εγώ ασφυκτικά αναπνέω τα καμένα. Ξερο-
βήχω και πάλι κοιτάζω. Μαζοχιστικά καθαρά θα καώ
μαζί της. Μαζοχιστικά καθαρά έχω ήδη καεί. Μα σε α-
ναπνέω νεκρό και μ’ αρέσει.

Alma Libre

τοβιβλίο.net

76

http://tovivlio.net/


Lost innocence
Ώρα 2 και κάτι το βράδυ. Στο πάρκο απέναντι κάτι

γυμνασιόπαιδα το παίζουν άντρες πίνοντας μπύρες. Λίγο
τσιγαριλίκι και δυο τρεις βρισιές από τις βαριές και
έτοιμη η αντρίλα. Κανά δυο ρεψίματα και λίγες ροχάλες
από το καπνό που τους ενοχλεί -αλλά δεν θα στο πουν
ποτέ- τους κάνουν πρωταγωνιστές. Εκείνης της ταινίας
που είδανε πρόωρα και σφίξανε την παιδική τους ζώνη.

Κάτι κορίτσια -από εκείνα που τα ξεχνά το σπίτι τους-
με μπογιές και ανύπαρκτα ρούχα χορεύουν στο ρυθμό
της μουσικής που παίζει στα αυτιά τους και χασκογελούν.
Που και που τους ρίχνουν κλεφτές ερωτικές ματιές, μη
φανταστείς, ξεπατικωτούρα κάνουν από ό,τι έχουνε δει
στους σινεμάδες και σερφάροντας. Λαχανιασμένες τρέ-
χουν στον γυναικείο στίβο. Κι ας μην τους πρέπει τούτη
η διαδρομή. Και ας βαρά η καμπάνα του χρόνου ότι
ακόμα είναι νωρίς.

Δύο και κάτι το βράδυ. Όλες οι κούκλες και τα φορέ-
ματά τους σε κούτες χάρτινες και σε πατάρια. Αυτοκί-
νητα και τρένα και λοιπά ηλεκτρονικά, φυλακισμένα στο
χρόνο. Κραγιόν και μάσκαρες και αντισυλληπτικά και
μεγάλες κουβέντες του ποτέ και του πάντα ποτισμένες με
δάκρυα κρυφά μιας χαμένης αθωότητας.

Ώρα δύο και κάτι. Ασφυκτικός τούτος ο χρόνος. Κι
η εποχή.

Όχι δεν είναι χαμένη. Κλεμμένη είναι...
Μάχη Τζουγανάκη

ιστορίες μπονσάι

77



Ο καθένας
Χωρατά γεμίζουν το καπηλειό μαζί με την κάπνα των

τσιγάρων. Μια υποψία στέμφυλων πλανάται στο θολω-
μένο αέρα και τα φώτα του μοιάζουν αδύναμα να λού-
σουν με φως τις μεθυσμένες σκέψεις. Οι κούπες γεμίζουν
κελαρυστά και τα τραπέζια είναι γεμάτα. Ο καθένας κά-
θεται οπουδήποτε, άλλωστε η μυσταγωγία του κρασιού
αμβλύνει τον φόβο. Ο καθένας δεν είναι άγνωστος. Είναι
γνωστός. Είναι αδελφός, πατέρας, γιος κάποιου, έχει το
ίδιο αίμα με όλους τους άλλους. Ο καθένας που μπαίνει
μέσα έχει σταγόνες βροχής στο πρόσωπό του, έξω μάλ-
λον θα βρέχει. Ο καθένας αφήνει ένα απλανές βλέμμα
καθώς μπαίνει και ο κάθε θαμώνας τον υποδέχεται με
ένα θολωμένο βλέμμα και ένα χαμόγελο. Ακούστηκαν
γέλια απροσδιόριστα, ακούστηκαν σκέψεις και κλάματα,
ακούστηκαν φόβοι. Ακούστηκε η αποδοχή, το “καλώς
όρισες”. Βρέθηκαν όλοι μαζί γιατί μαζί έμαθαν να αντι-
μετωπίζουν τις καταιγίδες. Η ζέση είναι ολόγυρα, μοιάζει
έτοιμη να καταπιεί το άδικο. Ο καθένας δεν φοράει προ-
σωπείο, αφήνει τις ρυτίδες και τα λαβωμένα, δουλεμένα
χέρια από τον κάματο να φαίνονται. Η ζωή ολάκερη
αφημένη με αυλακιές πάνω τους. Κάθε μία από αυτές και
ένα ψέμα που έγινε αλήθεια. Και το ποτήρι του καθένα
μια γουλιά για τη γιορτή της νίκης. Μιας νίκης του κα-
θένα ενάντια στον χρόνο.

Νίκος Φάκος

τοβιβλίο.net

78

http://tovivlio.net/


Θρύψαλα
Το μυαλό θολωμένο και το ποτήρι σπάει στα χέρια

της. Κηλίδες αίματος ανασαίνουν στο δέρμα, κυλούν
αργά και ποτίζουν τη φούστα της. Με ακουμπισμένους
τους αγκώνες στον πάγκο του μπαρ στρέφει το κεφάλι
δεξιά, μετά αριστερά, βλέπει πως πάλι δεν ήρθε. Τριγύρω
ψιλά κομμάτια γυαλιού τρυπούν το ταραγμένο βλέμμα
της. Τα αναμετρά με τα θρύψαλα του εσωτερικού της
κόσμου και χάνεται πάλι σε δύσκολες σκέψεις.

Νιώθει να ζαλίζεται... Μετά θέλει να πάρει αέρα. Τε-
ντώνει τα χέρια της και σπρώχνει με δύναμη την πόρτα,
βγαίνει έξω, στη σκοτεινιά αυτού του κόσμου, κοιτάζει
το φεγγάρι, μοιάζει κι αυτό τόσο προδομένο, λείπει το
άλλο μισό του. Ανασαίνει βαθιά.

Ανάβει τσιγάρο με τον ολόχρυσο αναπτήρα που της
είχε χαρίσει, κάποιες λέξεις που ’ναι χαραγμένες πάνω,
ξεχωρίζουν και τη νικούν. Κλείνει τα μάτια, θυμάται στιγ-
μές...

Σβήνει το τσιγάρο, σκουπίζει τα δάκρυα και γράφει
μέσα της το τέλος.

Πόπη Κλειδαρά

ιστορίες μπονσάι

79



Μια καλύτερη μέρα
Στα στέκια μυρίζει το γιασεμί και απλώνουν οι βου-

καμβίλιες. Περπατώ και τα μάτια μου ζωγραφίζουν
ασπροντυμένα χαμόσπιτα με ολάνοιχτα παραθύρια που
φυσά ο αέρας τα δαντελωτά τους κουρτινάκια. Το πλάνο
με θέλει διαβάτη τουρίστα και κάτοικο μαζί. Ντυμένο
με τα χτεσινά μου ρούχα, μπορεί και προχτεσινά.

Θαρρείς πως θα ξεπηδήσει μια ιστορία παλιά από κά-
ποιο στενό. Ένα παιδί ξυπόλητο θαρρείς πως θα τρέξει
γελώντας, ότι θα μυρίσει ολόφρεσκο ψωμί στη γειτονιά
και θα καλημερίσει η γιαγιά που λιάζεται στο απέναντι
σκαμνάκι. Θαρρείς πως θα κάτσω μαζί της αμίλητος κοι-
τάζοντας πώς πλέκει με το βελονάκι που θα κρατά.

Στους δρόμους περπατώ φτωχός και παραπονεμένος.
Κοιτάζω τις γωνιές και ίδιες μου μοιάζουν και παλιές. Το
ίδιο σκοτεινές. Το ίδιο φωτεινές. Μια ίδια εποχή που
βρέθηκα και εγώ να ζω μαζί σου, που βρέθηκες και εσύ
να ζεις μαζί μου. Φαντάζομαι εκείνες τις ώρες που ο κα-
νόνας αυτός θα μας αρκεί. Κείνος που μας θέλει χαμο-
γελαστούς φτωχούς και ενωμένους.

Συγχώρα με, αγάπη μου, συγχώρα με εαυτέ, μα δεν
ξέρω αν θέλω να γίνω κομμάτι τούτης της εικόνας. Πρω-
ταγωνιστής μιας παλιάς ασπρόμαυρης ταινίας. Με μια
κάλπικη λίρα ίσως στο χέρι και μια λατέρνα να παίζει.
Ένα γαρύφαλλο δεν ξέρω αλήθεια αν θέλω να φοράς στο
αυτί και ένα ντέφι να κρατώ εγώ και να μου φτάνει...

Σε αγκαλιάζω με την υπόσχεση μιας καλύτερης
μέρας, που όμως δεν ξέρω ποια θέλω να είναι. Και μάλ-
λον πως δεν έχω επιθυμήσει αρκετά...

Μάχη Τζουγανάκη

τοβιβλίο.net

80

http://tovivlio.net/


Το κινητό στ’ αυτί Ι
Τον βλέπεις καλωδιωμένο να περπατά βιαστικός

στους δρόμους της πόλης, με τα hands free στ’ αυτιά -αν
είναι εξοικειωμένος με την τεχνολογία- ή με το χέρι κολ-
λημένο στο κινητό -κι αυτό προέκταση των ακουστικών
του πόρων. Περπατά και παραπατά, παραμιλά θαρρείς
και σκουντουφλάει σ’ ότι βρει μπροστά του: από κολόνα
της ΔΕΗ μέχρι το καροτσάκι του μωρού που σέρνει μια
μαμά ή στην ανήμπορη φιγούρα ενός ηλικιωμένου: -Συγ-
γνώμη, κύριε, δεν σας είδα! -Πού να με δεις, παιδάκι μου,
σε καταλαβαίνω, λέει ο παππούς και πασχίζει να σταθεί
όρθιος, στηριγμένος στο μπαστούνι του, για να μην
τσουβαλιαστεί στη μέση του δρόμου.

Δεν έχει χρόνο για χάσιμο καθόλου, εκμεταλλεύεται
το κάθε δευτερόλεπτο της μέρας, εξυπηρετεί τη βαθιά
ανάγκη να επικοινωνήσει, βλέπετε, άμεσα, εδώ και τώρα.
Έτσι έμαθε, έτσι πρέπει να κάνει. Δεν έχει έλεος αυτή η
επικοινωνία. Σαν UFO τους βλέπω τους καλωδιωμένους
στον δρόμο. Αστείοι μου φαίνονται! Όλα τα μυστικά
στην άσφαλτο, τα συναισθήματα στη φόρα! Πάει ο και-
ρός που ο τηλεφωνικός θάλαμος κάλυπτε με ευλάβεια τη
μυστικότητα της επικοινωνίας! Τους γκρέμισε τους τη-
λεφωνικούς θαλάμους ο αέρας της τεχνολογίας. Στη
θέση τους έμεινε μόνο η ανάμνηση του απόρρητου. Νο-
σταλγική κι αυτή όπως τόσες άλλες, για να θυμίζει αθώες
εποχές.

Πολυξένη Βακιρλή

ιστορίες μπονσάι

81



Το μάμπο της ζωής
Αργά- γρήγορα- γρήγορα- αργά. Αργά- γρήγορα-

γρήγορα- αργά. Δεξί χέρι ψηλά, στροφή και πάμε πάλι
απ’ την αρχή. Χορεύω. Χορεύω παντού. Εικόνες, σκέ-
ψεις, συναισθήματα εξαφανίζονται μαγικά από το μυαλό
μου και γίνομαι ένα με τα βήματα. Τα αγγίζω και με αγ-
γίζουν και αυτά. Με ακουμπάνε άλλοτε γλυκά και άλλοτε
βίαια παρακινώντας με να αγκαλιάσω με στοργή κάθε
σκοτεινή πλευρά του εαυτού μου.

Περνάνε οι μήνες, οι εποχές, τα χρόνια κι εγώ συνε-
χίζω πεισματικά να χορεύω. Άνοιξη, καλοκαίρι, φθινό-
πωρο, χειμώνας και οι άκρες των δαχτύλων μου δεν
παύουν να γλιστράνε στο παρκέ. Κάθε φορά είναι δια-
φορετική. Μια εμπειρία πρωτόγνωρη, αμήχανη που μου
θυμίζει τα πρώτα μου βήματα στο προαύλιο της εκκλη-
σίας, ανήμερα της βάπτισής μου. Κάποιες φορές πέφτω
κάτω μα τις περισσότερες σηκώνομαι δίχως να σταματώ
στιγμή να κινούμαι. Δεν πρέπει να χαθεί ο ρυθμός. Η
ισορροπία παίζει καθοριστικό ρόλο στην ορθή απόδοση
των βημάτων. Ακολουθώ πιστά το τέμπο για να επι-
βιώσω. Στον δικό μου χορό, στο μάμπο της ζωής μου.

Αγγελική Μαρία Ψωμαδέλλη

τοβιβλίο.net

82

http://tovivlio.net/


Γεννημένος αγωνιστής
Μικρός έμαθε την αγάπη και τη στοργή από την αγκα-

λιά των γονιών του. Γρήγορα όμως γνώρισε την απώλεια
γιατί πέθανε ο πατέρας του όταν ήταν μόλις οκτώ....
Έμαθε να ζει μ’ αυτή, όμως γεύτηκε την αδικία, καθώς
ποτέ κανείς δεν αναγνώρισε την προσπάθεια και τους κό-
πους του. Η επιτυχία δεν άργησε, ήρθε ένα πρωινό του
Αυγούστου, όταν έμαθε πως πέρασε στη σχολή που
πάντα ονειρευόταν. Εκεί γνώρισε τον έρωτα... παθιά-
στηκε, απογοητεύτηκε, πλήγωσε και πληγώθηκε. Βρήκε
όμως το κουράγιο να συνεχίσει, χάρη στα όνειρα και στις
φιλοδοξίες του. Τώρα προσπαθεί να δημιουργήσει το
μέλλον του, σε μια χώρα με αβέβαιο παρόν και ν΄ απο-
λαύσει τη ζωή χωρίς να φοβάται τις σκιές του παρελθό-
ντος. Με την ελπίδα του μέλλοντος, γιατί είναι αγωνιστής.

Αλέξανδρος Πήχας

ιστορίες μπονσάι

83



Το αίμα της
Έτρεχε μέσα στη νύχτα, άλλαζε δρόμους, έμπαινε σε

παράδρομους και στενά χωρίς να ξέρει πού πηγαίνει...
δίχως προορισμό! Έτρεχε με το κορμί λουσμένο από
τον ιδρώτα που έτρεχε κι αυτός χαράζοντας πορείες
πάνω στο δέρμα του.

Τι είχε συμβεί; Από ποιον έτρεχε να ξεφύγει; Το χά-
ραμα θα έφτανε σε λίγο και το φως της μέρας θα φώτιζε
τα γεγονότα που θα τον πρόδιδαν!

Έτρεμε από τρόμο, πόνο και αγωνία. Οι σφυγμοί του
είχαν πιάσει κόκκινο, η ανάσα του λιγοστή, έμοιαζε με
ανάσα μαραθωνοδρόμου που λίγο πριν το τέρμα τον ε-
γκατέλειπαν οι δυνάμεις του.

Το ολόγιομο φεγγάρι που τόση ώρα ακολουθούσε τα
αβέβαια χνάρια του, εγκατέλειπε τη νύχτα δίνοντας τη
σκυτάλη στο χάραμα. Μόνο η πόλη που έμοιαζε με φά-
ντασμα θα έστεκε για πάντα εκεί...θα έμενε ίδια κι απα-
ράλλακτη... να ακολουθεί κάθε βήμα του και να ξυπνάει!

Έφτασε στο κέντρο. Εδώ η πόλη δεν κοιμόταν ποτέ!
Ο κόσμος θα τον έβλεπε, θα αφουγκραζόταν τους

χτύπους τις καρδιά του, θα ακουμπούσε τον τρόμο του,
θα μύριζε το αίμα που είχε στα χέρια του!

Σταμάτησε! Το φως του φεγγαριού που έγερνε στέλ-
νοντας το τελευταίο του αντίο, έπεσε σαν προβολέας θε-
άτρου πάνω στα χέρια του.

Το αίμα της ήταν ακόμη εκεί!!!
Σοφία Ντούπη

τοβιβλίο.net

84

http://tovivlio.net/


Εκείνη κι εκείνη
Ένα από εκείνα τα πρωινά που ακόμα δεν είχε χαρά-

ξει πετάχτηκε από το κρεβάτι έτοιμη για κάτι που δεν
ήταν έτοιμη.

Σηκώθηκε, έριξε νερό στο πρόσωπό της και αντίκρισε
στον καθρέφτη εκείνη που ήταν αγέραστη και ανέραστη.
Απέθαντη. Ή, που ίσως, ο θάνατός της να ήταν μια μέρα
θαύμα.

Πέθανε η απέθαντη.
Μα είναι δυνατόν;
Έριξε κι άλλο νερό στο πρόσωπό της. Το είδωλο άλ-

λαξε. Η όμορφη, η ερωμένη: γερνά. Μετά από κάθε
πράξη πεθαίνει κι από λίγο. Θάνατος σε μικρές δόσεις.
Ερωτοτροπεί μαζί του. Λυτρώνεται και καθάρεται από
τον έρωτα με το θάνατο. Και σπανίως το ανάποδο.

Κοίταξε με περιέργεια τον καθρέφτη.
«Είμαι στ’ αλήθεια εγώ; Και είμαι στ’ αλήθεια ζωντα-

νή; Είμαι έτοιμη; Και πότε γαμώ το διάολο μου είμαι
πιο ζωντανή;»

Άναψε το πρωινό τσιγάρο. Ο καπνός ανέβηκε ψηλά
για να σβήσει σιγά σιγά και η γόπα στο τασάκι είχε ση-
μάδια από κόκκινο κραγιόν.

Έφη Γεωργάκη

ιστορίες μπονσάι

85



Ονείρου φως
Ξημέρωνε όταν το όνειρο έκλεινε την τελευταία σε-

λίδα! Άνοιξε τα μάτια του, ένιωσε ασφαλής μέσα στο πε-
ριποιημένο δωμάτιο και γύρισε στο πλάι να καλοσυλλο-
γιστεί από πού ξεκίνησε και πού έφτασε! Στάθηκε τυχε-
ρός! Ένας πόνος διαπέρασε τη μέση του, αλλά τον
αγνόησε. Κι εκείνο το εκτυφλωτικό φως του ονείρου, του
έδειχνε το δρόμο!

«Θεού θέλημα» του είχε πει ο χριστιανός ψαράς που
πρωτοσυνάντησε μόλις πέρασε τον Έβρο ποταμό! «Να
πας στην ευχή του Θεού κι ο δρόμος σου να είναι φω-
τεινός!». Το φως, το μυστηριώδες, έσβηνε όταν άνοιγε τα
μάτια του, πάνω από τον Άθω! Κι όταν δοκίμασε να πε-
ράσει στο περιβόλι της Παναγιάς, τα βρήκε όλα εύκολα!

Εκεί τον συνάντησα, να κάνει κομποσκοίνι, ύστερα
από δέκα ολόκληρα χρόνια! Τον πλησίασα να πω τον
πόνο μου και με αιχμαλώτισε ο δικός του! «Δεν αιτιώμαι
κανέναν για ό,τι ακούω τόσα χρόνια! Υπομονή κι ένα φως
δεν θ’ αργήσει να λάμψει, φτάνει να το πιστέψεις. Εδώ,
μεταμορφώθηκα, άλλαξα νου! Μην αγωνιάς, μάθε να
προσεύχεσαι και να υπομένεις».

Πήρα την φωτογραφία που είχε βγάλει με τον ψαρά
και αναγνώρισα τον πατέρα μου! «Ο δρόμος σου να είναι
φωτεινός» μου είπε, πριν μας αποχαιρετήσει για πάντα!

Αννα Δεληγιάννη–Τσιουλπά

τοβιβλίο.net

86

http://tovivlio.net/


Μισός έρωτας
«Αν πεθάνω τώρα, λίγα πράγματα θα μείνουν από

μένα πίσω. Μισό πτυχίο, ένα μισογραμμένο βιβλίο και
μισός έρωτας...»

Αυτή ήταν η πρώτη μου συνάντηση μαζί της. Κι
όμως, τη στιγμή που μπήκε στο γραφείο μου δεν περί-
μενα να ακούσω κάτι τέτοιο. Ήταν ένα κορίτσι είκοσι
χρονών, με μακριά καστανά μαλλιά και γλυκά πράσινα
μάτια. Θυμάμαι πως χαμογελούσε.

Την άκουγα να μιλά για τον θάνατο και η ηρεμία της
με τρόμαζε. Είκοσι πέντε χρόνια δούλευα σαν ψυχολό-
γος και είχα ξανασυναντήσει ανθρώπους με αυτοκτονικές
τάσεις. Η Δήμητρα δεν είχε καμία σχέση μ’ αυτούς. Δεν
έκλαιγε για τα προβλήματά της, δεν είχε θυμό, δεν ήθελε
να πεθάνει για να ξεφύγει. Ήταν ήδη νεκρή μέσα της. Και
οι νεκροί δεν νιώθουν.

Μου μίλησε για τη ζωή της στο παρελθόν και στο
παρόν. Δεν μπορούσα ούτε στο ελάχιστο να την νιώσω,
το ξέραμε και οι δυο. Είπε πως η οικογένειά της τής
έκλεισε ραντεβού με μένα. Μα δεν μπορούσα να την
βοηθήσω. Οι ψυχολόγοι είναι για να γιατρεύουν ψυχές
και η δική της είχε από καιρό καταστραφεί, δεν έπαιρνε
γιατρειά. Δεν την λυπήθηκα. Δεν ήταν από τους ανθρώ-
πους που τους λυπάσαι. Μόνο για τον έρωτά της λυπή-
θηκα. Ήταν κρίμα που έμεινε μισός.

Ελένη Χριστίνα Γκαμπούρα

ιστορίες μπονσάι

87



Το κινητό στ’ αυτί ΙΙ
Άλλοτε πάλι τη βλέπεις, τη νευρική οδηγό, να μαρ-

σάρει, προτού ανάψει το φανάρι πράσινο, με το κινητό
κολλημένο στ’ αυτί και το άλλο χέρι ελεύθερο επιτέλους
να κρατήσει το τιμόνι. Μεγάλη η χάρη του τιμονιού που
το κρατάει έστω και με το αριστερό της χέρι.

Κολλημένη μπροστά απ’ το φανάρι, υπακούει σε έναν
ακινητοποιημένο εγκέφαλο ή μάλλον διστακτικό με τους
νευρώνες του: να πατήσει το γκάζι, να στρίψει; πού; δεξιά;
αριστερά; να συμπαρασταθεί στην ερωτική αποτυχία της
φίλης; να συναπορρίψει τον αγαπητικό της μήπως;- δος
του, μωρέ, παπούτσι του ηλίθιου! Σιγά τον άντρα! Δυο
μέτρα γυναίκα! Και να από πίσω τα κορναρίσματα κι οι
ευχές: -Άντε, κυρά μου, ξεκίνα, δεν βλέπεις; Πράσινο έ-
γινε! Νύχτα στο δώσανε το δίπλωμα; Κι άλλος κύριος,
πλέον ευερέθιστος, να εντείνει το ευχολόγιο: -Άντε πλύνε
κάνα πιάτο καλύτερα, που μου θες κι αυτοκίνητο!

Τελικά αποφασίζει, απεμπλοκή εγκεφάλου το λες
αυτό... Στρίβει δεξιά, αλλά το τηλέφωνο κολλημένο στ’
αυτί. Σαν τη ζωή της, κολλημένη σε ανούσιες αναγκαιό-
τητες που ολοένα και περισσότερες τις επιβάλλουν. Για
να την κάμουν κολασμένη.

Πολυξένη Βακιρλή

τοβιβλίο.net

88

http://tovivlio.net/


Όλα θα στα έδινα
Όλα θα στα έδινα...
...αν ετούτη η ζαριά έφερνε από την αρχή εκείνες τις

εξάρες. Μα ήρθαν άλλες κι άλλες και με βρήκες στη
μέση του μονοπατιού μου. Τρία βήματα και μπαίνω επι-
τέλους σε εκείνο το σπίτι που πάλευα τόσο καιρό να
φτάσω. Ένα πιόνι είμαι και εγώ χρωματιστό. Μια μέρα
με διάλεξαν. Να είμαι το μπλε για κάποιον παίκτη.

Με τις αξίες και τα όνειρά μου περπατώ. Τίμια προ-
χωρώ στο δρόμο τούτο. Με τις κατραπακιές και τα πι-
σωγυρίσματα. Ό,τι φέρει κάθε φορά το ζαράκι μου.
Ταπεινά υπακούω σε δαύτο. Υπάρχουν, βλέπεις, κι αυτοί
οι κανόνες σε τούτο το παιχνίδι. Και αν θες να παίζεις
πρέπει να τους ακολουθείς. Αλλιώς σε πετάνε απ’ έξω.
Στο περιθώριο τούτο αυτής της εξορίας δεν έζησα ποτέ.
Αν και μερικές φορές έριχνα κλεφτές ματιές σε τούτους
τους αποστάτες. Σαν επαναστάτες μου φαινόντουσαν.

Έτσι απόμεινα ένα πιόνι στο μπλε αυτής της ιστορίας.
Να καρτερώ εκείνο το game over. Και να σου πω την
αλήθεια το φοβάμαι πολύ. Ακόμα και αν στεφτώ νικητής
αυτών των γύρων, μετά θα φυλαχτώ σε κάποιο κουτί. Στη
χειρότερη περίπτωση θα πρέπει να τα ζήσω πάλι όλα από
την αρχή... ανάλογα με τις ορέξεις των παικτών.

Όλα θα στα έδινα...
Μα έφτασες πολύ αργά σε τούτο το παιχνίδι και δεν

θα σου φτάσει καμιά ζαριά για να με προλάβεις...
Μάχη Τζουγανάκη

ιστορίες μπονσάι

89



Τα λουλούδια
Σήμερα το πρωί περπατούσα στους δρόμους αμέρι-

μνα. Οι δρόμοι τόσο γεμάτοι, που μπορούσαν να με α-
δειάσουν. Μου ήρθε η εικόνα σου στο νου και με ξάφνια-
σε.

Σπασμένο πορσελάνινο βάζο, πεσμένα αναμαλλια-
σμένα λουλούδια και νερό. Νερό που άφησε τον λασπω-
μένο λεκέ του, πάνω στο διψασμένο μου χαλί, κι εκείνο
τον ρούφηξε λαίμαργα. Δεν θυμάμαι τίποτε άλλο από
τότε. Μοιάζει με εικόνα δίχως λέξεις...

Νομίζω πως τα λουλούδια ήτανε κίτρινα καζάνια και
λίγες λευκές μαργαρίτες.

Τι σημασία έχει τώρα, ίσως να με ρωτούσε κάποιος
περαστικός. Κοιτάζω απέναντι από τη διασταύρωση ένα
μικρό πράσινο πάρκο. Περνώ απ’ τη διάβαση, απορρο-
φημένη σχεδόν αφηρημένη θα έλεγα. Γύρω μου κόσμος
περπατά γρήγορα και ανέκφραστα.

Κατευθύνομαι προς το πάρκο, ανέγγιχτη συναισθη-
ματικά, ίσως και αρκετά αποστασιοποιημένη, από τους
ανθρώπους που με προσπερνούν. Πλησιάζω σε ένα, όχι
και τόσο καλοστεκούμενο, παγκάκι και δίχως δεύτερη
σκέψη κάθομαι να ξεκουράσω την αόρατη λογική μου.
Παίρνω βαθιά ανάσα και ξεφουσκώνω τον άτοπο στε-
ναγμό που με έπνιγε.

Κοιτάζω γύρω μου και διαπιστώνω πως υπάρχουν
όμορφοι ανθισμένοι θάμνοι, και κάποια γέρικα σκιερά
πλατάνια, που κλέβουν σταλιά-σταλιά τις ζωηρές αχτίδες
του ήλιου.

Μια απρόσμενη ανακούφιση μ’ αγκαλιάζει, σαν δρο-

τοβιβλίο.net

90

http://tovivlio.net/


σούλα, μαζεύοντας όλη τη σκοτεινιά που φώλιαζε μέσα
μου. Έρχεται και κάθεται δίπλα μου ένα παιδάκι. Μου
κίνησε το βλέμμα, η αδιάκριτη ταλαιπωρία που ήταν ζω-
γραφισμένη πάνω στην όψη του. Παρατηρώντας το, δεν
έμεινα ασυγκίνητη από το γλυκό και αληθινό χαμόγελο
του. Τα μάτια μας διασταυρώθηκαν κι εκείνο με ρώτησε
ευγενικά και κάπως διστακτικά αν ήθελα να πάρω ένα
από τα τριαντάφυλλα που κρατούσε στο χέρι. Γέλασα
αυθόρμητα, και μάλιστα όχι απλώς γέλασα, μα ξεκαρδί-
στηκα στα γέλια... Το παιδί με κοιτούσε σαστισμένο και
απορημένο...

Και πού να το βάλω το τριαντάφυλλο, τώρα που δεν
έχω βάζο; Σκέφτηκα.

–Αν δεν θέλετε, δεν με πειράζει. Αποκρίθηκε.
–Είναι τόσο μυρωδάτα τα λουλούδια σου που πραγ-

ματικά θέλω να μου δώσεις. Κι όχι ένα, πέντε θα πάρω,
και άκου τι θα τα κάνω, τώρα που δεν έχω βάζο. Υπάρχει
ένα μικρό παρτέρι έξω από το σπίτι μου. Εκεί θα τα φυ-
τέψω και θα τα φροντίσω με πολύ αγάπη για να μεγαλώ-
σουν και να μου χαρίζουν την ευχαρίστηση της ομορφιάς
τους.

–Πολύ καλή η σκέψη σας, δεν μου έχουν ξαναπεί κάτι
τέτοιο. Συνήθως αγοράζουν κάποιοι κύριοι που συνο-
δεύονται από κοπέλες και τους τα προσφέρουν για να τα
βάλουν στα βάζα τους, απ’ ότι ακούω να συζητούν μπρο-
στά μου.

Ξεδιαλέγοντας τα πέντε πιο ζωντανά τριαντάφυλλά
του, μου λέει.

–Ορίστε, όμορφη κυρία, αυτά τώρα είναι δικά σας,
να φτιάξετε το όμορφο παρτέρι που μου περιγράψατε
και ξέρετε κάτι; Σας τα κάνω δώρο.

–Ευχαριστώ, παιδί μου, όμως γιατί δεν δέχεσαι τα
χρήματα που σου προσφέρω;

91



–Είναι που ξέρω πως τούτα εδώ τα λουλούδια, θα πιά-
σουν τόπο...!

Μαγδαληνή Αρτεμισία Καμπούρη

92



Ένα λεπτό
Ένα λεπτό...
Μονάχα ένα λεπτό. Έλειψα μόνο ένα λεπτό από το

σπίτι. Αλλά όταν γύρισα βρήκα τη σκόνη να ’χει πάει
παντού. Όλα στην ίδια θέση ήταν, μα σκοροφαγωμένα
και παλιά. Και τα κλειδιά τα βρήκα σκουριασμένα.

Έλειψα μόνο ένα λεπτό. Ως εδώ έξω βγήκα μόνο ένα
λεπτό. Τα μάτια ίδια, αλλά οι ρυτίδες ήτανε παντού. Και
στα μαλλιά άσπρες τούφες. Βαριά τα μέλη κι ο καθρέ-
φτης ήτανε κενός.

Κι όμως... θα έπαιρνα όρκο πως μόνο τόσο έλειψα.
Ένα λεπτό. Κι ας γέμισε ο τόπος με σκιές. Και το κρε-
βάτι ας τρίζει. Κι ας είναι οι τοίχοι πληγωμένοι από ρωγ-
μές. Κι ας μη γνωρίζω αυτό το πρόσωπο που με τα ίδια
του τα μάτια το κοιτάζω.

Σας λέω αλήθεια. Ως εδώ έξω βγήκα μόνο ένα λεπτό.
Κι είναι, σα να έλειψα χιλιάδες χρόνια...

Νίκος Γιαννόπουλος

ιστορίες μπονσάι

93



Ο ρακοσυλλέκτης
Στους λόφους με τα σκουπίδια μεγάλωσα! Εκεί ωρί-

μασα πρόωρα. Εκεί που σήμερα συνωστίζονται εκατο-
ντάδες άνθρωποι, καθώς πηγαινοέρχονται στα εμπορικά
κέντρα και πολυκαταστήματα. Εκεί που σήμερα κατα-
λήγει ο περιφερειακός της πόλης, διευκολύνοντας τις με-
τακινήσεις χιλιάδων ανθρώπων που τον διαβαίνουν κρυμ-
μένοι στα μεταλλικά τους οχήματα.

Μόνος, εγώ και ο σκύλος μου. Με μια σφεντόνα στην
πίσω τσέπη του κοντού παντελονιού μου. Εκεί έτρεχα
όταν ήθελα να ξεφύγω από στενοχώριες, άσχημες σκέ-
ψεις, αδικία και φόβο. Στους ψηλούς λόφους, με πόδια
γρατσουνισμένα από ξερά χόρτα και αγκάθια, αγνάντευα
και αφουγκραζόμουν την πόλη. Προσπαθούσα, θυμάμαι,
να καταλάβω γιατί μου φαίνονταν τόσο όμορφη από εκεί,
ενώ έχανε την ομορφιά αυτή κάθε φορά που βρισκόμουν
στην τραχιά και αφιλόξενη αγκαλιά της!

Οι άνθρωποι της πόλης, τόσο ήρεμοι και τόσο γοη-
τευτικοί, παρατηρώντας τους από μακριά. Τόσο απότο-
μοι, άγριοι και δύστροποι, όταν βρεθείς ανάμεσά τους.

Στους λόφους με τα σκουπίδια, μπορούσα να βρίσκο-
μαι μακριά και συγχρόνως τόσο κοντά τους! Να τους
παρατηρώ και να τους σκέπτομαι, καθώς εξερευνούσα κι
επεξεργαζόμουν τα χρησιμοποιημένα απομεινάρια της
υλικής τους ταυτότητας. Καθισμένος σε μια βρώμικη και
φθαρμένη μα αναπαυτική πολυθρόνα, διάβαζα ξεχασμέ-
νες αλληλογραφίες, σκάλιζα μπάζα, κουφώματα και χα-
λασμένες συσκευές, που λίγο παλαιότερα τους γέμιζαν
ενέργεια, χαρά και ευτυχία, χαρίζοντάς τους εκείνη τη

τοβιβλίο.net

94

http://tovivlio.net/


γλυκιά, ηδονική αίσθηση ικανοποίησης που νιώθει κανείς
υλοποιώντας τα όνειρά του.

Εκεί κείτονταν... Γκρεμισμένα, σπασμένα, ξεχασμένα
όνειρα! Ικανοποιώντας την αχόρταγη περιέργεια και φα-
ντασία μου, μπορούσα να νιώσω ένα μικρό κομμάτι της
ενέργειας που χάριζαν τα υλοποιημένα όνειρα, στους αν-
θρώπους που ζουν σ’ αυτή την πολύβουη πόλη. Ή που
δεν βρίσκονταν πλέον στη ζωή. Εκεί, ανάμεσα σε πετα-
μένα και ξεχασμένα όνειρα, που είχαν, όπως φαίνεται,
και αυτά ημερομηνία λήξεως, γινόμουν ο Σούπερμαν, το
παιδί πάνθηρας, ο Σπάιντερμαν, ο μεγάλος επιχειρημα-
τίας, ο καλύτερος ποδοσφαιριστής, ο μεγάλος εραστής,
ο εθνικός ήρωας!

Στους λόφους με τα σκουπίδια, έγινα Εγώ τελικά!
Κώστας Μεταλίδης

95



Στο skype
–Μαμά, μην κλαις, θα τα λέμε από το skype.
Αυτό ήταν. Καινούριο εξάρτημα της ζωής μας, μπήκε

στην καθημερινότητά μας, στρογγυλοκάθισε καλά καλά,
έ-πιασε θέση στο κυριακάτικο τραπέζι. Ούτε που το κα-
ταλάβαμε. Σ’ αυτό που κάποτε ήταν γεμάτο, τώρα, τη
θέση σου παίρνει η οθόνη και μαχαιροπίρουνα γίνονται
τα πλήκτρα. Πόσο μαγικά γίνονται αυτά τα πλήκτρα στα
χέρια μου! Μόνο του πάει το δάχτυλο στο πλήκτρο βι-
ντεοκλήση, γνώριμο του είναι. Κι εσύ πίσω απ’ την οθόνη:
πόσο όμορφος μου φαίνεσαι κάθε φορά! Πόσο αλλιώτι-
κος, ολοένα και πιο γλυκός! Μέσα απ’ την οθόνη παρα-
κολουθώ το ψήλωμά σου, σε μπόι και νου!

–Όλα καλά, μάνα, εδώ, εσείς εκεί; Ο πατέρας; Μί-
λησα και με τον αδελφό...

–Όλα καλά, παιδί μου, εδώ στο σπίτι, γιατί έξω ας τα
να πάνε!

Κι η οθόνη κάνει υπομονή, κάνει πως δεν βλέπει πολ-
λές φορές τα υγρά μου μάτια. Κολλημένα εκεί στο γυαλί,
στον κρυστάλλινο φράχτη κρεμασμένα επάνω, να τον
καρφώνουν ίσα, ολόισα, στα δικά του για να ξεδιαλύνουν
τα μυστικά τους, να ανιχνεύσουν τη διάθεσή του, να δια-
πιστώσουν πόσο καλά είναι το καλά που ακούει. Και το
χέρι ασυναίσθητα, κάνει να του χαϊδέψει το μέτωπο, να
νιώσει τη φρεσκάδα του, να λυτρωθεί στο άγγιγμά του,
ν’ ακουμπήσει την ανάσα του, να νιώθει πως υπάρχει.

Τις Κυριακές, στο μεσημεριανό τραπέζι, τη θέση σου
παίρνει το λάπτοπ.

Πολυξένη Βακιρλή

τοβιβλίο.net

96

http://tovivlio.net/


Διάττων αστέρας
Στου ονείρου τις διαδρομές έχτιζε πολιτείες στα σύν-

νεφα. Στη ζωή έμελλε να φτάσει ψηλότερα. Έγινε κο-
σμοναύτης! Μόλις τον εγκατέλειψε εκείνη, ορκίστηκε να
μην ξαναπατήσει το πόδι του στη γη. Αφού δεν μπορού-
σε να βλέπει τα αστέρια στην αγκαλιά της, θα γινόταν ο
ίδιος αστερόσκονη που θα σκέπαζε νοερά το κορμί της
τα δειλινά!

Από το παράθυρο του Διαστημικού Σταθμού, όπου
εργαζόταν, θαύμαζε ανελλιπώς τα ουράνια σώματα.
Εκείνη η μέρα σημαδεύτηκε ανεξίτηλα στο μυαλό του.
Ένα κοπάδι από διάττοντες αστέρες χάιδεψε απαλά τη
γήινη ατμόσφαιρα.

Καθώς αιωρούνταν, μετέωρος στις σκέψεις του, τη θυ-
μήθηκε. Έσφιξε στην παλάμη του το σταυρουδάκι, που
εκείνη του είχε χαρίσει, κι ευχήθηκε να ήταν και πάλι
μαζί της! Και τότε ένα δάκρυ κύλησε στο τζάμι. Ρωγμή
στο χωροχρόνο κι εκείνος, χαμένος ανάμεσα στην αλή-
θεια και το ψέμα, να περιπλανιέται στο παράλληλο σύμπαν
ενός ανεκπλήρωτου έρωτα...

Σάββας Ρουμελιώτης

ιστορίες μπονσάι

97



Έρεβος (η σπηλιά της σκύλας)
Την έβλεπα πάντα μέσα από ένα βρώμικο κλειστό πα-

ράθυρο.
Τα ψυχρά πράσινα μάτια της με θωρούσαν εξεταστικά

πίσω απ’ τις ρωγμές και την αιώνια σκόνη που αναπαυό-
ταν πάνω στο λερό τζάμι, ενώ το πρόστυχο χαμόγελό της
γεννούσε ανείπωτους πόθους. Το δέρμα της ήταν χλωμό
και τα χείλη της είχαν το χρώμα του νεκρού τριαντάφυλ-
λου, που με τα πέταλά του σκορπισμένα κείτεται μοναχό
στην άκρη μιας αυλής.

Μου μιλούσε πάντα ψιθυριστά και η φωνή της έγλειφε
βασανιστικά της απόκρημνες χαράδρες του μυαλού μου,
ενώ μέσα από τα πυρόξανθα μαλλιά της ακουγόντουσαν
σαν ανεπαίσθητο θρόισμα οι φυλακισμένες ψυχές αυτών
που κάποτε τόλμησαν να την αγαπήσουν. Δεν την έβλεπα
συχνά, αλλά πήγαινα να τη δω περισσότερες φορές από
ό,τι θα ήθελα να παραδεχθώ.

Την άκουγα να μου μιλά ώρες για δράκους μάγισσες
και ξωτικά, για καταραμένες αγάπες που στοιχειώνουν
στα δάση τους κρυστάλλινες λίμνες κι εραστές που ουρ-
λιάζουν από τα βάθη της κόλασης εκλιπαρώντας για συγ-
χώρεση, ενώ με τα λευκά μακριά της χέρια θώπευε το
γυμνό κορμί της.

Κάθε φορά που ήταν για να φύγω, το μάνταλο έπεφτε
και το παράθυρο άνοιγε μια πιθαμή, με τους μεντεσέδες
του να τρίζουν και την παγωνιά που ξεχυνόταν από μέσα
να με τυλίγει σαν σάβανο βουτηγμένο στη λάσπη.

Ποτέ δεν μπήκα και ποτέ δεν με προσκάλεσε να μπω,
απλά έφευγα χωρίς αντίο νοιώθοντας το βλέμμα της στην

τοβιβλίο.net

98

http://tovivlio.net/


πλάτη μου σαν πυρωμένο σίδερο. Ώσπου ένα βράδυ, που
ακόμα και οι λύκοι δεν ούρλιαζαν στο ολόγιομο φεγγάρι
κι ο μανιασμένος άνεμος μαστίγωνε λυσσαλέα τα δέντρα
παρασύροντας τα νεκρά πεσμένα στο χώμα φθινοπωρινά
φύλλα σε ένα άγριο rock ’n’ roll, έσπρωξα το παράθυρο
και μπήκα. Διάβηκα το κατώφλι αντικρίζοντάς την για
πρώτη φορά από κοντά· αλλά αυτό που έβλεπα ως τώρα
απ’ έξω ήταν η εικόνα, από μέσα είδα την ψυχή. Σκου-
λήκια έρπονταν σε ένα μαύρο φολιδωτό σώμα και το
θρυμματισμένο ψωραλέο της κρανίο κοσμούσε ένα πρό-
σωπο σε αποσύνθεση.

Προσπάθησα να φύγω, να τρέξω όσο μπορώ πιο μα-
κριά, αλλά δεν πρόλαβα. Το μόνο που πρόλαβα να κάνω
ήταν να ουρλιάξω, ναι να ουρλιάξω.Και από τότε δεν έχω
σταματήσει ποτέ.

Χρήστος Πανούδης

99



Καφές για δύο
Το χάραμα την βρίσκει να ετοιμάζει πρωινό για δύο.

Η μυρωδιά του καφέ διάχυτη σε όλο το σπίτι. Αφού
πρώτα έχει καλλωπιστεί, ντυμένη στην τρίχα περιμένει
καρτερικά να ξυπνήσει ο καλός της. Του έχει υπερβολική
αδυναμία, όπως κι εκείνος άλλωστε. Άνθρωπος έξω καρ-
διά σκορπούσε τα λεφτά για χάρη της, φτάνει να την
έβλεπε χαμογελαστή και ευτυχισμένη.

Η ίδια, πιστή σύντροφος, καλή μαγείρισσα, ευαίσθητη
και ναζιάρα. Οι χαρές υπερτερούσαν και η ζωή τους ήταν
ονειρεμένη.

Οι σκέψεις τη συνεπήραν και ξέχασε πως έπρεπε να
φτιάξει βαλίτσες για δύο. Της είχε υποσχεθεί ένα ρομαντι-
κό ταξίδι και πάντα τηρούσε ό,τι έλεγε. Η διαίσθησή της
ωστόσο λάθαιψε. Ετοίμασε μια βαλίτσα. Όλα μαρτυρού-
σαν ότι το ταξίδι θα το πραγματοποιούσε μόνος. Ο
καλός της δεν ξύπνησε ποτέ.

Βάσω Καρλή

τοβιβλίο.net

100

http://tovivlio.net/


Alma Libre
Ο πατέρας μας δεν μας έδειρε ποτέ.

Μόνο με μια βίτσα μας απειλούσε ότι θα μας δείρει.
Μόνο έξω από τις πόρτες μας φώναζε ότι θα μας σκο-
τώσει. Λίγο που τρέμαμε. Λίγο που μέναμε αμίλητες. Κι
ύστερα έφευγε.
Ο πατέρας μας δεν μας έδειρε ποτέ.

Στη ντουλάπα έχω ένα κρησφύγετο. Τώρα έχει ξερα-
μένο ασβέστη και μούχλα. Σαν φώναζε, έβαζα μέσα τις
κούκλες μου να σωθούν. Εγώ έστεκα απ’ έξω. Δεσμοφύ-
λακας. Τους έλεγα να σωπάσουν. Να μη μυξοκλαίνε σαν
κακομαθημένα κωλόπαιδα. Να το βουλώσουν.
Ο πατέρας μας δε μας έδειρε ποτέ.

Μια μέρα μόνο μου έσκισε μια κούκλα στα δυο. Για
να μάθω. Δεν την κήδεψα. Την άφησα να σαπίζει στο σι-
δερένιο ράφι του μπαλκονιού. Καλά να πάθει. Δεν μου
άρεσε έτσι κι αλλιώς, της έλεγα. Κι ας την είχα στο κρε-
βάτι μου. Χώρο έπιανε. Σιγά. Το μόνο που με πείραξε
ήταν ότι δεν είχα προλάβει να τη βαφτίσω. Κι έμεινε πε-
θαμένη αβάφτιστη.

Πού πάνε οι αβάφτιστες ψυχές; Αναρωτιόμουν σαν
ήμουν μικρή. Μήπως χτυπάνε την πόρτα και δεν τους
ανοίγει κανείς; Ευτυχώς ο πατέρας μου με βάφτισε.

Κι ύστερα με βάφτισα και εγώ. Ψυχή ελεύθερη, είπα.
Το σκοτάδι μου γέλασε πικρόχολα. Κι εγώ του σήκωσα
το τρίτο μου δάχτυλο. Ναι ρε, είμαι!

Alma Libre

ιστορίες μπονσάι

101



Δειλό ταξιδιάρικο πουλί
Εκείνη είχε μάθει πια πως οι άνθρωποι ήταν πουλιά

που σαν άνοιγαν τις φτερούγες τους πετώντας ψηλά από
τον κόσμο, δεν νοιάζονταν για όσα άφηναν πίσω, παρά
μόνο για όσα θα συναντούσαν στον προορισμό τους.
Κάθε φορά που σταματούσαν αποκαμωμένα να πιουν
λίγο νερό, γνώριζαν νέους ανθρώπους από τους οποίους
κάτι έπαιρναν και κάτι άφηναν καθώς έφευγαν.

Εκείνη γνώριζε αυτά τα ταξιδιάρικα πουλιά, καθώς
την επισκέπτονταν συχνά, και μάλιστα στο παρελθόν είχε
πιστέψει πως κάποια απ’ αυτά θα έμεναν μαζί της για
πάντα. Όσες φορές προσπάθησε να τα κρατήσει μέσα σ’
ένα κλουβί, εκείνα κατάφερναν να δραπετεύσουν. Κι
άλλες φορές, δοκίμασε να τσαλακώσει τα φτερά τους,
αλλά εκείνα πετούσαν και με τσακισμένα φτερά.

Τότε κατάλαβε πως αυτά τα πουλιά ήταν αδάμαστα.
Όσο εγωισμό διοχέτευε εκείνη, τόση αδιαφορία εισέ-
πραττε. Κι όση κτητικότητα εξέφραζε, τόση απόρριψη
δεχόταν. Τελικά, αποφάσισε να φροντίσει τα δικά της
φτερά που είχαν πέσει σε αχρηστία και είχε ξεχάσει ότι
υπήρχαν. Ίσως, κατά βάθος ζήλευε εκείνα τα πουλιά που
πετούσαν ελεύθερα κερδίζοντας διαρκώς νέες εμπειρίες
με την περηφάνια χαραγμένη στα φτερά τους, γιατί νό-
μιζε πως τα δικά της είναι αδύναμα.

Κάποτε, σαν κάθισε κοντά της ένα γηρασμένο ταξι-
διάρικο πουλί, το ρώτησε από πού πηγάζει η δύναμή του
και εκείνο της απάντησε:

«Παιδί μου, στα μύχια της καρδιάς σου υπάρχουν
κοιτάσματα θάρρους, γενναιότητας και ανεξαρτησίας.

τοβιβλίο.net

102

http://tovivlio.net/


Προσπάθησε να τα ανασύρεις στην επιφάνεια για να εν-
δυναμώσεις τα δικά σου φτερά και σταμάτα να εγκλωβί-
ζεις άλλα πουλιά, γιατί όταν στερείς την ελεύθερη
βούληση κάποιου, το μόνο αντίκρισμα που σου αναλογεί
είναι ο οίκτος. Θυμήσου πως μόνοι ερχόμαστε στη ζωή
και φεύγουμε πιο μόνοι».

Και πέταξε μακριά.
Κατερίνα Μεταξοπούλου

103



Γυρτός κι ερωτευμένος
Γέρνω προς το μέρος σου, όπως τα άνθη προς τον

ήλιο, όπως ο θρήσκος στο Θεό του και το παιδί στη
μάνα του. Γέρνω κι αφήνομαι ολάκερος, δίχως να κρατώ
τίποτε για μένα, σ’ αγγίζω και σου δίνομαι σα να ’σαι
αρχή και τέλος μου συνάμα. Γέρνω και δεν ζητώ να ση-
κωθώ, δεν έχω ανάγκη ουρανό, στο χώμα σου θέλω να
ξαπλώσω. Να κοιμηθώ και να ξυπνήσω πλάι σου, γυρτός
μα ερωτευμένος.

Χρήστος Κουλαξίζης

τοβιβλίο.net

104

http://tovivlio.net/


Το μοιραίο
Φύση καλλιτεχνική η Ανθή, επιχείρησε να σχεδιάσει

τον πρώτο της πίνακα. Οι αντιδράσεις από τον περίγυρό
της δεν ήταν ιδιαίτερα κολακευτικές. Μόνο ο Κωστής,
αναγνώρισε το ταλέντο της και ενθουσιασμένος την πα-
ρότρυνε να μην εγκαταλείψει την προσπάθεια. Η Ανθή
και ο Κωστής, χρόνια ζευγάρι, με μόνιμο πρόβλημα στη
σχέση τους τη ζήλεια. Η έντονη προσωπικότητα της
Ανθής με τα παρεπόμενά της έβγαζε εκτός ελέγχου τον
μοναχικό Κωστή, με αποτέλεσμα να της κάνει τη ζωή
δύσκολη. Λόγω της μεγάλης αγάπης που του είχε, έκανε
υπομονή. Ένα βράδυ γυρνώντας στο σπίτι με θολωμένο
το βλέμμα, πήρε το όπλο και τη σημάδεψε στο κεφάλι.
Η Ανθή χαροπαλεύει στο νοσοκομείο, ο Κωστής βρί-
σκεται πίσω από τα κάγκελα της φυλακής και εκεί στο
πάτωμα κείτεται ο μισοτελειωμένος πίνακας που δεν
απεικόνιζε τίποτε άλλο παρά ένα διαμελισμένο κεφάλι
απ’ το πέρασμα μιας σφαίρας.

Βάσω Καρλή

ιστορίες μπονσάι

105



Σταμάτησα να...
Κράτησα το μαχαίρι σφιχτά.
Προχώρησα με βήματα σιγανά. Έφτασα πίσω της

έχοντας κόψει την ανάσα μου. Στο ράδιο έπαιζε ένα μο-
νότονο τραγούδι. Δεν το ήξερα μα το μισούσα. Μπορεί
και κάποτε να το ήξερα. Μα τώρα δεν το θυμόμουν.
Αηδία.

Σήκωσα το χέρι ψηλά.
Ήμουν σχεδόν έτοιμη. Τότε σηκώθηκε και δυνάμωσε

το ράδιο. Λες και το ήξερε. Λες και ήθελε να σωθεί.
Πλησίασα με αθόρυβα βήματα πάλι κοντά της. Σήκωσα
πιο αποφασιστικά το χέρι μου και ακόμα πιο ψηλά. Να
πάρω μεγαλύτερη φόρα. Μια κι έξω, σκέφτηκα. Να τε-
λειώνουμε γρήγορα. Σαν πήγαινα να το ρίξω πάνω της,
το είδα να μικραίνει. Όλο μου το χέρι έγινε όσο μια πα-
λάμη. Μια σπιθαμή χεράκι. Αφράτο τσαλακωμένο ρό-
δινο. Φρέσκο.

Σωριάστηκα στο πάτωμα.
Τα ρούχα μου πέσανε στο πάτωμα. Γυμνή. Ανήμπο-

ρη. Θέλησα να ουρλιάξω να της φωνάξω. Μα αντί για
αυτό ένα κλάμα μωρού βγήκε από το στόμα μου. Την
είδα να γυρίζει. Με κοίταξε με απέχθεια. «Πάλι κλαις;
Σταμάτα πια να κλαις!». Με πήρε στα χέρια της και με
κούναγε απότομα. «Σταμάτα σταμάτα! Θα με τρελά-
νεις!».

Τότε ξύπνησα.
Πάλι ιδρωμένη. Πάλι ίδιο τρέμουλο. Πάλι όλα. Στο

ράδιο έπαιζε το ίδιο τραγούδι. Έβαλα τα κλάματα ασυ-
ναίσθητα. Από εκείνα τα ωραία, τα γεμάτα. Με ουρλια-

τοβιβλίο.net

106

http://tovivlio.net/


χτά και δαγκώματα και χέρια να αγκυλώνουν τα σεντό-
νια. Από όλα. Με πάθος. Με οργή. Με λύπηση. Πιο
πολύ με λύπηση. Κι ύστερα με χαστούκισα δυνατά. Μα
δεν πόνεσα. Πονούσα πιο πριν. Τώρα δεν ένιωθα. Τώρα
εκτελούσα. Τώρα με εκτελούσα. «Σταμάτα πια ρε βλαμ-
μένο να κλαις!» μου πρόσταξα.

Και ναι, σταμάτησα να κλαίω...
Alma Libre

107



Η καφετέρια
Δεν ήταν και η πιο καθαρή καφετέρια στην πόλη. Το

σκοτεινό περιβάλλον και τα μισοκατεβασμένα στόρια
φώναζαν πως και οι ιδιοκτήτες ήταν κλειστοί χαρακτήρες
και καθόλου δεκτικοί σε παράπονα πελατών. Οι δύο κε-
ραμικές πεταλούδες στον βρώμικο τοίχο έξω θα πρέπει
να ήταν μια μάταιη προσπάθεια κάποιου να κάνει το
χώρο να φαίνεται πιο οικείος, χωρίς αποτέλεσμα όμως.

Κάθε πρωί έτρωγε το καμένο πρωινό, έπινε τον απαί-
σιο καφέ, κάπνιζε τουλάχιστον μισό πακέτο τσιγάρα και
δεν μιλούσε σε κανέναν. Εκείνος και αυτό το μέρος ήταν
φτιαγμένοι ο ένας για τον άλλον.

Κάθε μέρα στηνόταν εκεί από νωρίς το πρωί και πα-
ρακολουθούσε το αντικρινό σπίτι. Παρακολουθούσε τον
τύπο που είχε παντρευτεί τη γυναίκα του και το έπαιζε
«μπαμπάκας» στην κόρη του.

Και κάθε μέρα, χανόταν όλο και περισσότερο στις
σκέψεις του...

Βασιλική Δραγούνη

τοβιβλίο.net

108

http://tovivlio.net/


Το ψωμί
Το αυτοκίνητο ενός εργατικού φούρναρη συγκρού-

στηκε τόσο δυνατά με το αυτοκίνητό μου ώστε το τιμόνι,
μου έβγαλε το μάτι. Στη μέση του δρόμου εγώ, το μάτι
μου, ο φούρναρης και δέκα φραντζόλες ψωμί τραυματι-
σμένες όλες. (Συνηθισμένα πράγματα θα πεις, συγκρού-
σεις για το ψωμί συμβαίνανε από πάντα). Το ασθενοφόρο
που κατέφθασε τις περιμάζεψε πρώτες με ευλάβεια και
έφυγε με τις σειρήνες να ουρλιάζουν, αφήνοντάς με να
προσεύχομαι το μάτι να μη χάσω.

Και αυτή την κρίσιμη στιγμή της προσευχής, εκεί κα-
τάχαμα πεσμένος είδα για πρώτη μου φορά, γυμνή την
ιδεολογία που ασπάζομαι, πρόταση αδύναμη, ρηχή να
ίσταται μπροστά σε κάθε φραντζόλα από ψωμί, γυμνή
και ξαφνιασμένη από την αιτία την απλή για όλες τις αν-
θρώπινες διαμάχες. Στο τέλος με έπιασε από το αυτί και
με έσυρε ανάποδα στον κύκλο της μέσα σε μια πυκνή
ομίχλη κι εκεί ξεπρόβαλε σα λάβαρο που από μικρό με
μάθανε να προσκυνώ. Μετά έγινε ψαλίδι αιχμηρό και εγώ
ο τυφλός που είχα φθαρεί από την πολύ την χρήση της,
έγινα και εγώ ένα ψίχουλο ψωμιού που θρυμματίζεται
όλο και περισσότερο στην κάθε λιτανεία της.

Θανάσης Πάνου

ιστορίες μπονσάι

109



Καζανόβας
Πρώτα δυο βλέμματα. Ένα πακέτο άφιλτρα τσιγάρα

και μια εφημερίδα πρωινή, ακουμπισμένα σ’ ένα τραπε-
ζάκι καφενείου, παρέα μ’ έναν αχνιστό καφέ. Ήχοι από
μια άλλη γλώσσα, χέρια σε χέρια να κυλιούνται, γέλια
υγρά και χιλιοειπωμένα λόγια που ξεχνιούνται καθώς χα-
ζεύουν τις πολύβουες, των μαγαζιών, βιτρίνες.

Αργότερα το ίδιο βράδυ, σ’ ένα φτηνό δωμάτιο συ-
νοικιακού ξενοδοχείου, στο λείο κι ιδρωμένο πρόσωπο
μιας μελαχρινής, αλλά ξανθής ωραίας κοιμωμένης, το
ισχνό είδωλο μιας φωτεινής ρεκλάμας από νέον σαν φά-
ρος, αναβοσβήνει. Kι αυτός γυμνός να ξεκουράζει τα
διπλά του χρόνια στη ζέστη του νεανικού κορμιού της
και να παλεύει απεγνωσμένα ν’ αποδείξει μ’ επιχειρήματα
αδιάσειστα ότι αυτή η εφήμερη ευτυχία δεν είναι μόνο
ένα όνειρο... πριν να εισβάλει το πρωινό και τον ξυπνή-
σει.

Νίκος Γιαννόπουλος

τοβιβλίο.net

110

http://tovivlio.net/


Πνοές
Αργό το ταξίδι της επιστροφής, γεμάτο θύμισες. Ανα-

μνήσεις, αρώματα και γεύσεις. Η αίσθηση του πηγαιμού,
το απαλό αεράκι της πατρίδας. Το χώμα που καίει κάτω
από τις πατούσες σου. Η ελευθερία κρυμμένη πίσω από
την κουπαστή εμφανίζεται δειλά και παίζει το παιχνίδι
που χρόνια προσδοκούσες.

Η ώρα χάνει το βάρος της και εσύ νωχελικά επανέρ-
χεσαι. Η μνήμη αιφνιδιάζεται και σε ξυπνά από τον ύπνο
του μαρασμού.

Ο θάνατος παραχωρεί τη θέση του στη ζωή και συ
αρχίζεις να αναπνέεις. Όχι κοφτές, μικρές, βασανιστικές
ανάσες αλλά γρήγορες, αισθησιακές, γεμάτες από Ελ-
λάδα.

Γεμάτες φως, ήλιο, θάλασσα και αγάπη. Αρχίζεις να
ζεις, να ονειρεύεσαι, να καρτεράς. Πλησιάζεις και ανα-
ζωογονείσαι.

Φτάνεις πια, την βλέπεις, την αγγίζεις, είσαι εκεί,
δίπλα της για πάντα. Για πάντα. Γιατί την διάλεξες κι
εκείνη το γνωρίζει και θα σε ευχαριστεί. Αιώνια.

Κάλλια

ιστορίες μπονσάι

111



Άποψη
Μέσα καλοκαιριού. Τυπικό απόγευμα με αφόρητη

ζέστη και άπνοια. Η Αργυρώ, σαραντάρα με μποέμικη
ζωή, περίμενε ανυπόμονα να ξεκινήσει το μάθημα αερο-
βικής. Δεν θα το έχανε με τίποτα. Περήφανη για τις επι-
δόσεις της, καμάρωνε κάθε φορά που υπερτερούσε των
υπολοίπων της ομάδας, χωρίς σημάδια κόπωσης. Η αλή-
θεια ήταν πως το σώμα της, παρά το γεγονός ότι είχε
λίγα κιλάκια παραπάνω δεν βαρυγκώμησε ποτέ.

Τέσσερα, τρία, δύο, ένα.... ούρλιαζε η γυμνάστρια,
ολοκληρώνοντας το τελευταίο σετ κοιλιακών της ημέρας.
Ούτε στη ΝΑΣΑ τόσος ζήλος για αντίστροφη μέτρηση.
Οι ανάσες λαχανιασμένες, τα μαλλιά βρεγμένα, οι πε-
τσέτες σφουγγαρόπανα στο πάτωμα. Παράλληλα, η
οσμή του ιδρώτα και τα ντεσιμπέλ μουσικής συνέχιζαν
να δραπετεύουν από τα ορθάνοιχτα παράθυρα, κάνοντας
αισθητή την παρουσία του γυμναστηρίου στη γειτονιά.
Ένα είδος διαφήμισης, θα έλεγε κανείς.

Στο απέναντι διαμέρισμα, η Αργυρώ σε απόλυτη νιρ-
βάνα, πανηγύριζε τη λήξη του τελευταίου σετ, ρουφώντας
αδιάντροπα το τσιγάρο που έστριψε με τα χεράκια της.
Χυμένη στην ξαπλώστρα του μπαλκονιού της, πιστή στο
πρωτόκολλο των τζιτζικιών, απολάμβανε τον παγωμένο
καφέ της, χωρίς ίχνος συμπόνιας για τα ταλαίπωρα κορ-
μιά, που έλιωναν στο βωμό της ομορφιάς.

Γεωργία Βασιλειάδου

τοβιβλίο.net

112

http://tovivlio.net/


Έσωθεν νέος
Μια δρασκελιά είναι από το σαλονάκι στην κουζίνα

κι από την κουζίνα στον κήπο. Άντε να την κάνεις, βέ-
βαια. Ο εσώτερος νέος μέσα στο σταφιδιασμένο μου
κορμί ασφυκτιά, τα πόδια του πεταρίζουν σαν ζούδι νυ-
χτός στη λάμπα. Όμως η καθεστηκυία πραγματικότητα,
που τόσο σιχαίνομαι, αφήνει το πόδι μου μετέωρο και...
καταρρέω ολάκερος! Παρασέρνω μαζί μου λογής λογής
αντικείμενα. Οι κρότοι πάντως με ικανοποιούν. Ούτε
ξέρω αν στα σπασίματα ανήκω κι εγώ ο ίδιος. Βλέπω επι-
τέλους το κουκούλι μου να ανοίγει και τον εσώτερο δρο-
μέα μου να φεύγει και να ελευθερώνεται. Και νάτος, βυθί-
ζεται η εικόνα του εκεί, ανάμεσα στις τριανταφυλλιές. Έ-
νας κόκκινος λυγερός νέος, ένα ζουλάπι που θέλει να γο-
νιμοποιήσει την ίδια τη φύση. Είμαι χαρούμενος για
εκείνον που βρήκε την έξοδο.

Δημήτρης Τούλιος

ιστορίες μπονσάι

113



Μελό
Ο πληγωμένος μουσικός ένιωσε να τα χάνει και τα

τέσσερα μετά τον απάνθρωπο χωρισμό του με την πο-
λυαγαπημένη του μούσα, εκείνο το βροχερό πρωινό. Για
την ακρίβεια, αυτή έφυγε αφήνοντάς του ένα σημείωμα
που έγραφε μόνο “fuck you asshole’’. Έχασε τη γη κάτω
από τα πόδια του κι ο ουρανός σκοτείνιασε. Ένιωθε την
έμπνευσή του να σκονίζεται σαν άδειο σπίτι, τις μελωδίες
του να λιώνουν σαν βούτυρο σε χαλασμένο ψυγείο, την
κουζίνα του να γεμίζει με άπλυτα πιάτα και το γάλα που
έβαζε στον καφέ του να ξινίζει. Κι όλα αυτά παραμονές
του σημαντικότερου πανελλήνιου ετήσιου μουσικού δια-
γωνισμού, όπου σκόπευε να στεφθεί θριαμβευτής, να κερ-
δίσει τον τίτλο του καλλιτέχνη της χρονιάς και να ξεπλη-
ρώσει τα χρέη του, συμπεριλαμβανομένων και των πέντε
καθυστερούμενων ενοικίων, εισπράττοντας το μεγάλο
χρηματικό βραβείο. Μάταια εκλιπάρησε την επιστροφή
της. Άδικα ταπεινώθηκε γράφοντας γκράφιτι στους τοί-
χους της πόλης “Σούλα, γύρνα πίσω, δεν θα σε δείρω
ξανά’’.

Άυπνος, άπλυτος, αξύριστος κι αναμαλλιασμένος εμ-
φανίστηκε ενώπιον του αμείλικτου κοινού, στο κατάμε-
στο αρχαίο θέατρο, το βράδυ του μουσικού διαγωνι-
σμού, δυο μέρες αργότερα. Μέσα σε εκκωφαντική ησυ-
χία αγκάλιασε με πρωτόγνωρο πονεμένο πάθος την άρπα
του και μετά από μια εισαγωγή ασυνάρτητων φαινομε-
νικά βοκαλισμών κι αρπισμάτων, με τα οποία εξέφρασε
πληθωρικά ευάλωτα τον νταλγκά του, τραγούδησε το αρι-
στούργημά του, αφήνοντας άφωνους κοινό και κριτές.

τοβιβλίο.net

114

http://tovivlio.net/


‘’Στην αρχή με αγάπησε,
Στο τέλος με παράτησε,
Και μου ανέβηκε η πίεση
Από Σολ, σε Ρε δίεση...’’

Νίκος Γιαννόπουλος

115



Λεύκες
Ο δρόμος έξω από το χωριό είναι γεμάτος λεύκες.

Όταν φυσά, ο τόπος μοιάζει να χιονίζει. Λίγο να απλώ-
σεις τα χέρια σου, θα τυλιχτείς λευκά χνούδια στολίδια.

Σε μια τέτοια απροσδιόριστη εποχή σε βρήκα να
περνάς το στενό. Το μαύρο σου παλτό γεμάτο από
άσπρες τέτοιες βούλες. Έμοιαζες με ήρωα κάποιου πα-
ραμυθιού. Όχι, δεν το είχα ακόμα διαβάσει, μα ήσουν
σίγουρα ήρωας ετούτης της ιστορίας.

Περπατούσες αργά και κλώτσαγες τις πέτρες. Θυμω-
μένος ή αποφασισμένος, ακόμα δεν είχα καταλάβει, μα
ήξερα πως ο σκοπός σου ήταν να εξαφανίσεις το μαύρο
από τη δική μου τη σκέψη, έστω για λίγο. Ναι, έστω για
λίγο. Ο ερχομός σου σε τούτον τον τόπο άπλωσε χρώ-
ματα τριγύρω που εσύ, έτσι όπως περπάταγες σκυφτός,
αγνοούσες. Μα εγώ που σε έβλεπα από μακριά ήταν σα
να έβλεπα έναν θίασο χρωμάτων να σε ακολουθεί. Ένα
καραβάνι που μέρες... μήνες... χρόνια επιθυμούσα να
φτάσει στο μικρό μου χωριό. Κι ας ήξερα πως εδώ ψηλά
δεν φτάνουνε εύκολα ήρωες, δράκοι, μάγισσες και νεράι-
δες. Και ας ήξερα πως δεν θα μπορέσω εύκολα να βρω
ένα ξόρκι να τα σχηματίσει όλα τούτα.

Φαντάζεσαι λοιπόν το αναπάντεχο της ευτυχίας μου.
Να σε βλέπω να περπατάς ανάμεσα στα πελώρια δέντρα
που έγερναν για να σε υποδεχτούν. Σε ένιωθα να πλη-
σιάζεις και ας στεκόσουν συχνά ακίνητος σχεδόν χαμέ-
νος στον χώρο. Παραμόνευες για κάποιο εχθρό είμαι
σίγουρη. Ήθελα να σου πω ότι ο μόνος εχθρός εδώ είμαι
εγώ και ο μόνος που απειλείται από εκείνον είμαι πάλι

τοβιβλίο.net

116

http://tovivlio.net/


εγώ, μα φοβόμουν ότι θα το βάλεις στα πόδια...
Έτσι απλά χιονισμένος και λευκός, πλησίασες δυο βή-

ματα απέναντί μου. Τα χείλη μου τρέμανε. Η σκιά σου
φίλαγε ήδη τη δική μου. Και εγώ είχα ήδη φτάσει εκεί.
Στο παραμύθι που δεν είχα διαβάσει, μα ήξερα πως θα
γραφτεί από το δικό σου μελάνι...

Μάχη Τζουγανάκη

117



Το στήριγμα
Στήριγμα, βράχος που πάνω του έσπαγαν όλα τα κύματα...
Αυτά ήταν τα λόγια που του ερχόταν στο μυαλό κάθε

φορά που η σκέψη του κατακλυζόταν από τη μορφή της
μητέρας του. Στήριγμα, βράχος για όλους: για το σπίτι,
τη δουλειά, τον πατέρα του, για εκείνον...

Κάθε συμφορά εκείνη την κρατούσε μακριά και τον
έκλεινε κάτω από τις φτερούγες της να μην πονέσει.

«Εσύ μη νοιάζεσαι, μη φοβάσαι. Έχεις εμένα», του
έλεγε κάθε φορά που τα μάτια του γέμιζαν δάκρυα κι
απόγνωση.

Εκεί, στήριγμα πάντα και για όλα: όταν έκανε τα
πρώτα του βήματα, όταν τα παιδιά της γειτονιάς τον κο-
ρόιδευαν για την ασχήμια του, όταν ο δάσκαλος, που
αδυνατούσε να καταλάβει τη δυσλεξία του, του κοκκίνιζε
τα χέρια τιμωρώντας τον για τα λάθη του, όταν η καρδιά
του έσπαγε κομμάτια από την απόρριψη κάποιας κοπέ-
λας, όταν οι εργοδότες του έκλειναν την πόρτα...

Στήριγμα, βράχος. Δεν είχε παράπονο. Είχε δώσει
όλη της τη ζωή να τον κρατήσει μακριά από τον πόνο,
από το κακό. Μόνο μια μικρή θλίψη είχε στην ψυχή του,
που δεν του έμαθε να πετά ή έστω να περπατά χωρίς στη-
ρίγματα πριν φύγει... Και τον άφησε μόνο να υπομένει
τη βαρβαρότητα του κόσμου.

Χάρης Γαντζούδης

τοβιβλίο.net

118

http://tovivlio.net/


Βραδινές περιπλανήσεις
Άλλη μια παγωμένη χειμωνιάτικη νύχτα. Το κρύο

τσουχτερό, σου τρυπάει τα κόκκαλα. Μόνος περπατάει
στους άδειους δρόμους και σιγοτραγουδάει τον αγαπη-
μένο του σκοπό. Μόλις που βγήκε από το καπηλειό. Τα-
κτικός πελάτης και αγαπητός σε όλους. Πίνει τα τσιπου-
ράκια του, μερακλώνει και μετά παίρνει τα πόδια του και
ξεκινά βραδινές περιπλανήσεις. Χαμένος στον κόσμο του
καθώς ήταν, διπλώθηκε και έπεσε καταγής. Έμεινε για
αρκετή ώρα έτσι, ώσπου μια κυρία που περνούσε τον
βοήθησε να σηκωθεί. Το πρόσωπό του έλαμψε μέσα στη
νυχτιά. Όχι, δεν έκανε λάθος. Αυτή ήταν, πανέμορφη
όπως και τότε. Και να, η επιβεβαίωση έρχεται από το
απαλό άγγιγμα στο πρόσωπό του, και από τη μελωδική
φωνή της που σιγοτραγουδάει τον δικό τους σκοπό. Δεν
ένιωθε πια το κρύο. Η ψυχή του ζεστάθηκε και από
εκείνη τη βραδιά, οι μοναχικές του περιπλανήσεις αντι-
καταστάθηκαν από ζεστές συντροφικές αναπολήσεις.

Βάσω Καρλή

ιστορίες μπονσάι

119



Ισημερίες
[...]Τότε ο Αναξίμανδρος έσκυψε και χάραξε πάνω στο χώμα τον κύκλο
με το κέντρο του και είπε: «αυτό είναι ό,τι έγραψα, αυτό είναι το Σύμπαν.

Βλέπετε...», είπε, «σ’ αυτόν τον Κόσμο που κατέγραψα εδώ, 
κεντρομόλος δύναμη και η φυγόκεντρος, εξισορροπούνται,

έτσι που ο κόσμος αυτός είναι πλήρως αρμονικός
και συμφωνεί απόλυτα με τους μυθογράφους που μας λένε

πως ο Κόσμος έχει γυναίκα του την Αρμονία»[...]*

Στο δίχως τέλος bras de fer της Μέρας με τη Νύχτα,
υπάρχουν δυο μοναδικές στιγμές που τα υψωμένα χέρια
κόβουν το εικοσιτετράωρο στα δυο. Ξέρουμε πως δεν
είναι δυο στιγμές αγωνιώδους ισοπαλίας, αλλά δυο στιγ-
μές ανάπαυσης, όπου η εκτίμηση της μιας αντανακλάται
στα μάτια της άλλης, καθώς μαζεύουν τις δυνάμεις τους
για να συνεχίσουν την αέναη αναμέτρησή τους.

Ξέρουμε επίσης πως ο Ήλιος και η Σελήνη ισορρο-
πούν ανάμεσα στα τέσσερα σημεία: Δύση, Βορρά, Ανα-
τολή και Νότο και πως τα τέσσερα στοιχεία, Αέρας, Γη,
Φωτιά και Νερό, παρατάσσονται στην αφετηρία, όπου
δεν υπάρχουν νικητές, αναμένοντας για ακόμα μια φορά
το σύνθημα να ξεκινήσουν.

Στις δυο αυτές σύντομες στιγμές υπάρχει απόλυτη
Αρμονία. Τίποτα δεν διεκδικεί να είναι κάτι περισσότερο
απ’ αυτό που είναι. Ακόμα και τη Μουσική ισότιμα μοι-
ράζουν, Σιωπή και Ήχος.

Νίκος Γιαννόπουλος

τοβιβλίο.net

120

*Γιάννης Υφαντής, Ομιλία κατά την απονομή του Βραβείου Καβάφη

http://tovivlio.net/


Όσο τρως αδυνατίζεις
–Νομίζω έχεις ρέψει. Πόσα κιλά θα γίνεις επιτέλους;

Σήμερα πρέπει να ’σαι skinny για να σε προσέξουν. Γι’
αυτό, καλό μου σώμα, φρόντισε να αδυνατίσεις κι εσύ λι-
γάκι. Τι κρεατάκια είναι αυτά; Θα σε μαλώσω!

–Ααα! Για άκου να σου πω, μια χαρά είμαι. Χθες μά-
λιστα αυτή με κοίταζε στον καθρέφτη για να μου αγο-
ράσει ένα φόρεμα.

–Ναι, αλλά δεν στο πήρε.
–Όχι.
–Τι σου λέω! Θα είπε «ας χάσω κανένα δυο κιλά

ακόμα και μετά θα το αγοράσω».
–Λες;
–Όπως σε βλέπω και με βλέπεις.
–Ουφ! Πάλι δίαιτα δεν αντέχω.
–Έλα, κάνε λίγο υπομονή. Άκου να δεις τι θα

γίνει. Θα σου δώσω μια δίαιτα super express που θα σε
αδυνατίσει αμέσως. Λοιπόν, γράφε. Θα κόψεις κάθε εί-
δους διήγημα. Ακόμα, κάθε τι που είναι κλασσικό. Τα
φιλοσοφικά βιβλία απαγορεύονται αυστηρά. Θα τρέφε-
σαι μόνο με Facebook, Instagram και πολύ τηλεόραση.
Όσο αντέχεις, και 6 και 8 κιλά την ημέρα. Πρωινό, με-
σημεριανό, βραδινό το ίδιο. Μετά αν σου έρχεται επι-
θυμία για βιβλίο, θα παίρνεις περιοδικό με κουτσομπο-
λιά. Έτσι θα πέσεις πολύ χαμηλά. Θα το συνηθίσεις θα
δεις και θα αρχίσεις να αδυνατίζεις. Σου λέω καταπλη-
κτική δίαιτα, πολύ αποτελεσματική. Πώς νομίζεις έγινα
εγώ ένα τόσο αδύνατο πνεύμα!

Σοφία Κ. Τέγου

ιστορίες μπονσάι

121



Από κομπάρσος... πρωταγωνίστρια!
Όχι, δεν του χρωστάω τίποτα. Κάθεται και μου μιλάει

με το χέρι σηκωμένο και φωνάζει. Έχω κλείσει τα αυτιά
μου μα δεν το βλέπει. Τόσα κιλά μαλάκα άνθρωπο δεν
έχω ξαναδεί. Γυαλίζει το μάτι του. Τόση ώρα που φωνά-
ζει, νομίζει πως τον έχω φοβηθεί. Πώς τρέμω. Κι εγώ
σκέφτομαι αν στην επόμενη πρόταση του πεταχτεί το
μάτι ή σχηματιστεί κάπου αλλού στο λαιμό του μια
φλέβα βουνό σαν τις άλλες που έχει κάνει οροσειρά. Γε-
λοίος. Έμαθε τόσα χρόνια να διεκδικεί με την ένταση
της φωνής του. Με κανένα άλλο όπλο. Απορώ με εμένα.
Κάποτε ήμουν δέσμια των ντεσιμπέλ αυτών. Όσο πιο
πολλά τόσο πιο φοβισμένη. Πού σκατά πήγε τόσος
φόβος; Άνοιξα ένα παράθυρο και τον πέταξα. Μα δεν το
θυμάμαι.

Πλάκα που έχει πια. Να μη σε τρέμει πλέον καμία
φωνή. Γιατί η δική σου υπερτερεί. Αυτό, ρε γαμώ το. Να
υπερτερείς και να το ξέρεις. Κι εκεί που νομίζεις ότι αν
το νιώσεις ποτέ αυτό, θα φωνάζεις περισσότερο για να
τους καλύπτεις όλους, τελικά καλύπτεσαι με τη σιωπή
σου. Που δεν είναι ίδια με κανένα παρελθόν κουμπω-
μένο. Σωπαίνεις από λύπηση. Και από μια εσωτερική
διάθεση που δεν γουστάρεις να χαλάσεις για κανέναν κα-
ραγκιόζη.

Κάθομαι και τον χαζεύω πια σαν ταινία που δεν θα
έτρεχα ποτέ να δω στα σινεμά. Μου φτάνει το αποτυχη-
μένο του τρέιλερ. Μου αρκεί. Κι εκείνος αποδυναμώνε-
ται. Τον βλέπω να χάνει την μπάλα με μια ηρεμία που
εκπέμπω. Πώς γίνεται να μην είμαι πια εκείνη θα απορεί.

τοβιβλίο.net

122

http://tovivlio.net/


Αυτή που της φώναζε και του έλεγε πως έχει δίκιο τρέ-
μοντας. Και που πειθήνια ακολουθούσε τις συμβουλές
του για να λυθεί το όποιο πρόβλημα. Κάθε του πρόταση
πλέον γεννιέται με αμφιβολία. Λεπτή η ισορροπία της
λογικής.

Το χαμόγελό μου τον ενοχλεί και το ξέρω. Μα τι να
κάνω. Δεν κρατιέται το ρημάδι. Πλέον παρακολουθώ μια
κωμική σκηνή στην οποία μετέχω ευχάριστα. Από κο-
μπάρσος πρωταγωνίστρια, ρε συ. Και εκεί που έλεγα ότι
δεν μου ταιριάζει ποτέ ένα τέτοιο ρολάκι, τώρα στο μυα-
λό μου του υπογράφω ήδη το αυτόγραφό μου και του
το δίνω.

Τα χάνει και φεύγει. Κερδίζω και μένω. Το κοινό
αποθεώνει! Pas mal.

Alma Libre

123



Ζωγραφιά
Ζωγράφισε το άπειρο σε μια κόλλα χαρτί. Πολλά τα

άπειρα στη ζωή του. Ευτυχίες, καλοσύνες, θαύματα.
Άπειρη η αγάπη που ένιωσε. Αστείρευτη. Ήταν ευγνώ-
μων. Για όσα καλά του έτυχαν. Για όσα κόπιασε και πέ-
τυχε. Για τα πάντα που κέρδισε. Τώρα πια, ήξερε πως η
ζωή τού είχε χαμογελάσει. Κι όχι πικρά. Όχι συγκατα-
βατικά. Μα γενναιόδωρα. Όπως αξίζει στους μεγαλόψυ-
χους.

Κοίταξε για πολλοστή φορά την πολύχρωμη ζωγρα-
φιά της εγγόνας του. Το κίτρινο σπιτάκι με την κεραμι-
δένια σκεπή και την ξύλινη πόρτα. Την ψηλή κερασιά με
τους ζουμερούς καρπούς και τον ίσιο κορμό. Τα παρά-
ξενα λουλούδια, φυτρωμένα διάσπαρτα στο καταπράσινο
χορτάρι. Τον ανέφελο γαλανό ουρανό. Τις καμπύλες
γραμμές για πουλιά, που πετούν περήφανα μες στην
ελευθερία τους. Τον χαρούμενο ήλιο, που φωτίζει ολό-
κληρη την πλάση. Και τα μεγάλα κόκκινα γράμματά της:
«ΠΑΠΠΟΥΛΗ, Σ’ ΑΓΑΠΩ! ΕΥΑ».

«Κάπως έτσι θα ’ναι ο παράδεισος, μάτια μου», μο-
νολόγησε. Κι ένα ζεστό χαμόγελο σχηματίστηκε στα
χείλη του. «Εκεί θα με περιμένει η κυρά μου...»

Ανακάτεψε τις σταγόνες που ’χε στάξει σε δυο δά-
χτυλα νερό. Ο γιατρός ήταν βέβαιος για τη διάγνωση.
Κακοήθης όγκος στον εγκέφαλο. Είχε μόλις έξι μήνες
ζωής. Κατάπιε το φαρμάκι δίχως να το σκεφτεί.

Ζωγράφισε το άπειρο σε μια κόλλα χαρτί. Και περί-
μενε...

Στέλλα Κουρμούλη

τοβιβλίο.net

124

http://tovivlio.net/


Απρόσμενη συνάντηση
Η Αλίκη τα τελευταία δύο χρόνια στηρίζεται ψυχο-

λογικά από μια σπουδαία ομάδα. Καταβάλλουν κάθε δυ-
νατή προσπάθεια να επουλώσουν τις πληγές της. Αντίθε-
τα, η ίδια δείχνει να μη συμμετέχει σε όλη αυτή τη δια-
δικασία. Ένα βράδυ, επιστρέφοντας στο σπίτι, της επι-
τέθηκαν και ασέλγησαν επάνω της. Την βρήκαν ξημερώ-
ματα σε άθλια κατάσταση. Από τότε μαράθηκε, τα χείλη
της δεν ξαναγέλασαν ποτέ. Σιχαίνεται τον ίδιο της τον
εαυτό. Τον μισεί, τον αντιπαθεί. Λες και έφταιγε η ίδια.
Στην ομάδα που την παρακολουθεί, ένα καινούριο μέλος
κάνει την εμφάνισή του. Οι δικοί της έχουν εναποθέσει
όλες τις ελπίδες τους σε αυτόν. Η Αλίκη, αντικρίζοντάς
τον, αρχίζει να ουρλιάζει και να τρέχει σαν αλαφιασμένη.
Με το ζόρι βγαίνουν οι λέξεις και ίσα που ψελλίζει «βοή-
θεια» βλέποντας έναν από τους βιαστές της. Από το σοκ
έχασε για πάντα τη μιλιά της. Η αλήθεια δεν έλαμψε κι
εκείνη μόνο παρέμεινε εγκλωβισμένη στους σκοτεινούς
διαδρόμους του μυαλού της.

Βάσω Καρλή

ιστορίες μπονσάι

125



Θα με συγχωρήσετε όμως, αν μάθετε
ότι λείπω χρόνια τώρα;

«Θα μετρούσα ανάποδα το χρόνο αν ήξερα ακριβώς
πόσες μέρες ακόμα μου απομένουν. Εδώ και δυο χρόνια
παίζω ρώσικη ρουλέτα, αλλά η σφαίρα ποτέ δεν είναι στη
σωστή θαλάμη. Ζω μέρα τη μέρα. Ζω στην παράταση
της ζωής. Με προθεσμία που όμως δεν αναγράφεται,
γιατί κανείς μας δεν ορίζει την ώρα του θανάτου. Όμως
εγώ ξέρω ότι είναι κοντά. Αισθάνομαι το βλέμμα του
καρφωμένο στην πλάτη μου. Με κοιτάζει απολαμβάνο-
ντας την καθυστέρηση. Δεν ξέρω τι περιμένει να γίνει, τι
περιμένει να κάνω. Καμιά φορά ξεχνιέμαι για λίγο και
το τσιγάρο αργεί να κάνει τη δουλειά του. Ίσως να ελπίζει
ότι θα τον παρακαλέσω. Ότι θα εκλιπαρήσω. Αλλά δεν
πρόκειται να το κάνω για κάτι που ούτως ή άλλως δι-
καιούμαι. Δεν μ΄ αρέσουν οι χάρες. Δεν γουστάρω να με
λυπούνται. Ο οίκτος με εξαγριώνει. Αλλάζω θαλάμη στη
σφαίρα και ξαναδοκιμάζω. Αλλά πάλι δεν γίνεται τίποτα.
Ο ίδιος κούφιος ήχος και η ζωή μου ανέπαφη, εκτός κι
αν χάθηκε χωρίς να το καταλάβω. Αλλά πώς είναι δυνα-
τόν; Εγώ ακόμα πηγαίνω στις κηδείες των φίλων μου.
Δεν πάω γιατί με προσκαλούν. Πάω ελπίζοντας ότι θα
είμαι εγώ αυτός που θα πιάσει την ανθοδέσμη του γα-
μπρού. Εγώ δεν θα ήθελα να με στολίσουν. Δεν θα ήθελα
καν να με βλέπουν. Η εικόνα του γήρατος δεν είναι η ει-
κόνα που θες να αφήσεις πίσω σου. Κι οι άλλες εικόνες
έχουν πια χαθεί. Θέλω να γίνω γρήγορα στάχτη. Γη. Να
χαθώ στο απέραντο τίποτα. Να μην φοβάμαι. Να μην
αισθάνομαι. Να μην είμαι υποχρεωμένος να απαντάω σε

τοβιβλίο.net

126

http://tovivlio.net/


ερωτήσεις, να ανταλλάσσω βλέμματα, να χαμογελώ
χωρίς λόγο, να περιμένω...

Όμως ακόμα περιμένω. Σαν τον Σίσυφο σπρώχνω την
ύπαρξή μου προς τα κάτω, αλλά αυτή ξανανεβαίνει. Γιατί
φοβάται. Κι ο φόβος, όταν είναι δυνατός, με σηκώνει
τόσο ψηλά που ζαλίζομαι. Υπερνικά τη βαρύτητα. Όπως
κι ο θάνατος. Όπως κι η σκόνη. Έχω αλλεργία στη
σκόνη. Και στη σιωπή. Πρέπει να δράσω. Να κάνω κάτι
ωραίο. Στην ώρα του δηλαδή. Όπως ταιριάζει στη φύση
της φύσης. Να πάρω μια βαθιά αναπνοή κι ύστερα αργά
να εκπνεύσω την τελευταία μου εκπνοή....

Πες μου, σε παρακαλώ, πότε, μη με παιδεύεις με γιατί
και πώς. Δώσε μου ένα σημάδι καθαρό και αμετάκλητο.
Μη με αφήνεις να σκουριάζω.

Δώσε μου κάτι να σταματήσει το άσκοπο τροχάδην
του χρόνου, το απατηλό παιχνίδι της καταξίωσης, η ακό-
ρεστη αγωνία για υστεροφημία. Κάτι που μπορεί να γίνει
λήθη μέσα στη λήθη κάτι που να ικανοποιεί τη φύση...»

Δεν έφυγε ποτέ. Πάντα εκεί, γονατιστός, περίμενε. Κάνεις
δεν ήξερε τι θέλει, τι κάνει, τι μιλάει. Οι εποχές περνούσαν, η
βροχή, το χιόνι, ο καύσωνας, η νύχτα. Δεν ήταν προσκυνητής.
Δεν ήταν προφήτης. Δεν σκούριασε. Δεν χάθηκε. Έγινε όμως
δένδρο, και ξεχάστηκε. Έγινε λήθη μες τη λήθη. Κι όποιος ξα-
πλώσει στη σκιά του, δεν νιώθει καμιά επιθυμία παρά μόνο ένα
φόβο, μια παγωνιά. Γιατί έτσι ικανοποιείται η φύση...

Νίκος Γιαννόπουλος

127



Ἅμα δὲ τῷ ἦρι ἀρχομένῳ
Ἅμα δὲ τῷ ἦρι ἀρχομένῳ... Με την αρχή της άνοιξης...

Έτσι ξεκινάει ο πατέρας της ιστορίας Θουκυδίδης, ο
Ηρόδοτος βέβαια είναι παλιότερος, αλλά κάπως αναξιό-
πιστος, την εξιστόρηση του Πελοποννησιακού πολέμου.
Εμείς πάλι -τότε- στο γυμνάσιο, το αλλάξαμε. Υβριδικά.
Είπαμε λοιπόν. Ἅμα δὲ τῷ ἦρι ἀρχομένῳ, σβόμπα γενομένη.
Σβόμπα ή σμπόμπα = κοπάνα, (από το σχολείο, από τη
δουλειά, από το στρατό, από το σπίτι, από τη φυλακή,
από τη ζωή).

Όταν την άνοιξη το γρασίδι μεγάλωνε, ένα τεράστιο
πράσινο χαλί απλώνονταν στα λιβάδια, που μας καλούσε
να ξαπλώσουμε πάνω του, μας προκαλούσε να κάνουμε
σβόμπα. Λίγα ελληνικά, για τους Νεοέλληνες, που πιά-
νουν πουλιά στον αέρα, στις ξένες γλώσσες κλπ. Αλλά
από την πολλή λαχτάρα τους για αυτές, δεν μαθαίνουν ή
λησμονούν τη μητρική τους γλώσσα.

Εντάξει, κάνεις σβόμπα και πού να πας; Φράγκα δεν
υπάρχουν. Να γυρίσεις στο δωμάτιο που νοικιάζεις, δεν
μπορείς. Θα σε μαρτυρήσει η νοικοκυρά στους γονείς
σου, οπότε ας τα. Σαν καλός μαθητής, σαν καλός υπο-
κριτής την ώρα που σχολάει η τάξη σου, επιστρέφεις κι
εσ;y με τα βιβλία παραμάσχαλα. Η νοικοκυρά καιροφυ-
λακτεί. Τι έγινε, Κοσμά; Καλά. Πώς πήγε το σχολείο;
Πολύ καλά. Σηκώθηκες σε κάποιο μάθημα; Ναι. Σε
ποιο; Ιστορία. Τα είπες καλά; Ούου, τα είπα νεράκι. Τι
βαθμό λες να πήρες; Δέκα, άριστα (η βάση στο γυμνά-
σιο).

Από εκεί και πέρα τι σου μένει ως άλλη επιλογή, πώς

τοβιβλίο.net

128

http://tovivlio.net/


να ξοδέψεις το χρόνο της σβόμπας, δίχως μία στην
τσέπη; Η λύση, μοναδική. Παρέα με άλλους λιποτάκτες,
επίσκεψη, στο δασάκι του Αι-Γιώργη.

Εκείνα τα χρόνια είχαμε καθηγήτρια φιλόλογο, σύ-
ζυγο στρατιωτικού, την πολύ αυστηρή και για τα δεδο-
μένα της εποχής, κα Βουτυρά. Της σκαρώσαμε το
στιχούργημα:

Ξεφούσκωσε η μπάλα μου
πήγα να πάρω τρόμπα
κι η Βουτυρά ενόμισε

πως πάω να κάνω σβόμπα.
Κοσμάς Ηλιάδης

129



Πάτησα λάθος το κουμπί
Σε πήρα μες στο βράδυ τηλέφωνο. Λάθος. Το δά-

χτυλό μου το έκανε.
Διάβαζα και ξαναδιάβαζα όσα μου έγραψες. Κανο-

νική υπνοπαιδεία. Μέχρι που κοιμήθηκα. Με το σώμα
μου δεμένο με ένα κινητό. Σε πήρα αγκαλιά και σε να-
νούρισα. Το πήρα αγκαλιά και με νανούρισα. Σαν μωρό
που το ζητά τούτο το παραμύθι σε άφησα να με παρα-
μυθιάσεις. Το άφησα να με παραμυθιάσει. Κι ύστερα σε
έφτιαξα μια μούρλια φαντασίωση. Τρεις φορές και να μη
μου φτάνεις. Ξανά. Πάλι. Σε αναστέναξα. Στο χέρι σε
έσφιξα. Πάτησα λάθος το κουμπί. Πάτησα επίτηδες το
κουμπί. Σε κάλεσα. Απελπισμένη κλήση. Ερωτευμένη
κλήση. Μαλακίες, είπα και το πέταξα στο πάτωμα πριν
σε καλέσει!

Η αγκαλιά μου γυμνή στο πάτωμα, με την μπαταρία
της πεταμένη και όλα σου τα λόγια λερωμένα από τη
σκόνη. Τα έβλεπα να κυλάνε στο πάτωμα. Δεν άντεξα.
Πήρα φόρα και βούτηξα πάνω τους. Με τα χέρια μου τα
έφερα όλα κοντά στο στήθος μου. Μια καταστροφικά
ερωτική βραδιά εξελίσσεται δραματικά, με ό,τι συναρ-
μολόγησα πάνω μου.

Σκατά. Δεν ξέρω τι μου συμβαίνει. Τα ’χω παίξει.
Ο καθρέφτης με δείχνει μισή. Τα ρούχα μου, μου πε-

ρισσεύουν. Μαγειρεύω για δύο. Πίνω για δύο. Κόβω δυο
εισιτήρια στο θερινό της γειτονιάς. Πλακώνομαι για τη
διπλανή θέση για να σε περιμένει. Σου αδειάζω τα ποπ
κορν πάνω σου και μου γελάς αλατισμένος. Σε βάζω συ-
νοδηγό να με κοιτάς. Σε ακούω να τραγουδάς μαζί μου.

τοβιβλίο.net

130

http://tovivlio.net/


Σε βάζω μέσα στην κόρη του ματιού μου. Να κοιτάμε
τα ίδια. Σε βάζω στη γλώσσα μου. Να γευόμαστε τα ίδια.
Το ξέρω. Μα το Θεό, αν αυτός υπάρχει, το μυαλό μου
έχει αδειάσει. Πήρες ένα σπίρτο και το έκαψες. Με άφη-
σες καμένη και μισή. Να ακούω μια φωνή που δεν είναι
δική μου. Να γεύομαι έναν έρωτα που δεν είναι δικός
μου.

Δεν πας στο διάολο λέω εγώ!
Alma Libre

131



Ψηλά τακούνια
Ποτέ δεν χάνουμε την ευκαιρία να διασκεδάζουμε με

την ιστορία του Τρύφωνα, όταν βρισκόμαστε παρέα, οι
τέσσερις παιδικοί φίλοι.

Ήταν παραμονές Χριστουγέννων. Ο Τρύφων, μετά
από υπερβολική κατανάλωση “ξυδιού” και “λουλουδι-
κού” σε γνωστό “σκυλάδικο” που του “απαλλοτρίωσαν”
όλα του τα μετρητά, συν το παλτό και το ρολόι, συν τα
κλειδιά του αυτοκίνητου μέχρι να ξεπληρώσει και τα
υπόλοιπα του λογαριασμού, βρέθηκε να χαζεύει τις βι-
τρίνες των μαγαζιών στις τέσσερις το πρωί σε μια θερ-
μοκρασία παγετού. Αόριστα και χαοτικά αναρωτιόταν
πώς να γυρίσει σπίτι του, αφού δεν του άφησαν ψιλά, ούτε
για ταξί.

Αυτή πέρασε δίπλα του αποπνέοντας ένα άρωμα που
δύσκολα μπορείς να το περιγράψεις, αν είσαι μεθυσμέ-
νος. Φορούσε ένα ζώο ακαθόριστου προέλευσης και βά-
διζε αγνοώντας τη γεωμετρική συντομία της ευθείας.
Ακολουθούσε μια κυματοειδή πορεία, υπαίτια της
οποίας ήταν προφανώς τα κοκτέιλ και τα δωδεκάποντα.
Ο Τρύφων τη χάζευε, έτσι κι αλλιώς δεν είχε τίποτα κα-
λύτερο να κάνει, κι όταν αυτή λίγο πιο κάτω σκόνταψε
και της έφυγε το γοβάκι, αυτός έτρεξε -λέμε τώρα- και
της το επανατοποθέτησε, με την επιδεξιότητα που μόνον
ιδιοκτήτης υποδηματοποιείου κατέχει. Τότε παρατή-
ρησε τα καλλίγραμμα πόδια της. 

«Είμαι η σταχτοπούτα σου», αναφώνησε αυτή κι
έγειρε προς αυτόν που ιπποτικά την συγκράτησε λίγο
πριν σωριαστεί στο έδαφος.

τοβιβλίο.net

132

http://tovivlio.net/


Έτσι βρέθηκε προς στιγμή στην αγκαλιά του κι αρ-
γότερα σε μια κρεβατοκάμαρα, με πολύ τουρκουάζ, του
δόθηκε η ευκαιρία να εκτιμήσει δεόντως και τα υπόλοιπα
προσόντα της. Ο γάμος έγινε σε χρόνο συντομότερο απ’
αυτόν που χρειάστηκε για να ξεμεθύσει. Κράτησε δέκα
χρόνια και πολλαπλάσια πανάκριβα ζευγάρια παπούτσια.
Είμαστε όλοι βέβαιοι ότι θα κρατούσε για πάντα μια και
ο Τρύφων ήταν όντως κάτοχος εργοστασίου γυναικείων
παπουτσιών. Αλλά η μοίρα, όπως κι η σύζυγος, δεν συμ-
μερίστηκαν τα συναισθήματά μας κι έτσι ο φίλος μας,
ένα πρωί αυτή τη φορά, βρέθηκε στον δρόμο σχεδόν
χωρίς παπούτσια. Ευτυχώς είχε στην κατοχή του τα κλει-
διά του αυτοκίνητου του -τού τα επέστρεψαν από το σκυ-
λάδικο- και μια πιστωτική για να βάλει βενζίνη. Από τότε
κάθε που βλέπει γυναίκα με ψηλά τακούνια, τον πιάνει
κάτι σαν κρίση άγχους.

Νίκος Γιαννόπουλος

133



Ελάτε πίσω
Από το σώμα μου βγαίνουν πεταλούδες. Όλη μου η

ζωή γεμάτη από κάμπιες. Δεν ήξερα. Δεν το ήξερα. Δεν
έμαθα να ξέρω. Πως δεν ήταν άσχημα όσα περίμενα. Δεν
ήταν λάθη όσα ένιωθα. Δεν ήξερα ότι αρκούσε ο χρόνος.
Αυτός ο χρόνος που θα έβγαζα πεταλούδες από παντού.
Πάντα τις αγαπούσα, ξέρεις. Τις χάζευα. Κεντήματα στα
φτερά τους. Ποιος να το έλεγε, πάντα τους φώναζα. Πως
κάποτε ήσασταν τέρατα που αηδιάζατε τον κόσμο και
εσάς τις ίδιες. Τέτοια αηδία και εγώ. Ένα τέρας που κρυ-
βόταν για να μην το βλέπουν. Μια μάσκα κρατούσα γε-
λαστή. Άσπρο δέρμα σχεδόν νεκρό. Τεράστια μάτια σαν
ψηφιδωτό οι κόρες μου δεν αντέχαν τον ήλιο. «Ποιος να
το έλεγε, ρε!» τους φωνάζω και τώρα που βγαίνουν ελεύ-
θερες. Πως τώρα η ομορφιά σας πετά πάνω από σαπίλα.
Από μάτια που δεν ξέρουν τι πα’ να πει ομορφιά. Ποιος
να το έλεγε πως αγάπησα να είμαι τόσο θύμα που προ-
τιμώ να κρυφτώ ξανά στο κουκούλι μου. «Ελάτε πίσω»,
τους φωνάζω. «Εκεί έξω δεν υπάρχει Παράδεισος. Ελάτε
πίσω».

Alma Libre

τοβιβλίο.net

134

http://tovivlio.net/


Απωθημένα
Η Ευτυχία από μικρό παιδί μόνο ευτυχισμένη δεν

ήταν. Παιδί της επαρχίας και οι απαγορεύσεις βροχή
στη ζωή της. Μην ντύνεσαι έτσι, μη μιλάς σε ξένους, μη
βγαίνεις μέχρι αργά, μη, μη, μη... Όλο αυτό την είχε
κουράσει και η μόνη σκέψη και διαφυγή της ήταν η ενη-
λικίωσή της. Η πολυπόθητη στιγμή δεν άργησε να έρθει.
Η βαλίτσα της ήταν ήδη έτοιμη. Η μεγάλη ζωή στην
πόλη την περίμενε. Πήγε σε κομμωτήρια, σε ινστιτούτα
ομορφιάς και έγινε μια καλλονή. Όχι πως δεν ήταν. Ανα-
ζήτησε δουλειά και οι γνωριμίες που έκανε την οδήγησαν
στον χώρο του θεάματος. Τα πλούτη, η δόξα, η αναγνω-
ρισιμότητα δεν άργησαν να έρθουν. Αθώα και απονή-
ρευτη καθώς ήταν, γνώρισε και έναν άλλο κόσμο. Αυτόν
της ευφορίας, της τρελής χαράς, της μόνιμης ευχαρίστη-
σης. Όλα τα γεύτηκε η Ευτυχία. Οι δικοί της πληροφο-
ρήθηκαν τα μαντάτα από τα μέσα ενημέρωσης. Πασί-
γνωστο μοντέλο βρέθηκε νεκρό στο διαμέρισμά του από
υπερβολική χρήση ουσιών. Η Ευτυχία δεν ήταν γραφτό
να ευτυχήσει.

Βάσω Καρλή

ιστορίες μπονσάι

135



Ο ματρακάς
«Και φτιάχνει κύκλους η ιστορία», έτσι μου λέγε ο

μπαρμπα-Βαγγέλης και έδειχνε το ποδήλατό του, το α-
ντράκι του. Και συνέχιζε «τα χρόνια εκείνα, παιδί μου,
όταν ήμουν, να καλή ώρα σαν κι εσένα, νέος, γεμάτος
ορμή και όρεξη, η ζωή πιο δύσκολη μεν, πιο ξέγνοιαστη
δεν, κι ας μην είχαμε τα μέσα που έχετε εσείς σήμερα.
Θέμα ήταν αν τύχαινε και βρεις κάποιον με δικό του αυ-
τοκίνητο και ειδικά στην επαρχία με τις μεγάλες στερή-
σεις. Το λεωφορείο ερχόταν μόνο μια φορά την εβδο-
μάδα και όχι πάντα. Και δεν είχαν όλα τα χωριά δρό-
μους ανοικτούς, μόνο χωματόδρομους και κατσικόδρο-
μους έβλεπες».

«Κάνουν κύκλους τα όνειρα και ξαναγυρνούν να διεκ-
δικήσουν τα δικά τους». Έλεγε και αναπολούσε, «...ποιος
ξέρει πόσα χιλιόμετρα έκανα με τον ματρακά μου». Και
μου ’δειχνε το παλιό ποδήλατο, «ήταν δώρο από έναν
θείο μου. Μου είπε χαριτολογώντας “...άμα το καβαλή-
σεις, με την πρώτη, χάρισμά σου”, τα κουτσοκατάφερα,
δεν λέω. Κι από τότε πήγαινα, πήγαινα, δρόμο και
δρόμο απ’ το χωρίο στην πόλη και πάλι πίσω, έκανα τις
δουλείες μου και γύριζα.

»Αυτό ήταν η αιτία να γνωρίζω τη γιαγιά σου, μήνες
την παρακαλούσα να την πάω μια βόλτα, μέχρι που
έπεσα πάνω της και παραλίγο να τη χτυπήσω, αγύριστο
κεφάλι η γιαγιά σου, αλλά στο τέλος την κατάφερα. Μια
ολάκερη ζωή μ’ αυτό ποδήλατο, σαράντα χρόνια και πα-
ραπάνω, σκέψου λίγοι είχαν τότε, στάθηκα τυχερός δεν
λέω.

τοβιβλίο.net

136

http://tovivlio.net/


»Τώρα πια είναι δικό σου, παιδί μου, να θυμάσαι
μόνο, Να βαστάς καλά σταθερό το τιμόνι, σταθερή την
πορεία, να δίνεσαι, σ’ ό,τι αληθινά αγαπάς, μα πιότερο
να προσέχεις των επιλογών τις διασταυρώσεις, με φρόνη-
ση, σοφία και σύνεση θα φτάσεις πιο σίγουρα. Γιατί αν
σπάσει ο κύκλος, που φτιάχνεις με την πίστη των χεριών
και της καρδιάς πύρωμα, μετά δεν ματαφτιάχνει. Υπο-
μονή πλέρια, πείσμα και αλήθεια στην ψυχή να ’χεις και
το κεφάλι ψηλά κατά μέτωπο του ήλιου».

Οδυσσέας Νασιόπουλος

137



Η βιβλιοθήκη της μαμάς
Όταν σου τελειώνει η έμπνευση, καμιά φορά κοιτάς

τον απέναντι τοίχο και βλέπεις το κενό. Κοιτάς την
οθόνη και είναι άδεια. Κοιτάς απέναντι τη βιβλιοθήκη
της μαμάς και ψάχνεις να δεις τους τίτλους στη σειρά.
Και τότε, έτσι για πλάκα, καταγράφεις τα βιβλία για να
δεις, αν πίσω από τη σκόνη τους έχει κρυφτεί η μούσα,
αυτή που περιμένεις για να γράψεις έστω μια λέξη. Πίσω
από τις λέξεις, στη βιβλιοθήκη της μαμάς μου, δεν κρύ-
βεται ο “Αλέξης”...

«Τα άγουρα χρόνια», με τη «Δύναμη της θέλησης»,
κάπου στην «Όχθη της γαλάζιας λίμνης» κάνοντας τη
«Ζωή εν τάφω», και εκεί που έριχνε «Σκληρή βροχή»,
σαν «Ανυπόμονη καρδιά» περίμενα το «Γλυκοχάραμα»,
τον «Γυρισμό». Γράφοντας «Διηγήματα αγάπης», γνωρί-
ζοντας πως η «Πουτάνα η ζωή», «Η ζωή είναι αλλού», ξε-
πέρασα χρονικά το «Δεκαήμερο» του Βοκάκιου. Απο-
φασισμένη πως «Όλα τα πτώματα έχουν το ίδιο χρώμα»,
«Γυρνώντας το γαλαξία με οτοστόπ», αδιάφορη για το
αν έμοιαζα με τον «Αλυσοδεμένο ελέφαντα» και αδιά-
φορη για το «Χρονικό μιας μοιχείας», κατέγραψα τις
«Αναμνήσεις μιας γκέισας» και «Χάθηκα καβάλα σ’ ένα
άλογο». «Καλημέρισα τη θλίψη» «Υπό τας φιλύρας»
«Μέσω των ονείρων», στη δική μου «Ξεχωριστή πραγ-
ματικότητα» και κατάλαβα πως «Η ευτυχία είναι απλή».
«Ο Μικρός μου πρίγκιπας» όμως, αργούσε να φανεί
«Αγαπητοί κύριοι παιδιά» και «Οι φλόγες της ζηλοτυ-
πίας» έγιναν «Αστέρες πολύφωτοι».

Παρά τη δική μου «Σύγχρονη εξωτερική πολιτική»,

τοβιβλίο.net

138

http://tovivlio.net/


«Αργά πολύ αργά μέσα στη νύχτα» «Η ουτοπία του
Θέσπη» «Στου κύκλου τα γυρίσματα» έγινε «Και με το
φως του λύκου επανέρχονται». Έτσι, η «Κραυγή του γλά-
ρου» έγινε «Ανάσταση», το «Ήθελα κάτι να πω» «Έρως
και πολιτισμός» και «Τα μαύρα φεγγάρια του έρωτα»...
«Ιστορίας Πρότυπο» ή «Παραμύθια για να σπάτε κέφι».

Έφη Γεωργάκη

139



Ημέρα γενεθλίων
Για πρώτη φορά περίμεναν όλοι εναγωνίως να ξυπνή-

σει, να της ευχηθούν για τα γενέθλιά της. Την φίλησαν
γλυκά και οι ευχές τους ήταν τόσο ζεστές και αληθινές
που συγκινήθηκε. Την έκαναν τόσο ευτυχισμένη που
έλαμψε το πρόσωπό της. Αμέσως μετά αποχώρησαν βια-
στικά, για να πάει ο καθένας στις δουλειές του. Αργοπο-
ρημένη και η ίδια ντύθηκε στα γρήγορα και έφυγε. Στο
απέναντι μπαλκόνι καθόταν η περίεργη και αντιπαθητική
γειτόνισσά της. Μόλις που πήγε να στρέψει το βλέμμα
της αλλού για να την αποφύγει, αλλά δεν πρόλαβε. «Κα-
λημέρα, χρόνια πολλά», της φώναξε δυνατά. Μάλλον θα
είχε παραισθήσεις η καημενούλα. Και όμως απευθυνόταν
σε αυτήν, αφού επανέλαβε την ευχή. Από ευγένεια την
ευχαρίστησε και εξαφανίστηκε. Φτάνοντας στην εργασία
της την περίμενε το αφεντικό και αφού πρώτα την καλη-
μέρισε μετά της ευχήθηκε. «Θυμάται τα γενέθλιά μου;
Αν είναι δυνατόν». Βρε μήπως ήταν η ημέρα της παγκό-
σμιας καλοσύνης και δεν το γνώριζε; Δεν εξηγείται αλ-
λιώς. Ξαφνικά ακούει καμπανάκια. Γνώριμος ήχος. Το
κουδούνι της πόρτας. Η μικρή είχε ξεχάσει τα κλειδιά
της. Την ίδια την είχε πάρει ο ύπνος. Το ημερολόγιο
έδειχνε την ημερομηνία των γενεθλίων της. Κανείς δεν
της ευχήθηκε, κανείς δεν τη θυμήθηκε. «Ευτυχώς που
υπάρχουν και τα όνειρα!»

Βάσω Καρλή

τοβιβλίο.net

140

http://tovivlio.net/


Βροχή
Χαζεύω τη φθινοπωρινή βροχή από το παράθυρο της

δουλειάς μου. Δυο περαστικοί με τις γκριζωπές τους ομ-
πρέλες μοιάζουν να ανταγωνίζονται για το ποιος θα φτά-
σει πρώτος στο απέναντι πεζοδρόμιο. Ένα λεωφορείο
θολωμένο από τις ανάσες και μουσκεμένο, βαριανασαίνει
με το μπουλούκι που τρύπωσε για να σωθεί από την ξαφ-
νική καταιγίδα ξεφυσώντας καπνό. Στη στάση το κοιτά-
ζουν όλοι βρεγμένοι και απογοητευμένοι. Δεν μοιάζει
καθόλου με σωτήρα και το γνωρίζει. Το ξέρουν και εκεί-
νοι που περιμένουν, πως ούτε κι αυτό θα ανοίξει τις πόρτες
του. Μανάδες που κοιτάζουν τα ρολόγια τους ξέροντας
πόσα πράγματα θα πάνε σαν ντόμινο αργότερα. Νταν-
τάδες που περιμένουν στα σπίτια, χαϊδεύοντας στο κε-
φάλι παιδιά σκαλωμένα σε ένα άλλο παράθυρο που α-
φήνουν χνώτα απογοήτευσής του «πότε θα ’ρθει» στο
τζάμι.

Μια βροχή που όλα τα αλλάζει. Μια βροχή και όλα
βουλιάζουν στις λασπωμένες λακκούβες του δρόμου...

Κοιτάζω από το παράθυρο και το ξέρω, πως και αυτό
το λεωφορείο που περιμένω δεν θα ’ρθει. Και ακόμα και
αν έρθει, δεν θα με χωρά. Θαυμάζω μερικές φορές τη γεν-
ναία μου διαπίστωση που προτρέχει για να με προστα-
τεύσει. Κάθεται εκεί μπροστά μου σαν ασπίδα. «Αυτήν
την πραγματικότητα πρέπει να δεχτείς», μου λέει.

Μα είμαι κι εγώ σαν εκείνα τα παιδιά. Με το στόμα
φυσώ τη ζεστή μου ανάσα στο τζάμι. Με το δάχτυλο
γράφω ένα «πότε θα ’ρθει»...

Μάχη Τζουγανάκη

ιστορίες μπονσάι

141





Το συλλογιΚο Εργο “ισΤοριΕσ ΜΠοσΑι”
υλοΠοιΗΘΗΚΕ ΜΕσΑ ΑΠο ΤΗ ΔρΑσΗ
Του ισΤοΤοΠου  Τoβιβλιο.Net ΜιΚρΕσ
ισΤοριΕσ, σΧοιΧΕιοΘΕΤΗΘΗΚΕ ΑΠο
Τον ΔΗΜο ΧλωΠΤσιουΔΗ, Το Εξωφυλ
λο ΕΠιΜΕλΗΘΗΚΕ ο ΚωσΤΑσ ΘΕρΜο
γιΑννΗσ, ΤΗν ΕΠιΜΕλΕιΑ ΚΑι ΔιΑΧΕιρι
σΗ υλιΚου ΕΚΑνΕ Η ΜΑΧΗ ΤζουγΑνΑ
ΚΗ γιΑ λογΑριΑσΜο Των ΕΚΔοσΕων
Τοβιβλιο.

ΤΗν ΕΚΔοσΗ ΕΠιΜΕλΗΘΗΚΕ 
ο ΔΗΜοσ ΧλωΠΤσιουΔΗσ

ISBN: 978-618-82415-3-4







Ιστορίες μικρές σαν μπονσάι. Ιστορίες που
φρόντισαν με τόση επιμέλεια οι συγγραφείς τους
σαν κηπουροί των γραμμάτων. Ιστορίες που ανα-
πτύχθηκαν σε μία συλλογή που ξεπήδησε στο
βραχώδες διαδίκτυο μέσα από τη δράση του ιστό-
τοπου τοβιβλίο.net μικρές ιστορίες.

Ιστορίες που ανθίζουν στις σελίδες ενός βι-
βλίου, απλώνοντας τις ανθεκτικές στο χρόνο ρί-
ζες τους σαν τη σύντομη πλοκή τους και τα λεπτά
τους φύλλα ξαφνιάζοντας με την πληρότητά τους
τεχνικά και συναισθηματικά.


	Untitled



