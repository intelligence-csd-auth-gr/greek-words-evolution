











































                         

 

 

     Δέκα διάλογοι κι ένας μονόλογος 
 

 
      

                  Βασίλης Αθανασιάδης  



                         

                          Τύπος και ουσία 

 

- Λοιπόν εγώ προτιμώ την ουσία, δεν είμαι τυπικός. 

Ουσία, στοιχειώδης αξιοπρέπεια και αποτέλεσμα, 

αγγίζουν άλλωστε το τυπικόν. Ίσως, χωρίς γραβάτα 

και πρωτόκολλο. Αν δεν υπάρχουν παρενέργειες, 

χωρίς τους τύπους και το αποτέλεσμα είναι επωφελές 

και επιθυμητό, είναι αποδεκτό και από τους τυπικούς 

και από τους ουσιαστικούς. 

- Εγώ πάλι δεν μπορώ να ζήσω χωρίς τους τύπους. 

Προσέχω τη λεπτομέρεια, την τάξη. Όταν οι τύποι με 

καλύπτουν, περνάω παντού, είμαι πλήρης, δυνατός, 

αποτελεσματικός, γεμάτος σιγουριά. Αυτό δεν είναι 

ουσία; 

 Ούτως ειπείν: "Το τυπικόν είναι και ουσιαστικόν και τ' 

ανάπαλιν". 

 

 

 

 

                                Θείο χάρισμα 

 

- Με τι ασχολείστε; 

- Γυμναστής, εκπαιδευτής πολεμικών τεχνών, ειδικότης 

μου το μαχαίρι. Με βοήθησε ο Θεός μ'αυτό το χάρισμα 

και βγάζω το ψωμί μου... Αλλά και σαν χόμπι μου 

αρέσει, από μικρό παιδί μ' ένα μαχαίρι στα χέρια μου... 

Πολεμάω, παίζω, κάνω ζογκλερικά, εκπαιδεύομαι, 

δίνω παραστάσεις... αποτελεί προέκταση του σώματός 

μου, άλλο ένα μέλος... 

- Πράγματι έχετε δίκιο, θείο χάρισμα... δεν μπορώ να 

φανταστώ κάποιον να σας ενοχλεί... 

- Ούτε κι εγώ... γιατί άλλωστε δεν πειράζω κανέναν... 

 

 

 

             

 

                    



               

                  Ο θάνατος του κομπολογιού 

 

- Βαγγέλη φεύγεις; 

- Ναι φεύγω στην πλατεία θα 'μαι, στο καφενείο, ότι 

θες πάρε με τηλέφωνο. 

- Το κομπολόι σου ξέχασες κάτσε να στο φέρω. 

- Άστο δεν πειράζει, βάλτο στο συρτάρι με τ' άλλα. Τι 

με κοιτάς; Δεν μπορώ να κρατάω με τ' αριστερό το 

κινητό, με το δεξί το κομπολόι και να μην μπορώ να 

ξυστώ.Τέλειωσαν τα μπεγλέρια, τα πήρ' ο διάολος...Η 

ζωή θέλει ταχύτητα, επικοινωνία, αμεσότητα, τέλος το 

ραχάτι. Με παίρνει ο Τάσος για το βράδυ, παίρνω τη 

Φώτω στην Αθήνα, κλήση να παραγγείλω ξύλα κι εκεί 

που λέω τέλος, φέρε Θανάση τον καφέ ντρίννν!!! 

- Ο κύριος Πιστόγιας; Καλώ από την Κοσμοτρόλ να 

σας αλλάξουμε το πρόγραμμα, ψάχνεις που να 

κρυφτείς μα δε γλυτώνεις, για κομπολόγια είμαστε; 

 

 

 

                            Άλλος 

 

- Άλλος κοντός                - άλλος  γκρινιάρης 

- >>     μικρός                  - >>     ξινός 

- >>     τρελός                  - >>     μυξιάρης 

- >>     χοντρός                - >>     βρωμιάρης 

- >>     δειλός                   - >>     βλαμμένος 

- >>     τσιγκούνης           - >>     βλήμα 

- >>     μπεκρής               - >>     ρουφιάνος 

- >>     τεμπέλης              - >>     ψεύτης 

- >>     μαφιόζος              - >>     κλέφτης 

- >>     ψηλός                   - >>     κακός 

- >>     στριμμένος           - >>     βλάκας 

- >>     εσύ                       - >>     εγώ._ 

                    

 

 

 

 



                   

 

                   Συνεννόηση μπουζούκι 

 

  Ντρρρρρν!!! 

- Παρακαλώ!? 

- Καλημέρα σας, μα...είστε άγνωστη φωνή...που πήρα; 

Μπά !; μάλλον λάθος έκανα συγγνώμη… 

- Όχι Μανώλη δεν έκανες λάθος, έκλεισε ο λαιμός μου 

από ίωση και άλλαξε η φωνή μου. 

- Ξέρετε, δεν είμαι ο Μανώλης κι έχω καλέσει τον 

Πέτρο... 

- Ο Πέτρος είμαι, αλλά είμαι άρρωστος κι έχω 

βραχνιάσει. 

- Καλά, θα σας πάρω όταν αναρρώσετε να μπορώ να 

σας αναγνωρίσω, να συνεννοηθούμε, έχω κάτι 

επείγον... 

- Εντάξει θα περιμένω. Όταν αναρρώσω πάρε με. 

- Ευχαριστώ χάρηκα για την γνωριμία. 

- Παρομοίως καλημέρα. 

 

 

 

                        Ο "Μεγαλοδύναμος" 

 

- Όλοι χρειάζονται... μην κλείνεις ποτέ τις 

πόρτες...Έχεις τις αμφιβολίες σου το ξέρω, μα μην 

απομονώνεσαι... Πίστευε και μη ερεύνα. Όταν σε 

βρίσκουνε τα "σκούρα", κάνεις μια προσευχή, ένα 

ευχέλαιο, μια επίκληση "και χείρα κίνει" κι ότι σου 

κάτσει... Κι όλο και κάτι κάθεται, κανείς δεν πάει 

χαμένος όταν περιμένει από παντού... Τά'χεις λοιπόν 

καλά με όλους και τους "φορτίζεις" κάθε μέρα νά'ναι 

"γεμάτοι" μη και τους χρειαστείς, παπάδες, φίλοι, 

σύντροφος, παιδιά, γειτόνοι, ακόμα και ο σκύλος ο 

Λάκης θέλει το φόρτισμά του, αλλά πιο πολύ ο 

"Μεγαλοδύναμος" όταν είναι χοντρά τα ζόρια είναι η 

μόνη λύση...κι άμα πιστεύεις; Είναι "ντόπα"! όλα τα 

καταφέρνεις... Άσε που άμα βγει αληθινός είσαι 

μέσα... Κι αν δεν τα καταφέρεις; Yπομονή, μπορεί ο 



"Μεγαλοδύναμος" να δοκιμάζει την πίστη σου... τεστ... 

κι άμα κερδίσεις όλος ο κόσμος δικός σου κι αυτός 

εδώ κι ο άλλος ο μετά... 

- Ναι τα καταλαβαίνω μα...πολύς χρόνος για όλ'αυτά... 

(μην πάει χαμένος;) εκκλησιασμός κάθε Κυριακή, 

προσευχή πρωί βράδυ, εξομολόγηση (να πέσεις και 

σε κουτσομπόλη), νηστεία, μεγάλες ταλαιπωρίες... δε 

φτάνει να 'μαι καλός άνθρωπος; Άσε που μπορεί να    

'ναι κι άσκοπα...(καταλαβαίνεις...), μήπως να 

κρατηθούμε στα ποδάρια μας; Σαν πατερίτσα μου 

κάνει όλο αυτό... και υποκρισία, πολύ υποκρισία... τι 

νόμισες, όποιος παριστάνει καλύτερα τον καλό κάνει 

και συμβόλαιο με τα "ενδεχόμενα"; Και καλά με τους 

ανθρώπους ας πούμε θα τα καταφέρεις,  αλλά και με 

τον  Μεγαλοδύναμο; Δύσκολο... Εγώ λέω πιάσε τη 

θέση που σε χωράει και γράφε τ´όνομά σου, άμα 

σκώνεσαι να βλέπουν ποιος δεν άφησε σκουπίδια... κι 

άμα ΤΟΝ συναντήσεις και (θέτων τας χείρας σου επί 

των τύπων των ήλων) ΤΟΝ ταυτοποιήσεις ακόμα 

καλύτερα, δος του το βιογραφικό σου και μη σε 

νοιάζει, θα 'σαι σίγουρα κερδισμένος... 

 

 

 

 

 

                             Η "θεραπεία" 

 

- Να δίνεις, να δίνεις, εγώ πάντα όταν έχω "ψιλά", 

δίνω και στους γέρους και στα "φανάρια"...τίποτα δε 

μας ανήκει, ούτε το δέρμα μας... όλα πρέπει να τα 

μοιραζόμαστε μ'αυτούς που δεν έχουν, που δεν 

μπορούν... 

- Τι θα πει δεν έχουν, αν δεν έχουν ν' αγωνιστούν και 

να έχουν όπως εγώ, αν δεν μπορούν το κράτος τι 

κάνει; Εγώ πληρώνω εφορία συντηρώ το κράτος, που 

είναι οι υπηρεσίες του που είναι η "πρόνοια" να τους 

φροντίσει, άδικα πληρώνω τόσα λεφτά; Αν δεν 

μπορεί, να μην πληρώνω τόσα πολλά και τότε να 

τους δίνω. 



Μάλλον τους έχει ξαμολήσει να τους λυπόμαστε να 

τους φροντίζουμε εμείς οι "πειναλέοι" για να γλυτώνει 

έξοδα... 

- Υπερβολικό σε βρίσκω και σκληρό... που να 

προλάβει και το κράτος να καλύψει τόσα έξοδα όσο 

μπορούμε κι εμείς να βοηθάμε... από ψηλά μας 

βλέπει και γράφει...κι άμα τον χρειαστείς ό μη γένοιτο, 

δε θα 'χεις καθόλου "κουπόνια"... 

- Εννοείς θα μ' εκδικηθεί; δεν το πιστεύω για τον 

Κύριο... 

- Έχεις δίκιο, μα με τι μούτρα θα του ζητήσεις χάρες 

και βοήθεια; Θα ντρέπεσαι να τον δεις στα 

μάτια...Εμένα με θεραπεύει να δίνω... 

- Αμ τώρα κατάλαβα, τις αμαρτίες σου ξεπλένεις, μην 

κάνεις λοιπόν σε μένα τον πονόψυχο και τον 

ελεήμονα, σε πήραμε χαμπάρι... κοίτα καλύτερα 

λοιπόν να "προλαβαίνεις" για να μην έχεις "χρέη" και 

μετά να κάνεις τον καλό για να τα πληρώνουμε μαζί... 

κι αυτός που λες πως βλέπει και γράφει, δε βλέπει 

όσα σε βολεύει, τα βλέπει και τα καταλαβαίνει όλα...! 

Εγώ θα δίνω άμα "χρωστάω", δε θα πληρώνω τα 

"δικά σου"._ 

 

 

 

                      Πλούσιοι και φτωχοί  Α' 

 

- Τι κάνεις τα Σάββατα; 

- Το πρωί διαβάζω λίγο και κατά τις δέκα ιππασία. Το 

μεσημέρι σπίτι φαγητό, λίγη ξεκούραση, κατά τις 

πέντε πιάνο γιατί έχω μάθημα την Κυριακή, μετά πάλι 

διάβασμα και αργότερα αν έχει καμιά καλή ταινία 

σινεμά με τους κολλητούς και καμιά βόλτα. Εσύ; 

- Εγώ; Ά!!! ναι... λοιπόν, το πρωί βοηθάω τον πατέρα 

μου συνήθως να μεταφέρουμε υλικά, εργαλεία και 

σκαλωσιές από μια οικοδομή σε άλλη, τώρα που έχει 

λίγη δουλειά, γυρίζω λίγο να διαβάσω, το μεσημέρι 

φαγητό, μετά για να χωνέψω κάνω κάτι δουλειές 

δίπλα στον κήπο του γείτονα (σκάλισμα, πότισμα, 

σκουπίδια) για λίγο χαρτζιλίκι, κατά τις πέντε διαβάζω 



αγγλικά και το βράδυ βοηθάω τον μικρό μαθηματικά 

και φυσική. 

- Καλά έξω δε βγαίνεις; 

- Βγαίνω δε σου 'πα; Πάω το πρωί στις οικοδομές, 

έξω δεν είναι; Πάω στον κήπο του γείτονα, έξω δεν 

είναι; Άσε που ένα Σάββατο το μήνα πάμε με τη μαμά 

μου στη θεία την Ευτέρπη με το λεωφορείο και τη 

βοηθάμε σε διάφορες δουλειές. Το μεσημέρι τρώμε 

σπίτι της. Περνάμε πάρα πολύ ωραία. Βόλτες με 

φίλους δεν μπορώ ακόμα. Βοηθάω όπως σου 'πα τον 

μικρό και τους δικούς μου, διαβάζω, άσε δε που δεν 

υπάρχουν και λεφτά για σινεμά... Εσύ 'σαι τυχερός, 

έχεις λεφτά, δεν έχεις αδερφό να σε δεσμεύει... πάνω 

κάτω καλά είμαστε κι οι δυο και όπως λέει κι ο 

παππούς αφού είμαστε καλά όλα θα γίνουνε... 

 

 

 

                    Πλούσιοι και φτωχοί   Β' 

 

- Μπαμπά είμαστε φτωχοί; Τι σημαίνει φτωχός;            

- Δεν ξέρω τι εννοείς Γιωργάκη, φτωχοί υπάρχουν 

πολλών ειδών... 

- Δηλαδή; 

- Δηλαδή τω πνεύματι, τω χρήματι, τω συναισθήματι 

κλπ εσύ τι εννοείς; 

- Εγώ μάλλον το δεύτερο τα άλλα δεν τα γνωρίζω. 

- Αυτό είναι καλό... 

- Πες μου λοιπόν είμαστε φτωχοί; 

- Στα όρια της αξιοπρέπειας ναι. 

- Δηλαδή; 

- Εξυπηρετούμε τις βασικές μας ανάγκες με τις δικές 

μας δυνάμεις αλλά χωρίς περιττές πολυτέλειες και 

ανέσεις. 

- Και αυτό γιατί; Για ποιους λόγους; 

- Τι να σου πω, για πολλούς λόγους. Για μερικούς 

από αυτούς καμαρώνω και για κάποιους άλλους 

ντρέπομαι... 

- Για πες μου ένα παράδειγμα που καμαρώνεις κι ένα 

που ντρέπεσαι, πες μου παρακαλώ! 



- Λοιπόν καμαρώνω γιατί δεν υπάρχει κανένας να πει 

ότι τον αδίκησε ή τον έβλαψε κάποιος από την 

οικογένειά μας και ντρέπομαι που παράβγαινα με τον 

Παντελή το Σιδέρη ποιος απ' τους δυο στο τέλος της 

χρονιάς θα 'χει τα πιο καινούργια βιβλία και τετράδια 

κατάλαβες; 

- Ευχαριστώ μπαμπά θα συνεχίσουμε άλλη φορά 

τώρα έχω φυσική με το Χρηστάκη. 

 

 

 

                      Πλούσιοι και φτωχοί Γ' 

 

- Μπαμπά είμαστε πλούσιοι; 

- Τι εννοείς Μανώλη; Πάντως δεν είμαστε φτωχοί. 

- Τι σημαίνει αυτό; 

- Ζούμε καλά χωρίς να μας λείπει τίποτα αλλά δεν 

είμαστε και βιομήχανοι...ούτε καράβια έχουμε. 

- Οι άλλοι γιατί παραπονιούνται; Γιατί αναγκάζονται τα 

παιδιά να δουλεύουν από μικρά; Ο Γιωργάκης ακόμα 

και τα Σάββατα δουλεύει με τον πατέρα του, καθαρίζει 

τον κήπο του γείτονα και δεν έχει καθόλου χρόνο για 

διασκέδαση. Τι φταίει γι’ αυτό; Γιατί η δική του η 

οικογένεια είναι φτωχότερη; 

-Είναι πολλές οι αιτίες...Δεν ξέρω από που ν' αρχίσω. 

Άλλες φορές φταίει η ελλιπής μόρφωση, άλλες φορές 

ο χαρακτήρας, άλλες φορές η τύχη, οι αρχές που έχει 

ο καθένας, το πολιτικό σύστημα που ευνοεί πάντα 

τους ημέτερους. Και η κοινωνία δυστυχώς τους 

διαχωρίζει, τους στιγματίζει. Απ' την αρχή φτωχός για 

πάντα φτωχός. Οι φτωχοί είναι κοινωνική ομάδα, 

ίσως και επιλογή. Είναι φιλοσοφία και αναπαράγουν 

φτωχούς μεταδίδοντας ακόμα και κληρονομικά 

χαρακτηριστικά. Πολλές φορές ταυτίζονται τόσο πολύ 

με αυτή την ιδιότητα που από  αντίδραση για τους 

πλουσίους αρνούνται φανατικά ν' αλλάξουν 

οικονομικό επίπεδο και να γίνουν σαν αυτούς. Οι 

φτωχοί, ενώ θα έπρεπε, δεν είναι δυστυχώς 

ρεαλιστές, είναι περισσότερο συναισθηματικοί και 

ευάλωτοι από τους πλουσίους. Κι αυτό τους βγάζει 



ένα σφίξιμο, μια σκληρότητα, αισθάνονται συνεχώς 

αδικημένοι και αμυνόμενοι.  Αυτά όλα είναι "τρόπος 

ζωής" σε βαθμό που πολλές φορές είναι και 

ανεπίδεκτοι οποιασδήποτε παρέμβασης. Ακόμη κι 

όταν δέχονται βοήθεια θεωρούν ότι αυτό που κάνεις 

τους το χρωστάς και πρέπει να διακρίνεις τα όριά 

τους. 

- Εγώ μπαμπά μπορώ να διαλέξω αν θέλω να γίνω 

πλούσιος ή φτωχός; 

- Μπορείς αλλά πρέπει να μπορείς και να τα 

καταφέρεις. Μεγαλώνοντας μαθαίνεις το χαρακτήρα 

σου και τότε βλέπεις τι σου ταιριάζει. 

- Τι με συμβουλεύεις να γίνω από τα δύο; Εμείς σε τι 

διαφέρουμε; Ο Γιωργάκης και ορισμένα φτωχά παιδιά 

είναι καλύτεροι μαθητές… 

 

 

 

                  Όταν διαβάζω αυτά που γράφω 

 

Όταν διαβάζω αυτά που γράφω καθρεφτίζομαι κι είμαι 

άνιφτος, αξύριστος, αχτένιστος, αγουροξυπνημένος. 

Και θέλω να κρυφτώ, θέλω να φύγω...Πως είμαι πιά; 

Και θα με δούνε κι άλλοι; Τι έκανα; Εγώ να γράψω 

ήθελα όχι να ξομολογηθώ... Και τώρα πως να τα 

σβήσω ,δε γίνεται τα 'χουν διαβάσει όλοι... Τι 

μπούρδες, τι "ρομαντικά, τι εξυπνάδες, ρεζιλίκια... 

Κάλεσμα σε τραπέζι φίλους κι εχθρούς και να κερνάς 

απ' όλα, πόθους αδυναμίες μυστικά, όνειρα και 

αμαρτίες και στη σειρά για το μπουφέ ότι αρέσει στον 

καθένα το αρπάζει και το καταβροχθίζει και από τη 

λαιμαργία του παίρνει και για μετά, σουφρώνει για το 

σπίτι και δε σου φταίει κιόλας, τα 'θελες και τα 'παθες, 

μόνος σου ξεγυμνώθηκες... Καλά δε θα πεθάνω 

κιόλας απ' την πολλή την καθημερινή υποκρισία του 

"καθώς πρέπει" άμα τη γράφω την αλήθεια και τη 

διαβάζω μου ξινίζει. Άσε λοιπόν καλά έκανα και 

τα'γραψα, από μισή ντροπή για τον καθένα. Μήπως 

σαν τα δικά μου ελαττώματα δεν έχει κανείς άλλος; Κι 

αν θέλει να περνάει ωραία ας θυμάται μόνο τα καλά κι 



ας τα ξεχάσει τα "υπόλοιπα"... "Ησυχία" λοιπόν να 

μην ξυπνήσει το "μωρό"... όλοι έχουμε απ’ όλα και 

καλά και άσχημα εγώ θα γράφω και εσύ αν θέλεις 

διάβαζε και ή πληρώνεις μετρητοίς ή μου τα 

χρωστάς... Σίγουρα  κάποτε θα με ξεχρεώσεις που θα 

σε χρειαστώ.- 

 

 

 

Βασίλης Αθανασιάδης 


