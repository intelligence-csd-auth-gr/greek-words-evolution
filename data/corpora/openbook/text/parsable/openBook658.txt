






































  

 
 

 

 



  

 

 

 

 

 

 

 

 

 

 

 

 

 
 

 

 

 

 

 
 
 
 
 
 



  

 

Αφιερώνεται στην 

Ιατρονοσηλευτική Κοινότητα 
 

 
 
 



  

 
 
 

«Σ Ε Μ Ι Ν Α -  Οι Αναστεναγμοί της Λύτρωσης» 
 

Κριτική Βιβλίου 
 

Διαβάζοντας το νέο πρωτοποριακό πόνημα της συγγραφέως Μαρίας Σεφέρου, ο  
αναγνώστης συγκλονίζεται κυριολεκτικά παρακολουθώντας βήμα προς βήμα το οδοιπορικό 
ενός Γολγοθά που βίωσαν οι αδελφές Λιβέρη μέσα σε ιδιωτικά και δημόσια νοσοκομεία της 
Αθήνας. Ήταν ένας Γολγοθάς που άρχισε την Άνοιξη του 2011 και έληξε με τη “λύτρωση” της 
Σεμίνας το Νοέμβριο του 2014, σημαδεύοντας οδυνηρά και ανεξίτηλα τη ζωή και την ψυχή 
των αδελφών της.  

 
Πρόκειται για ένα βιβλίο με ιατρικά ντοκουμέντα, γεμάτο ευαισθησία και δυνατά 

συναισθήματα, που όχι μόνο εντυπωσιάζει αλλά σε κάνει να συμπάσχεις με τη Σεμίνα Λιβέρη 
και τις αδελφές της, Ευγενία και  Αρετή,  οι οποίες δίνουν έναν τιτάνιο αγώνα – που συχνά τις 
φέρνει στα όρια της ψυχικής και σωματικής τους αντοχής – για να σώσουν την αδελφή τους. 

 
Η Σεμίνα Λιβέρη υποφέρει από προβλήματα υγείας, τα οποία επιδεινώνονται  και  

αποβαίνουν τελικά μοιραία, εξαιτίας της πλημμελούς, αδιάφορης και συχνά εσφαλμένης 
αντιμετώπισής τους από την Ιατρονοσοκομειακή  κοινότητα. Διαβάζοντας το βιβλίο αυτό, 
βιώνεις τη διαδρομή ενός μαρτυρίου μέσα στην αβεβαιότητα, που θαρρείς πως διαρκεί μια 
αιωνιότητα.  

 
Αν η αγάπη μπορούσε να είναι φάρμακο για όλες τις περιπτώσεις, τότε σίγουρα η 

Σεμίνα Λιβέρη θα  είχε ξεπεράσει όλα τα προβλήματα υγείας με την αγάπη και τη 
συμπαράσταση μέχρις αυταπάρνησης που είχε από τις αδελφές της. Η αγάπη αυτή συγκινεί 
βαθύτατα και εμπνέει. 

 
Το πόνημα αυτό είναι συγχρόνως ένα δριμύ “κατηγορώ” για το απρόσωπο, ανεπαρκές, 

αναποτελεσματικό και τελικά ακραία γραφειοκρατικό Σύστημα Υγείας. Είναι επίσης ένα 
“κατηγορώ” για όσους από την Ιατρική  και νοσηλευτική κοινότητα έχουν ξεχάσει πως η 
ιατρική είναι πρωτίστως λειτούργημα που πρέπει να αναλαμβάνεται με υπευθυνότητα, 
ευαισθησία και ανθρωπιά. 

 
Συγχρόνως είναι ένα βιβλίο με ψυχολογική διεισδυτικότητα και μεταφυσικές 

προεκτάσεις που διαβάζεται άνετα ακόμη και από μη ιατρικό ή νοσηλευτικό προσωπικό, διότι 
ξεναγεί στα άδυτα των σχέσεων μεταξύ αδελφών που  ωριμάζουν και εξιδανικεύονται μέσα 
από σκληρές δοκιμασίες και αβάσταχτο ανθρώπινο πόνο. 

                                                                  
Γιώργος Νικολαΐδης 

Αρχιτέκτων – Πολεοδόμος – Συγγραφέας 
 
 
 
 
 
 
 
 
 
 
 
 
 



  

 
 

Περιεχόμενα 
 
 

  Πρόλογος 

1  Τα βάσανά μου ένα φορτίο… 

2  Σεμίνα, αγάπη μου! 

3  Απαρχή δεινών στο Βαλβόγλειο 

4  Μετεγχειρητικές επιπλοκές 

5  Η άδοξη περιπέτεια στο Νομπλάκειο 

6  Εφιαλτικές εμπειρίες στο Χορσίδειο 

7  Εγκληματική αδιαφορία στο Χελθάγνειο 

8  Διακοπές στο Καστέλο 

9  Δεκαεπταήμερο εναγώνιας αναζήτησης 

10  Επιτέλους διάγνωση στο Σαλβοπούλειο 

11  Δεκαήμερο “time off” για τη Σεμίνα 

12  Σύντομη νοσηλεία στο Σκουλάπειο 

13  Δεκαπενθήμερο διάλειμμα στην Ουρανού 

14  Επικίνδυνα πειράματα στο Μπορνάτειο 

15  Διήμερη αναλαμπή στην Ουρανού 

16  Για δεύτερη φορά στο Σαλβοπούλειο 

17  Τελευταίος σταθμός στο “Αναγέννηση” 

 

 



  

 

 

 



  

Πρόλογος 
 

Η ελπίδα που πασχίζει ν’ απαλύνει τον πόνο, η άδολη αδελφική αγάπη που προσπαθεί να 

επουλώσει τις πληγές της παιδικής απόρριψης, η πίστη που αγωνίζεται να διώξει τους δαίμονες 

του φόβου, οι πικρές και γλυκές αναμνήσεις που αλληλοδιαδέχονται οι μεν τις δε προσπαθώντας 

να επικρατήσουν στην καρδιά της ηρωίδας, η προσευχή που ζητάει ένα θαύμα υπέρβασης της 

οδυνηρής πραγματικότητας, η αγανάκτηση εναντίον ανίκανων και αδιάφορων γιατρών, η 

μετάνοια και η συγχώρηση, η ζωή που μάχεται για να νικήσει το θάνατο, η ψυχή που υποφέρει 

μέχρι να ελευθερωθεί από το γήινο κέλυφός της και τα όμορφα όνειρα που έρχονται για να 

παρηγορήσουν, συνθέτουν μια συγκλονιστική αφήγηση στο πλαίσιο της τρυφερής σχέσης τριών 

αδελφών και εγείρουν ποικίλα και έντονα συναισθήματα καθώς ο αναγνώστης ταξιδεύει στις 

σελίδες του βιβλίου τούτου, που μοιάζει με δραματικό παραμύθι αλλά δυστυχώς δεν είναι… 

Το ιατρικό τούτο μυθιστόρημα αφορά πραγματικά πρόσωπα και θλιβερά γεγονότα τα οποία 

διαδραματίστηκαν στην Αθήνα, κατά τη διάρκεια της οδυνηρής και μοιραίας νοσηλείας της 

Σεμίνας Λιβέρη, σε ιδιωτικά και κρατικά θεραπευτήρια, την περίοδο 2011-2014. 

Τα παρατιθέμενα στοιχεία είναι αληθινά και καταδεικνύουν την άγνοια ή αδιαφορία της 

κλασσικής ιατρικής στην αντιμετώπιση του ασθενούς ως ενιαίου και αδιαίρετου όντος με ψυχή 

και σώμα – που ως εκ τούτου χρήζει ολιστικής αντιμετώπισης και θεραπείας – τις αστοχίες των 

γιατρών ως προς τη διάγνωση μιας πολύπλευρης ψυχοσωματικής ασθένειας, και την 

επιπολαιότητα με την οποία χορηγούν τοξικές θεραπείες. Αναδεικνύουν επίσης τις λειτουργικές 

και δομικές αδυναμίες των νοσοκομείων του ΕΣΥ αλλά και ιδιωτικών θεραπευτηρίων. 

Μακράν του να είναι απλά ένα δριμύ “κατηγορώ” που εκπορεύεται από τον “άλλο κόσμο” 

συλλήβδην κατά του ιατρικού κλάδου και των νοσοκομείων της Ελλάδας, το πόνημα τούτο 

συνιστά κραυγή αγωνίας της συγγραφέα για δικαίωση των ψυχών όλων εκείνων που ως 

πειραματόζωα έχασαν άδικα τη ζωή τους στα χέρια αδέξιων και απρόσεκτων γιατρών, έχοντας 

επιπροσθέτως υποφέρει και από την άγνοια και αδιαφορία του νοσηλευτικού προσωπικού κατά 

τη διάρκεια της επώδυνης και εν τέλει θανατηφόρου νοσηλείας τους. 

Το πόνημα τούτο παρέχει τη δυνατότητα σε επαγγελματίες του ιατρικού κλάδου που θα το 

διαβάσουν απροκατάληπτα να εξάγουν πολύτιμα συμπεράσματα ως προς την αναγκαιότητα 

ολιστικής θεραπείας πρωτογενών και δευτερογενών αυτοάνοσων νοσημάτων και όχι μόνο. 

Επιπλέον, το οδοιπορικό του αργού θανάτου της Σεμίνας Λιβέρη θα μπορούσε ίσως ν’ 

αποτελέσει πολύτιμο βοήθημα-εγχειρίδιο σε φοιτητές ιατρικής και ειδικευόμενους γιατρούς. 

Κυρίως, όμως, με το μυθιστορηματικό αυτό χρονογράφημα, η συγγραφέας Μαρία Σεφέρου 

ευελπιστεί στην ευαισθητοποίηση αναγνωστών της ιατρικής κοινότητας ώστε να 

συνειδητοποιήσουν την ιερότητα του λειτουργήματός τους και ως εκ τούτου να επιδιώκουν 

διακαώς την αρτιότερη κατάρτισή τους και την δια βίου έρευνα, μάθηση και επιστημονική και 

πνευματική εξέλιξή τους, ώστε να μπορούν να ανταποκριθούν στην υψηλή αποστολή τους. 

Πάνω απ’ όλα, βεβαίως, η τραγική ιστορία της Σεμίνας καλεί γιατρούς και νοσηλευτές να 

αντιμετωπίζουν τους ασθενείς τους με περισσότερη υπευθυνότητα, ευαισθησία, ανθρωπιά και 

ΑΓΑΠΗ. 

------------------------------------- 

 Σημείωση: Τα ονόματα νοσοκομείων και γιατρών, καθώς και τα ονόματα τοποθεσιών, 

πρωταγωνιστών και λοιπών προσώπων του μυθιστορηματικού αυτού χρονογραφήματος είναι  

φανταστικά. Κάθε ομοιότητα με πραγματικά ονόματα είναι συμπτωματική. 



  

 

 
 

 

 

1. Τα βάσανά μου ένα φορτίο 
 

Τις ατέλειωτες ώρες, μέρες και μήνες στο κρεβάτι του πόνου, η Σεμίνα δεν είχε χάσει ποτέ 

τη διάθεσή της να σιγοτραγουδάει. Πολλές φορές μάλιστα οι άλλες ασθενείς του θαλάμου, 

εντυπωσιασμένες από τη μελωδική φωνή της, της ζητούσαν να τραγουδήσει πιο δυνατά, ώστε να 

την απολαμβάνουν καλύτερα. Και η Σεμίνα, κολακευμένη από την αναγνώριση του χαρίσματός 

της, ποτέ δεν τους χαλούσε χατίρι. Αυτό φυσικά γινόταν όταν δεν βρίσκονταν γιατροί ή 

νοσηλεύτριες στο θάλαμο, και όταν ένιωθε αρκετά ανεβασμένες τις δυνάμεις της και μια κάποια 

αισιοδοξία για την έκβαση της οδυνηρής και χρονίζουσας περιπέτειας της υγείας της. 

Είναι αλήθεια ότι στα νιάτα της η Σεμίνα ήθελε να γίνει τραγουδίστρια, αλλά την είχε 

αποτρέψει η αντίληψη που επικρατούσε εκείνη την εποχή στην επαρχία, ότι οι τραγουδίστριες 

έπρεπε να καταρρακώσουν την ψυχή τους, διαθέτοντας το σώμα τους στον πρώτο τυχόντα 

ιδιοκτήτη νυχτερινού κέντρου ή παραγωγό δίσκων, για ν’ αναδειχτούν και να κερδίσουν ένα 

καλό μεροκάματο. Κι αυτό η Σεμίνα δεν μπορούσε καν να το διανοηθεί, έχοντας μεγαλώσει σε 

μια συντηρητική οικογένεια αξιοπρεπών χωρικών με πατροπαράδοτες αρχές και αξίες. Έτσι, 

ικανοποιούσε την έμφυτη ανάγκη και το ταλέντο της τραγουδώντας τα βράδια στη Βελανιδιά, το 

χωριό που γεννήθηκε και μεγάλωσε, μαζί με φίλες ή μόνη της, ακούγοντας κάποιο δίσκο στο 

παλιό γραμμόφωνο. 



  

Το πώς γίνονταν αστραπιαία γνωστές οι εκάστοτε μουσικές επιτυχίες στο μικρό χωριό με τα 

35 σπίτια που κατοικούσε η Σεμίνα δύσκολα μπορούσε να το εξηγήσει. Χρόνια αργότερα θα 

αναρωτιόταν πώς, χωρίς να υπάρχει ούτε καν ένα ραδιόφωνο σε ολόκληρη τη Βελανιδιά, οι 

μερακλήδες κάτοικοί της πληροφορούνταν για τα δημοφιλή τραγούδια, και στη συνέχεια οι πιο 

εύποροι απ’ αυτούς αγόραζαν τους δίσκους όπου είχαν ηχογραφηθεί. 

Η απόκτηση των δίσκων, μάλιστα, ήταν αρκετά δύσκολη καθώς, εκτός από την οικονομική 

δυσπραγία που αντιμετώπιζε η οικογένειά της αλλά και οι συγχωριανοί της τη δεκαετία του’50,  

η μετάβαση από τη Βελανιδιά στην πλησιέστερη πόλη, το Καστέλο, για την αγορά τους από το 

μοναδικό δισκοπωλείο δεν ήταν εύκολη υπόθεση. Δημόσια συγκοινωνία με λεωφορείο δεν 

υπήρχε. Μόνο κάνα δυο ιδιωτικά φορτηγά, έτοιμα να διαλυθούν, έφταναν στη Βελανιδιά μια 

φορά την εβδομάδα μεταφέροντας είδη πρώτης ανάγκης από το Καστέλο στο μοναδικό 

παντοπωλείο του χωριού. Ωστόσο, παρά τις δυσκολίες και τη φτώχεια, όσοι αγαπούσαν το 

τραγούδι, μεταξύ των οποίων και η έφηβη Σεμίνα, κατάφερναν ν’ αποκτήσουν ή να δανειστούν 

τους δίσκους με τα σουξέ της εποχής, να τα μάθουν και να τα τραγουδάνε. 

Τη μεγάλη αγάπη της για το τραγούδι η Σεμίνα δεν την εγκατέλειψε ούτε στα νοσοκομεία 

όπου νοσηλεύτηκε. Μόνο το ρεπερτόριό της είχε τώρα αλλάξει, για να ταιριάζει με την 

βασανιστική περιπέτεια που βίωνε. 

Τον τελευταίο μήνα πριν αναχωρήσει για την αιωνιότητα, δύο τραγούδια ήταν που έρχονταν 

πιο συχνά στο στόμα της Σεμίνας, ακόμη και όταν από αδυναμία κατάφερνε μόνο να τα 

ψιθυρίσει. Το ένα ήταν κάτι σαν μοιρολόι και το άλλο ήταν μια “ένεση” αυτοεπιβεβαίωσης και 

αισιοδοξίας. 

«Ξέρεις Αρετή, τώρα τελευταία το τραγούδι που μου έρχεται συχνά στο στόμα είναι εκείνο 

του Γιάννη Πάριου» είπε μια μέρα στην αδελφή της: 

«Τα βάσανά μου ένα φορτίο, 

που τα πηγαίνω εδώ κι εκεί, 

άνθρωπο ψάχνω αλλά δεν βρίσκω, 

το βάρος που ’χω στην ψυχή να μοιραστεί». 

Τους στίχους αυτούς σιγοψιθύρισε η Σεμίνα με τρεμάμενη φωνή, σχεδόν έτοιμη να βάλει τα 

κλάματα. 

«Σε ακούω που το τραγουδάς συχνά, αγάπη μου, και καταλαβαίνω απόλυτα το γιατί. Αλλά 

εδώ είμαι εγώ, δίπλα σου, να μοιραστείς ό,τι σε βαραίνει, ακόμη κι αν κάτι είναι εναντίον μου. 

Ξέρω ότι στο παρελθόν έχω φταίξει σε πολλά και σ’ έχω πικράνει. Άνοιξε την καρδιά σου για να 

ξαλαφρώσεις» της είπε η Αρετή τρυφερά, κρατώντας το χέρι της. 

Αλίμονο όμως, ήταν πια πολύ αργά για εξομολογήσεις μεταξύ των δύο αδελφών. Η Σεμίνα 

γύρισε στο άλλο πλευρό, μουρμουρίζοντας, «Άφησέ με, Αρετή, σε παρακαλώ, θέλω να κοιμηθώ 

τώρα». 

Ήταν μόλις τους τελευταίους μήνες, όταν η Σεμίνα μπαινόβγαινε στα νοσοκομεία, που η 

Αρετή συνειδητοποιούσε σιγά-σιγά το μέγεθος των ψυχικών τραυμάτων που χαράχτηκαν βαθιά 

στην παιδική ψυχούλα της κατά δύο χρόνια μεγαλύτερης αδελφής της, η οποία είχε στερηθεί τις 

σπουδές για χάρη της. Και ήταν δυστυχώς στο κρεβάτι του πόνου που η καρδιά της Σεμίνας είχε 

μαλακώσει αρκετά ώστε να επιτρέπει στην Αρετή να τη χαϊδεύει, να τη φιλάει και να της τρίβει 

καθημερινά τα πόδια με baby oil. 



  

Ω, πόση ανακούφιση ένιωσε όταν, κάποια στιγμή που η μικρότερη αδελφή της Ευγενία 

ετοιμαζόταν να της τρίψει εκείνη τα πόδια, η Σεμίνα της είπε: «Όχι εσύ, η Αρετή να μου τα 

τρίψει». 

«Επιτέλους, η Σεμίνα δέχεται την αγάπη μου» σκέφτηκε η Αρετή με αίσθημα ανακούφισης. 

Αλήθεια, πόσο θα ήθελε τα χάδια της να είχαν γίνει αποδεκτά όταν ακόμη η Σεμίνα ήταν καλά, 

χαρούμενη, αεικίνητη και εκδηλωτική. Πόσο θα ήθελε η σχέση τους, όταν και οι δυο ήταν 

νεότερες, να ήταν απαλλαγμένη από τις σκιές της παιδικής ηλικίας και να χαίρονταν η μια τη 

συντροφιά της άλλης, όπως ακριβώς συνέβαινε με τη σχέση της Σεμίνας και της Ευγενίας. Μα 

κυρίως, πόσο θα ήθελε να είχε κατανοήσει η ίδια τα παιδικά ψυχικά τραύματα της Σεμίνας και 

να έδειχνε πάντοτε απόλυτη ανοχή στα ξεσπάσματά της, αντί να προσπαθεί να τα αντικρούσει με 

συμβουλές και ενίοτε με αυστηρότητα, που η Σεμίνα εκλάμβανε ως σκληρότητα και έλλειψη 

αγάπης εκ μέρους της... 

«Άργησες να με καταλάβεις Αρετή... Άργησες ν’ αλλάξεις..» είπε μια μέρα η Σεμίνα με 

κάποια πικρία. 

«Ναι, άργησα, έχεις δίκιο, αγάπη μου. Σου ζητώ συγνώμη, αλλά έχω κι εγώ τα ελαττώματά 

μου, πολλά ελαττώματα, μάλιστα. Δεν είμαι ούτε τέλεια ούτε άγια. Συγνώμη! Έλα να 

τραγουδήσουμε μαζί εκείνο το τραγουδάκι από τη Eurovision που σου άρεσε κι έπαιρνες δύναμη 

όταν το τραγουδούσες». 

«Ποιο λες;» 

«“Τα βήματά μου κάνω...” Ποιος το τραγούδησε αυτό; Θυμάσαι, Σεμίνα μου;» 

«Και βέβαια το θυμάμαι. Το τραγούδησε ο Λούκας Γιώρκας στη Eurovision του 2011, την 

εποχή που έκανα την εγχείρηση ανοιχτής καρδιάς και μου άλλαξαν αορτική βαλβίδα στο 

Βαλβόγλειο. Μου έκανε πολύ καλό να το τραγουδάω. Έπαιρνα πράγματι δύναμη από μέσα μου: 

 «Το κεφάλι ψηλά και τα χέρια ανοιχτά! 

 Την έχει η ψυχή μου τη φωτιά 

 τους φόβους όλους τους καίει μοναδικά 

 Τα βήματά μου κάνω ως το Θεό 

 Κι αν πέσω εγώ ξανά θα σηκωθώ!» 

«Πραγματικά εμπνευσμένο τραγούδι! Θέλεις να το τραγουδήσουμε μαζί, καρδούλα μου;» τη 

ρώτησε η Αρετή. 

Με τα ματάκια της υγρά και σιγανή φωνή η Σεμίνα άρχισε να τραγουδάει, ενώ η Αρετή τη 

συνόδευε. Έδειχνε ότι έκανε μεγάλη προσπάθεια να προφέρει τις λέξεις. Φτάνοντας στο στίχο 

«Kι αν πέσω εγώ ξανά θα σηκωθώ» κόμπιασε. 

«Δεν μπορώ άλλο, κουράστηκα Αρετή. Άσε με λίγο να ησυχάσω». 

Η Αρετή σκούπισε ένα δάκρυ που ένιωσε να κυλάει στο μάγουλό της και βγήκε για λίγο στη 

βεράντα του θαλάμου για να πάρει αέρα. 

«Μήπως η Σεμίνα δεν πιστεύει πια ότι θα σηκωθεί;» αναρωτήθηκε, αλλά η ίδια δεν ήθελε να 

το πιστέψει. Τρελαινόταν η Αρετή στην ιδέα ότι η λατρεμένη της αδελφούλα θα την 

αποχωριζόταν και έδιωχνε βίαια κάθε τέτοια σκέψη με το που έσκαγε μύτη στο νου της. Ήταν 

κάτι που δεν χωρούσε το μυαλό της, κάτι που νόμιζε πως δεν θα το άντεχε. 

Μπορεί κατά καιρούς να υπήρχαν συγκρούσεις ανάμεσα στις δύο αδελφές, αφού ήταν δύο 

εντελώς διαφορετικοί χαρακτήρες, με άλλη φιλοσοφία για τη ζωή, αλλά η Αρετή την αγαπούσε 

πάντα με όλη τη δύναμη της ψυχής της. Δυστυχώς, όμως, η Σεμίνα έδειχνε να μην το 

αντιλαμβάνεται. 



  

Το σύνδρομο της απόρριψης που είχε νιώσει από μικρή, όταν ως πρωτότοκη κόρη 

επωμίστηκε βαριές οικογενειακές ευθύνες, δυσβάστακτες για την παιδική της πλάτη, θα τη 

συνόδευε σε όλη της τη ζωή. Η μόνη αδελφή που πίστευε ότι την αγαπάει ήταν η κατά δώδεκα 

χρόνια μικρότερή της Ευγενία, την οποία ουσιαστικά είχε αναθρέψει από μωρό. 

Ωστόσο, και η Αρετή κατατρυχόταν από το σύνδρομο της απόρριψης, και συγκεκριμένα 

απόρριψης από τη Σεμίνα για τον ιδιόρρυθμο και μοναχικό τρόπο ζωής της – έναν τρόπο ζωής 

που αρχικά δεν είχε επιλέξει συνειδητά, αλλά όταν της προέκυψε διαπίστωσε ότι η μοναχικότητα 

της ταίριαζε και τη βοηθούσε να πραγματοποιήσει τους στόχους της. 

Πόσο θα ήθελε να είχε ακούσει ένα “μπράβο” από την αγαπημένη της αδελφούλα για ό,τι με 

πολύ κόπο και θυσίες είχε καταφέρει να πετύχει! Και πόσο θ’ ανακουφιζόταν, αν η Σεμίνα της 

έδειχνε λίγη κατανόηση για τα λάθη που είχε κάνει στη ζωή της. Και όμως, τίποτα από όλα αυτά 

δεν μπορούσε να μειώσει την απέραντη αγάπη που η Αρετή έτρεφε για την αδελφή στην οποία 

πίστευε ότι χρωστούσε πολλά. 

Άλλωστε ήταν εντολή του πατέρα της ο οποίος, λίγο πριν πεθάνει στα 89 του χρόνια, της 

είχε πει: «Αρετή, μην την παρεξηγείς τη Σεμίνα ό,τι και αν σου λέει». 

Προφανώς ο πατέρας της συναισθανόταν ότι σαν γονιός είχε αδικήσει την πρωτότοκη κόρη 

του με το να μην τη στείλει στο Γυμνάσιο στο Καστέλο, ώστε να μείνει στο χωριό και να 

βοηθάει την πολύτεκνη και πάμφτωχη οικογένεια στις δουλειές του αγροτικού σπιτιού και στην 

ανατροφή της Ευγενίας, και αργότερα να εργάζεται για να συνεισφέρει στις σπουδές της Αρετής 

στο Πανεπιστήμιο. 

Τα λόγια αυτά του πατέρα της χαράχτηκαν βαθιά στη συνείδηση της Αρετής· όχι βέβαια πως 

αν δεν είχαν ειπωθεί η συμπεριφορά της προς τη Σεμίνα θα ήταν λιγότερο ανεκτική και 

συγχωρητική. Η αγάπη άλλωστε δεν υπακούει σε εντολές. Ή είναι πηγαία ή είναι ανύπαρκτη. 

Τώρα μάλιστα που η Σεμίνα ήταν άρρωστη, η αγάπη της Αρετής είχε φουντώσει ακόμη 

περισσότερο και είχε γίνει μια φωτιά που ήθελε να κάψει κάθε πιθανότητα η αδελφούλα της να 

μην έβγαινε από το νοσοκομείο όρθια και καλά. 

Όμως ο ανώτερος εαυτός της Σεμίνας, το πνεύμα της, φαίνεται ότι είχε αποφασίσει 

διαφορετικά και οι ένθερμες προσευχές της Αρετής – προσευχές με λυγμούς και στεναγμούς 

αλάλητους, ακόμη και μέσα στο μετρό όταν αργά επέστρεφε στο σπίτι της από το νοσοκομείο – 

δεν μπορούσαν να σταματήσουν τα βήματά της ως το Θεό, ως την αιώνια μακαριότητα. 

Η Ευγενία, απεναντίας, που ξημεροβραδιαζόταν στο προσκεφάλι της Σεμίνας, και είχε γίνει 

η σκιά του εαυτού της από το αδυνάτισμα, ήταν πιο προσγειωμένη από την Αρετή και πιο 

ρεαλίστρια. Έβλεπε ότι το μοιραίο πλησίαζε πια και το μόνο που ευχόταν ήταν να μην πονάει η 

Σεμίνα και η ίδια να έχει υγεία και αντοχή ώστε να βρίσκεται στο πλευρό της ως την τελευταία 

ιερή στιγμή – τη στιγμή που η μεγάλη της αδελφούλα και αχώριστη φίλη της θα παρέδιδε το 

πνεύμα της στον Ωκεανό των πνευμάτων. 



  

 
 

 

2. Σεμίνα, αγάπη μου! 
 

Ήταν ξημερώματα Πέμπτης, 13 Αυγούστου του 2015, που η ψυχή της Σεμίνας διάλεξε να 

“επισκεφτεί” την αδελφή της Αρετή στον ύπνο της. Φορούσε ένα κομψό ταγέρ, γκρι ανοιχτό – η 

Αρετή το θυμόταν καλά αυτό το ταγέρ – ήταν νέα και ωραία, τα πλούσια γυαλιστερά μαλλιά της 

φουντωτά, και το πρόσωπό της ακτινοβολούσε. 

Η “επίσκεψη” έγινε στο σπίτι της κυρα-Ευδοκίας, της σπιτονοικοκυράς της οδού Μιχαήλ 

Βόδα, όπου οι δύο αδελφές είχαν νοικιάσει ένα δωμάτιο τα πρώτα χρόνια που η Αρετή σπούδαζε 

Μαθηματικά στο Πανεπιστήμιο. Ήταν αρχές της δεκαετίας του ’60, όταν η Σεμίνα είχε 

μεταναστεύσει από το χωριό στην Αθήνα για να εργαστεί ως μοδίστρα με βδομαδιάτικο 20 

δραχμών, ώστε να τσοντάρει για τις σπουδές της μικρότερης αδελφής της. Τα υπόλοιπα έξοδα τα 

κάλυπτε ο πατέρας τους με δανεικά, κυρίως από ένα διαβόητο τοκογλύφο στο Καστέλο, αλλά 

πότε-πότε άτοκα από τον παπά της ενορίας, τον παπα-Γιώργη, Θεός σχωρέσ’ τον. 

Αυτή ήταν επιλογή των γονιών τους και η Σεμίνα την είχε αποδεχτεί, ένας Θεός ξέρει με 

πόση εσωτερική πικρία και αίσθημα απόρριψης – συναισθήματα που όμως κρατούσε καλά 

κρυμμένα μέσα της. Προτιμούσε βέβαια να εργάζεται στην Αθήνα, αντί να ζει στη Βελανιδιά, το 

ορεινό χωριό της Αργολίδας, και να βοηθάει την οικογένειά της στο σπίτι και στις σκληρές 

αγροτικές δουλειές. 



  

Ωστόσο, ακόμη κι έτσι να το έβλεπε, η θυσία της για χάρη της Αρετής δεν έπαυε να είναι 

θυσία. Αυτό η Αρετή το έφερε βαρέως σε όλη της τη ζωή, αν και υλικά τουλάχιστον είχε 

ξεπληρώσει το χρέος απέναντι στην αδελφή της και με το παραπάνω, όταν τελείωσε τις σπουδές 

της και εργαζόταν. Ωστόσο, όπως λέει μια σοφή λαϊκή παροιμία, «Η χάρη θέλει αντίχαρη και 

πάλι χάρη είναι». 

Σ’ εκείνο, λοιπόν, το φτωχικά επιπλωμένο δωμάτιο της κυρα-Ευδοκίας “βρισκόταν” η 

Αρετή τη νύχτα που την “επισκέφτηκε” η ψυχή της Σεμίνας. Η πόρτα άνοιξε αργά-αργά και η 

Σεμίνα κοντοστάθηκε, περιμένοντας ίσως την αντίδραση της Αρετής, που ήταν άμεση καθώς 

εκείνη έσπευσε με ανοιχτή αγκαλιά να την υποδεχτεί. 

«Αγάπη μου! Αγάπη μου! Σεμίνα αγάπη μου!» ήταν οι λέξεις που βγήκαν αυθόρμητα από τα 

εσώψυχα της Αρετής, καθώς έτρεχε για να προϋπαντήσει την αγαπημένη της αδελφούλα, που 

τόσο οδυνηρά είχε “φύγει” μερικούς μήνες ενωρίτερα, αφήνοντάς της ένα απέραντο κενό και 

πολλές γλυκές αλλά περισσότερες πονεμένες αναμνήσεις... 

Την έσφιξε στην αγκαλιά της με όλη της τη δύναμη, και η Σεμίνα ανταπέδωσε το 

σφιχταγκάλιασμα με την ίδια θέρμη. Σε δευτερόλεπτα μετά, η Σεμίνα εξαφανίστηκε, ενώ η 

Αρετή ξύπνησε με συναισθήματα ανακούφισης και γαλήνης. Ήταν άραγε μια επιβεβαίωση της 

Σεμίνας, ότι δηλαδή την είχε συγχωρήσει που, με επιλογή του πατέρα τους, της είχε φράξει το 

δρόμο για σπουδές; 

Αυτή ήταν η δεύτερη φορά που η Σεμίνα είχε “επισκεφτεί” την Αρετή στ’ όνειρό της, ίσως 

για να την καθησυχάσει ότι όλα πια τα συναισθήματα πικρίας απέναντί της είχαν σβηστεί και ότι 

ο Ουρανός είναι μια “χώρα” όπου δεν υπάρχει θλίψη, οδύνη ή στεναγμός, αλλά μόνο αγάπη και 

μακαριότητα. 

Η προηγούμενη “επίσκεψη” της Σεμίνας στην Αρετή ήταν τα χαράματα της 13ης Ιουνίου 

του 2015, στο Καστέλο, στο εξοχικό όπου τα καλοκαίρια παραθέριζε με την Ευγενία, την κατά 

δώδεκα χρόνια μικρότερή της αδελφή με την οποία ήταν αχώριστες. 

Εκείνο το πρωί – στον ύπνο της – η Αρετή πήγαινε να κρατήσει συντροφιά στην 

απαρηγόρητη Ευγενία και, ανεβαίνοντας στο στενό δρομάκι όπου είχε πρόσοψη το μικρό ισόγειο 

διαμέρισμα, πλησίασε το μισάνοιχτο παράθυρο της κρεβατοκάμαρας κι από μέσα άκουσε την 

Ευγενία χαρούμενη να της λέει: «Κοίτα ποια είναι εδώ! Κοίτα ποια είναι εδώ!» 

Το παράθυρο άνοιξε διάπλατα, και ποια ήταν από μέσα; Η Σεμίνα, φωτεινή και πανέμορφη, 

όπως ήταν στα νιάτα της! Οι δυο αδελφές αγκαλιάστηκαν σφιχτά, η μια απ’ έξω από το 

παράθυρο και η άλλη από μέσα, και δευτερόλεπτα μετά, χωρίς καμιά τους να πει κουβέντα, η 

Σεμίνα εξαφανίστηκε από τη σκηνή. 

Τούτη την πρώτη φορά όμως, η Αρετή ξύπνησε ήρεμη μεν αλλά λυπημένη, διότι τα ματάκια 

της Σεμίνας της φάνηκαν θλιμμένα. Γιατί άραγε; Ήταν θλιμμένα γιατί είχε “φύγει” με μεγάλη 

σωματική και ψυχική ταλαιπωρία από τη ζωή που τόσο αγαπούσε; Ήταν θλιμμένα επειδή η 

Αρετή δεν μπορούσε ν’ αποδεχτεί και να ξεπεράσει τον πόνο του χωρισμού τους, ούτε να 

συγχωρήσει τους γιατρούς που δεν την πρόσεξαν; Ή μήπως στα μάτια της Σεμίνας 

αντικατοπτριζόταν η ανείπωτη θλίψη της Αρετής; 

Η τρίτη αποκαλυπτική επίσκεψη της ψυχής της Σεμίνας στην Αρετή θα ερχόταν σχεδόν 

τριάμισι χρόνια αργότερα. Τη νύχτα της 17ης προς τη 18η Μαρτίου 2018, η ψυχή της Σεμίνας, 

απαστράπτουσα μέσα σ’ ένα αέρινο ροζ πέπλο, εμφανίστηκε στον ύπνο της, αυτή τη φορά για να 

της ζητήσει κάτι – κάτι που η Αρετή ούτε περίμενε ούτε αποζητούσε. 



  

Η σκηνή ξετυλίχτηκε κάπου στην ύπαιθρο και ήταν και η Ευγενία παρούσα, η οποία 

καθόταν σ’ ένα χαμηλό πεζούλι, λίγο πιο πέρα. Η αέρινη Σεμίνα αγκάλιασε σφιχτά την Αρετή 

και της είπε «Συγνώμη!» Και πριν προλάβει η Αρετή ν’ απαντήσει, την αγκάλιασε ξανά και 

επανέλαβε, «Συγνώμη». Αυτό έγινε άλλες δύο φορές. Κατόπιν, κοιτάζοντας προς την Ευγενία, 

είπε και σ’ εκείνη «Συγνώμη» κι εξαφανίστηκε από μπροστά τους, ενώ η Αρετή ξύπνησε μ’ ένα 

αίσθημα γαλήνης και ανακούφισης. 

«Ώστε η ψυχούλα της αγαπημένης μου Σεμίνας ζει! Κι όχι μόνο ζει, αλλά φαίνεται πως 

διέρχεται ένα στάδιο αυτοκάθαρσης, δηλαδή εξελίσσεται πνευματικά!» συμπέρανε η Αρετή, και 

ευχαρίστησε το Θεό γι’ αυτό το αποκαλυπτικό όνειρο. 

 
Πίσω στους πρώτους μήνες της απώλειας. Είναι αλήθεια ότι ο χωρισμός της Σεμίνας είχε 

προκαλέσει κατάθλιψη στην Αρετή, παρόλο που δεν ήθελε να το παραδεχτεί, ούτε καν να 

εκφέρει τη λέξη. Δεν ήταν μόνο που δεν μπορούσε να διώξει από το νου της τις τραγικές εικόνες 

της αδελφούλας της στα νοσοκομεία απ’ όπου πέρασε· δεν ήταν που αδυνατούσε να ξεχάσει τα 

πονεμένα λόγια και τους αναστεναγμούς των τελευταίων ημερών που η Σεμίνα, παρά την ιώβεια 

υπομονή και τη γενναιότητα στον πόνο που είχε δείξει, άφηνε να της ξεφύγουν· ήταν, κυρίως,  

ότι ξανάρχονταν στη μνήμη της τα χωρίς ευαισθησία λόγια που κατά καιρούς η ίδια είχε 

εκστομίσει, κατά τη διάρκεια αντιπαραθέσεων πολύ πριν αρρωστήσει η Σεμίνα· ήταν και  

κάποιες επιπόλαιες και επιζήμιες για την ίδια επιλογές που είχε κάνει στη ζωή της και τώρα 

καταλάβαινε πόσο είχαν στενοχωρήσει την Σεμίνα. Ω, πόσο θα ήθελε να τα ξεχάσει όλα αυτά! 

Ωστόσο, εκείνο που τη βασάνιζε πάνω απ’ όλα ήταν μια σκληρή φράση που της είχε ξεφύγει 

στο νοσοκομείο Σαλβοπούλειο, νομίζοντας ότι έτσι θα έπειθε τη Σεμίνα να προσπαθήσει να 

κάνει τις ασκήσεις φυσικοθεραπείας που είχαν συστήσει οι φυσικοθεραπευτές. Αλίμονο, όμως, 

εκείνη η φράση είχε κάνει τη Σεμίνα να κλάψει, πέφτοντας στην αγκαλιά της Ευγενίας, που ήταν 

παρούσα στο επεισόδιο. 

Τι κι αν μετά από τη σκληρή της επίπληξη η Σεμίνα δέχτηκε να κάνει τις ασκήσεις με τη 

βοήθειά της; 

Τι κι αν η Αρετή ζήτησε συγνώμη για τη φράση της αυτή, αμέσως μόλις η Σεμίνα 

σταμάτησε να κλαίει; 

Τι κι αν η μεγαλόψυχη απάντηση της Σεμίνας ήταν «Για ποιο πράγμα ζητάς συγνώμη, δεν 

θυμάμαι τι είπες»; 

Τι κι αν την αγκάλιασε, και καθώς της έτριβε τα πόδια με baby oil – κάτι που έκανε 

καθημερινά – της φίλησε τα πόδια, σε ένδειξη μετάνοιας και συντριβής; 

Τι κι αν η ίδια έκλαψε πικρά γι’ αυτή της τη φράση αμέτρητες φορές ζητώντας από το Θεό 

και από τη Σεμίνα, που ήταν πια στον Ουρανό, να τη συγχωρήσουν; 

Το πρόβλημα το κουβάλαγε μέσα της. Η φράση της αυτή, σαν ένα αόρατο στοιχειό, ένα 

φάντασμα, την κυνηγούσε μέρα και νύχτα. Η Αρετή είχε κολλήσει στο να μη μπορεί να 

συγχωρήσει τον εαυτό της, απλά διότι δεν έβρισκε κανένα ελαφρυντικό για την ανάλγητη φράση 

που είχε ξεστομίσει στην αγαπημένη της αδελφούλα τη στιγμή που εκείνη υπέφερε στο κρεβάτι 

του πόνου. 

Το να ζητήσει βοήθεια από ψυχολόγο ήταν έξω από τις σκέψεις και τις επιλογές της, καθώς 

δεν πίστευε ότι θα μπορούσε να τη βοηθήσει. Η Αρετή γνώριζε πολύ καλά ότι η σύγκρουση αυτή 

έπρεπε να επιλυθεί μέσα της, με διάλογο με τον “εσωτερικό άνθρωπο”, τον ανώτερο εαυτό της, 

το πνεύμα του Θεού μέσα της. Άλλος τρόπος δεν υπήρχε, και είχε συνειδητοποιήσει πια ότι ο 



  

πανδαμάτωρ, που λένε, χρόνος από μόνος του δεν μπορούσε να επουλώσει αυτή την ψυχική 

πληγή. 

Συχνά έλεγε φωναχτά στον εαυτό της: 

«Αρετή σε συγχωρώ». 

«Ό,τι είπες ήταν από επιπολαιότητα, κι όχι από συνειδητή επιλογή να πληγώσεις τη Σεμίνα». 

«Ό,τι είπες το είπες για να την κάνεις πιο δυνατή και αποφασισμένη να ζήσει». 

«Αρετή σε συγχωρώ, μ’ ακούς;» 

«Σε συγχωρώωωωω!» 

«Η Σεμίνα σε συγχώρησε, με άκουσες Αρετή;» 

Κι όμως, το φάντασμα του αυτομαστιγώματος επανερχόταν, κάθε φορά που η Αρετή 

σκεπτόταν τη Σεμίνα και τις εφιαλτικές εκείνες μέρες στο Σαλβοπούλειο Γενικό Νοσοκομείο. 

Το μαρτύριό της αυτό η Αρετή δεν είχε τολμήσει να το συμμεριστεί ούτε με τη μικρότερη 

αδελφή της, την Ευγενία, που ήταν παρούσα στο επεισόδιο και σκούπισε τα δάκρυα της Σεμίνας. 

Και δεν τολμούσε για δύο λόγους. Πρώτον δεν ήθελε να θυμίσει στην Ευγενία μια τόσο επώδυνη 

στιγμή για να μην την στενοχωρήσει. Δεύτερον δεν ήθελε η Ευγενία να μάθει πόσο η αδελφή της 

η Αρετή καταδιωκόταν από τις ερινύες και αυτομαστιγωνόταν για κάτι που δεν μπορούσε πια ν’ 

αλλάξει. Φοβόταν ότι θ’ ανησυχούσε πολύ για λογαριασμό της αν της εκμυστηρευόταν τι της 

συμβαίνει. 

Άλλωστε, η Ευγενία βασιζόταν στην Αρετή για ψυχολογική στήριξη στο πένθος της, διότι 

της είχε στοιχίσει αφάνταστα η απώλεια της Σεμίνας με την οποία είχαν ζήσει 35 χρόνια μαζί 

και, εκτός από αδελφή και φίλη, την ένιωθε σαν μάνα. 

Καθώς πλησίαζε το ετήσιο μνημόσυνο της Σεμίνας, η Αρετή αποφάσισε να δώσει τέλος στο 

μαρτύριό της. Είχε θυμώσει πολύ με τον εαυτό της και έπρεπε να δράσει εδώ και τώρα. 

Γκουγκλάρισε λοιπόν το θέμα της συγχώρησης του εαυτού στο Internet – έπρεπε να το είχε κάνει 

ενωρίτερα – και τα ευρήματα τη βοήθησαν πολύ. 

Κατ’ αρχήν βρήκε ότι η αυτοσυγχώρηση δεν ήταν κάτι που μπορούσε να συμβεί στιγμιαία. 

Δεν υπήρχε κάποιο κλειδί να την ξεκλειδώσεις ή ξόρκι για να ξορκίσεις την ασυγχωρησία στον 

εαυτό σου. Ήταν μια διαδικασία που ήθελε το χρόνο της. Μα το σπουδαιότερο, απαιτούσε αγάπη 

για τον εαυτό, κάτι στο οποίο η Αρετή είχε μάλλον αποτύχει στη ζωή της. 

Με τη μελέτη σχετικών κειμένων από φωτισμένους συγγραφείς, η Αρετή συνειδητοποίησε 

ότι δεν αγαπούσε αρκετά τον εαυτό της κι ότι η αποκατάσταση αυτής της αγάπης έπρεπε να 

προηγηθεί ώστε στη συνέχεια να μπορέσει να συγχωρήσει τα λάθη της και να γυρίσει σελίδα. 

Έπρεπε επιτέλους να συνειδητοποιήσει ότι σαν άνθρωπος δεν μπορούσε να είναι τέλεια και 

αλάνθαστη, ν’ αποδεχτεί αυτό που έγινε και να συγχωρήσει ειλικρινά τον εαυτό της. Έπρεπε να 

βάλει τον εαυτό της στη θέση της αδελφής ή ενός καλού φίλου που δεν θα ήθελε να 

στενοχωρήσει. Έπρεπε ν’ αγαπήσει ακόμα και τον κακό εαυτό της, που πότε-πότε ξέφευγε από 

τον έλεγχο του καλού εαυτού και σαν οχιά σήκωνε κεφάλι. 

Μάλιστα, έπρεπε να είναι ευγνώμων ακόμη και γι’ αυτή την επώδυνη εμπειρία, διότι την 

κατέστησε προσεκτικότερη στο να μην πληγώνει οποιονδήποτε άνθρωπο, ακόμη κι όταν η ίδια 

προσβάλλεται άδικα και βάναυσα από τη συμπεριφορά τους. 

Η Αρετή είχε επιτέλους καταλάβει ότι κάθε εμπειρία, ακόμη κι αν είναι αρνητική, όταν 

κανείς τη διαχειριστεί θετικά μπορεί να βοηθήσει την προσωπικότητα να γίνει καλύτερη, ν’ 

αγαπάει περισσότερο, να συγχωρεί τους πάντες για τα πάντα, άνευ όρων και προϋποθέσεων. 



  

Εδώ όμως η Αρετή συνειδητοποίησε ότι υπήρχε ακόμη ένα βουνό πικρίας μέσα της, ένα 

κουβάρι μνησικακίας. Υπήρχε μια κατηγορία συνανθρώπων, τους οποίους δεν μπορούσε να 

συγχωρήσει. Όχι! Δεν μπορούσε να τους βρει ελαφρυντικά για την αδιαφορία, τα σφάλματα και 

τις παραλείψεις τους που είχαν σαν αποτέλεσμα την απώλεια της Σεμίνας, και μάλιστα με 

επώδυνο τρόπο. Και αυτοί ήταν κάποιοι γιατροί και νοσηλεύτριες των νοσοκομείων από τα 

οποία πέρασε η αγαπημένη της αδελφούλα. 

Σε κάποια στιγμή, μάλιστα, η Αρετή είχε σκεφτεί να κάνει μήνυση σε συγκεκριμένα 

νοσοκομεία και γιατρούς, και είχε συγκεντρώσει αρκετά στοιχεία στον ιατρικό φάκελο της 

Σεμίνας, ικανά για να κέρδιζε μια δίκη. Δεν τόλμησε όμως να τα βάλει με τα θηρία διότι θα 

χρειαζόταν μάρτυρες επίσης γιατρούς για να επιβεβαιώσουν, και μάλιστα ενόρκως, τα θανάσιμα 

λάθη των συναδέλφων τους. Και τέτοιους πρόθυμους γιατρούς, που θα διέθεταν πολλές ημέρες 

για να μελετήσουν τον ιατρικό φάκελο της Σεμίνας, δεν πίστευε πως θα έβρισκε η Αρετή διότι, 

όπως λέει η παροιμία, «Κόρακας κοράκου μάτι δεν βγάζει». 

Έτσι, σιγά-σιγά εγκατέλειψε την ιδέα της μήνυσης και πάλευε μέσα της να τους 

συγχωρήσει, πράγμα δύσκολο έως αδύνατο. Κι όμως “πρέπει”, της ψιθύριζε ο ανώτερος εαυτός 

της… 

Μια σκέψη που θα βοηθούσε την Αρετή να συγχωρήσει τους γιατρούς ήταν να δεχτεί πως 

“Το πεπρωμένο φυγείν αδύνατον”, ότι δηλαδή και τα λάθη των γιατρών ήταν ενταγμένα στο να 

εξυπηρετήσουν το σχέδιο της “Μοίρας” για τη Σεμίνα, που ήταν να ζήσει μέχρι το μεσημέρι της 

21ης Νοεμβρίου του 2014. Αυτό εννοούσαν πολλοί που της έλεγαν “μέχρι εκεί ήταν το 

καντηλάκι της”. Το ίδιο της είπε και ο φίλος της ο Ηλίας, ο οποίος προσπάθησε να την 

παρηγορήσει. 

«Αρετή, γνωρίζω περιπτώσεις που οι γιατροί έκαναν πιο χοντρά λάθη και ο ασθενής 

επέζησε, διότι προφανώς δεν είχε έρθει η ώρα του». 

«Όχι, Ηλία, δεν μπορώ να το δεχτώ αυτό» απάντησε η Αρετή. «Δεν μπορώ να δεχτώ ότι ο 

Θεός καταστρώνει σχέδια εξόντωσης ανθρώπων, χρησιμοποιώντας τους γιατρούς ως δημίους, 

επειδή το επιτάσσει η λεγόμενη Μοίρα». 

Η Αρετή, μάλιστα, έφερνε συχνά στο νου της τη φράση της Βίβλου, «“Εγώ δεν θέλω τον 

θάνατο του αποθνήσκοντος”, λέγει Κύριος» (Ιεζεκιήλ 18:32), κι αυτό ενίσχυε την πεποίθησή της 

ότι το πεπρωμένο το φτιάχνουμε μόνοι μας, είτε συνειδητά είτε ασυνείδητα. 

Βέβαια στο “μόνοι μας” η Αρετή ενέτασσε και την επίδραση της οικογένειας, θετική ή 

αρνητική, την κληρονομικότητα, τα βιώματα της παιδικής ηλικίας, τον υγιεινό ή ανθυγιεινό 

τρόπο ζωής, το ευρύτερο περιβάλλον και άλλους φανερούς ή κρυφούς παράγοντες που υφαίνουν 

τη “μοίρα” των ανθρώπων, ακόμη και των εθνών. 



  

 
 

 

3. Απαρχή δεινών στο Βαλβόγλειο 
 

Την Άνοιξη του 2011, σε εξέταση ρουτίνας, η παθολόγος της Σεμίνας Δρ Θυμονάση της 

πρότεινε να επισκεφτεί καρδιολόγο, διότι υποψιαζόταν ότι κάτι δεν πήγαινε καλά με την καρδιά 

της. Σημειωτέον ότι μέχρι τότε η υγεία της Σεμίνας ήταν εξαιρετική, αφού δεν έπαιρνε ούτε 

ασπιρίνη και τους πονοκεφάλους δεν τους ήξερε. 

Τα μόνα συμπτώματά της ήταν ελαφρό λαχάνιασμα στην ανηφόρα, που άλλωστε θα 

μπορούσε να οφείλεται στο κάπνισμα και στο γεγονός ότι ήταν 6-7 κιλά υπέρβαρη και 

αγύμναστη. Στο ίσιωμα έτρεχε σαν έφηβη, τόσο που οι αδελφές της Αρετή και Ευγενία, όταν 

περπατούσαν μαζί, δεν μπορούσαν να τη φτάσουν. 

Ο καρδιοχειρουργός Δρ Μαδερόπουλος, στον οποίο η Σεμίνα κατέληξε κατόπιν συστάσεως 

ενός από τους δύο καρδιολόγους που είχε επισκεφτεί, προέβαλε ένα σωρό δικαιολογίες για να μη 

γίνει η αγγειογραφία στο Βαλβόγλειο όπου χειρουργούσε, επικαλούμενος κυρίως την μεγάλη 

λίστα αναμονής και το ότι δεν έπρεπε να χαθεί πολύτιμος χρόνος. Της είπε, όμως, ότι θα δεχόταν 

αγγειογραφία από οποιοδήποτε νοσοκομείο. 

Χωρίς καθυστέρηση και τελούσα υπό σχετικό πανικό, η Σεμίνα έκλεισε ραντεβού για την 

αγγειογραφία στο Σελέπειο Γενικό Νοσοκομείο, και η επέμβαση αυτή, που έγινε με γενική 

νάρκωση, στο ξύπνημα αποδείχτηκε οδυνηρή. Επί ένα εικοσιτετράωρο έπρεπε να μένει ακίνητη 

σε συγκεκριμένη στάση στο κρεβάτι, κάτι που ήταν πολύ βασανιστικό. Τη νύχτα έμεινε άυπνη 

βογκώντας από δυσφορία. Ένας νοσηλευτής που την είδε το πρωί σφιχτοδεμένη με επιδέσμους 

τη λυπήθηκε τόσο ώστε, προτού κλείσει το εικοσιτετράωρο, την έλυσε, παίρνοντας πάνω του την 

ευθύνη για το ρίσκο. 



  

Σημειωτέον ότι η επέμβαση αυτή, όπως θα μάθαιναν αργότερα η Σεμίνα και οι αδελφές της 

από ασθενείς που έκαναν αγγειογραφία στο Βαλβόγλειο, ήταν εντελώς ανώδυνη και δεν 

απαιτούσε δεσίματα και ακινησία. 

Όταν η Σεμίνα παρουσίασε την αγγειογραφία στον καρδιοχειρουργό Δρα Μαδερόπουλο, 

εκείνος της είπε ότι η προεγχειρητική διάγνωση που έδειξε η αγγειογραφία ήταν «σοβαρή 

στένωση αορτικής βαλβίδας». Πόσο σοβαρή; Ο Θεός και η ψυχή του. Τη φόβισε, μάλιστα, ότι αν 

δεν έκανε αντικατάσταση αορτικής βαλβίδας άμεσα θα μπορούσε ανά πάσα ώρα και στιγμή να 

πέσει ξερή στη μέση του δρόμου. 

Το ραντεβού για την εγχείρηση κλείστηκε στο άψε-σβήσε, κι έτσι, στις 19 Μαΐου του 2011, 

η Αρετή και η Ευγενία συνόδευσαν τη αγαπημένη τους αδελφή στο Βαλβόγλειο, όπου την 

επομένη είχε προγραμματιστεί εγχείρηση ανοικτής καρδιάς. Ωστόσο, καθώς οι τρεις αδελφές 

περίμεναν τον καρδιοχειρουργό στη ρεσεψιόν του Βαλβόγλειου, η Σεμίνα μονολογούσε: «Τι 

ήρθα να κάνω εδώ, αφού είμαι καλά; Να με αρρωστήσουν στα καλά καθούμενα;» 

Ήταν άραγε η διαίσθησή της, η εσωτερική φωνή του ανώτερου εαυτού, που της έλεγε να 

κάνει πίσω; Ίσως! Τυχερός όποιος θνητός έχει φτάσει στην ύψιστη πνευματική εξέλιξη να 

μπορεί να διαβάζει καθαρά αυτή την εσωτερική προειδοποιητική φωνή… 

Η Αρετή, που δεν τα πήγαινε και πολύ καλά με τους γιατρούς, άρπαξε την ευκαιρία: 

«Και τώρα είναι καιρός, Σεμίνα μου, να αποφύγεις την εγχείρηση. Και τώρα μπορούμε να 

κάνουμε πίσω. Πάμε να φύγουμε;» 

«Τώρα είναι αργά. Τι θα πουν οι συγγενείς και φίλοι που ξέρουν ότι σήμερα μπαίνω για 

εγχείρηση; Θα νομίσουν ότι τρελάθηκα» απάντησε η Σεμίνα, μη πιστεύοντας απόλυτα στην 

αναγκαιότητα του τολμηρού εγχειρήματος, αλλά προτιμώντας την υστεροφημία της. 

Α, όλα κι όλα, τη Σεμίνα την απασχολούσε αρκετά το “τι θα πει ο κόσμος”. Ήθελε γνωστοί 

και φίλοι να εγκρίνουν και να επιδοκιμάζουν την κάθε της ενέργεια και να λένε πάντα καλά 

λόγια γι’ αυτήν. Ίσως αυτό το είχε ανάγκη, επειδή στην παιδική της ηλικία είχε βιώσει την 

απόρριψη. 

Είναι πιθανό την κρίσιμη εκείνη ώρα η Σεμίνα να θυμήθηκε ότι πριν λίγες μέρες ο 

καρδιολόγος της Δρ Στοχασίδης την είχε ρωτήσει με νόημα: «Αλήθεια αποφάσισες να πας για 

αλλαγή βαλβίδας;» 

Ωστόσο, ούτε η ίδια η Σεμίνα ούτε η Ευγενία είχαν προβληματιστεί επ’ αυτού, ώστε να 

ζητήσουν τη γνώμη και άλλου καρδιοχειρουργού για το αν η επέμβαση ήταν αναπόφευκτη και 

επείγουσα. 

Αν μη τι άλλο, η αινιγματική αυτή ερώτηση έδειχνε ότι ο Δρ Στοχασίδης μάλλον δεν ήταν 

σίγουρος για την αναγκαιότητα της αλλαγής βαλβίδας και την ανάληψη του ρίσκου για μια τόσο 

σοβαρή εγχείρηση. Ωστόσο, για κάποιο λόγο, δεν εξέφρασε την αντίθεσή του ευθαρσώς. Γιατί 

άραγε; Μήπως δεν ήταν τόσο σίγουρος ώστε να την αποτρέψει; Μήπως ήθελε να αποφύγει το 

ενδεχόμενο αντιπαράθεσης με τον καρδιοχειρουργό; Ή ήταν απλά κακώς εννοούμενη 

συναδελφική αλληλεγγύη, αδιαφορώντας αν τέτοια “αλληλεγγύη” θα μπορούσε να αποβεί 

μοιραία για την ασθενή; 

Δυστυχώς, η Αρετή θα μάθαινε για τη γεμάτη υπονοούμενα ερώτηση αυτή του καρδιολόγου 

Δρα Στοχασίδη πολύ αργότερα, όταν η Σεμίνα είχε “φύγει” από το “μάταιο τούτο κόσμο”– μια 

φράση του πατέρα της στα 89, όταν ήταν ανήμπορος και διαισθανόταν το τέλος του. 

Είναι γεγονός ότι στην αρχή της οδυνηρής περιπέτειας της Σεμίνας, η Αρετή δεν 

ενημερωνόταν ούτε εγκαίρως ούτε λεπτομερώς για όλα όσα αφορούσαν την υγεία της 



  

αγαπημένης της αδελφής και δεν συμμετείχε στις αποφάσεις που λάμβαναν από κοινού η Σεμίνα 

με την Ευγενία. 

Σίγουρα, αν γνώριζε ότι ο Δρ Στοχασίδης είχε, εμμέσως πλην σαφώς, αμφισβητήσει την 

αναγκαιότητα αλλαγής της αορτικής βαλβίδας στη Σεμίνα, και δεδομένης της δυσπιστίας της 

στους γιατρούς από παλιότερες οικογενειακές εμπειρίες, θα είχε ζητήσει διάγνωση και από 

δεύτερο ή και τρίτο καρδιοχειρουργό, και ίσως να είχε προλάβει πολλά από τα βάσανα της 

αγαπημένης της αδελφής που ακολούθησαν μετά την εγχείρηση στο Βαλβόγλειο. 

Υπήρχε βέβαια και μια κάποια δυσπιστία της Σεμίνας προς την Αρετή – δυσπιστία που 

δυσκόλευε κάθε προσπάθειά της να τη βοηθήσει. Ίσως επειδή η ζωή της Αρετής, με σειρά 

λανθασμένων επιλογών, τόσο στην προσωπική της ζωή όσο και στα οικονομικά της, δεν ενέπνεε 

τη Σεμίνα ώστε να την εμπιστεύεται ως σύμβουλο· πολύ περισσότερο μάλιστα σε θέματα υγείας, 

αφού γνώριζε ότι η Αρετή ποτέ δεν έπαιρνε αυτά που έλεγαν οι γιατροί ως ευαγγέλιο. 

Παρόλα αυτά, η Σεμίνα είχε ζητήσει από τον καρδιοχειρουργό Δρα Μαδερόπουλο να 

συναντήσει την Αρετή την ημέρα της εισαγωγής και πριν από την εγχείρηση, και η επιθυμία της 

αυτή εκπληρώθηκε. 

Ο Δρ Μαδερόπουλος κατέβηκε στο ισόγειο και συνάντησε τις αδελφές Λιβέρη στη 

ρεσεψιόν. Χαιρέτησε ευγενικά και τις τρεις με τη σειρά, και απευθυνόμενος στην Αρετή, είπε: 

«Ορίστε, σας ακούω». 

Η Αρετή, φορτισμένη συναισθηματικά όπως ήταν, έκανε μια αυθόρμητη μίνι εξομολόγηση 

στο γιατρό που την άκουσε έκπληκτος. 

«Γιατρέ, σας παρακαλώ πολύ να προσέξετε ιδιαίτερα την αδελφούλα μου διότι έχει 

θυσιαστεί για μένα. Της χρωστάω τα πάντα διότι στερήθηκε τις σπουδές της και εργαζόταν για 

να σπουδάσω εγώ, κι αυτό δεν ξεπληρώνεται με τίποτα. Θέλω να κάνετε το καλύτερο για τη 

Σεμίνα» είπε η Αρετή με φωνή εύθραυστη από συγκίνηση, όντας έτοιμη να κλάψει. 

«Να είστε βέβαιη ότι θα την προσέξω, όπως άλλωστε προσέχω όλους τους ασθενείς μου. 

Αλλά εσείς μη νιώθετε ενοχές. Ασφαλώς θα άρεσε στην αδελφή σας αυτό που έκανε. Δεν μπορώ 

να διανοηθώ ότι το έκανε με το ζόρι» είπε ο Δρ Μαδερόπουλος σε καθησυχαστικό τόνο. 

Στη συνέχεια ενημέρωσε τις αδελφές Λιβέρη ότι, κατόπιν ωρίμου σκέψεως, έκρινε καλύτερο 

να μην χρησιμοποιήσει μεταλλική (μηχανική) βαλβίδα, όπως ο ίδιος είχε αρχικά προτείνει, διότι 

τέτοια βαλβίδα θα χρειαζόταν εφ’ όρου ζωής λήψη αντιπηκτικών, σε αντίθεση με τη βιολογική. 

Εξήγησε ότι τα αντιπηκτικά ενείχαν σοβαρούς κινδύνους για αυτόματες αιμορραγίες και 

θρομβοεμβολικά επεισόδια, κι ότι οι ασθενείς θα έπρεπε να ελέγχουν τακτικά και εφ’ όρου ζωής 

το βαθμό αραίωσης του αίματος, INR. Επιπλέον, η μηχανική βαλβίδα δεν συνιστάτο για την 

70χρονη Σεμίνα. Πρόσθεσε ακόμη ότι οι βιολογικές βαλβίδες είναι πιο ασφαλείς διότι έχουν 

κίνδυνο θρόμβωσης λιγότερο από 1% κατ’ έτος. 

Η Αρετή μετά βίας συγκράτησε τον εαυτό της για να μην αντιπαρατεθεί με το γιατρό, μια 

μέρα πριν από το χειρουργείο. Ήθελε να του πει πως εξ αρχής γνώριζε την ηλικία της Σεμίνας 

και πως, όταν πρότεινε τη μηχανική βαλβίδα ως πιο κατάλληλη, όφειλε να γνωρίζει όλα τα 

μειονεκτήματά της που τώρα αράδιασε και να τα έχει ανακοινώσει στην ασθενή. Δίστασε όμως, 

φοβούμενη μήπως προσβάλει και φέρει σε δύσκολη θέση τον Δρα Μαδερόπουλο και, το 

χειρότερο, μήπως του προκαλέσει αρνητικά αισθήματα προς την ίδια τη Σεμίνα. Γι’ αυτό τον 

ρώτησε μόνο για τη διάρκεια ζωής των βιολογικών βαλβίδων. 



  

«Γιατρέ, είχατε πει στη Σεμίνα και την Ευγενία, όταν σας επισκέφτηκαν στο ιατρείο σας, 

ότι οι μεταλλικές βαλβίδες δεν φθείρονται με το χρόνο. Γνωρίζετε πόση διάρκεια ζωής έχουν οι 

βιολογικές βαλβίδες;» 

« Όταν τοποθετηθούν σωστά, διαρκούν από 10 μέχρι 20 χρόνια» απάντησε ο Δρ 

Μαδερόπουλος, κοιτάζοντας προς τη Σεμίνα που κρεμόταν κυριολεκτικά από τα χείλη του. Και 

σα να ήθελε να την καθησυχάσει, πρόσθεσε: «Όμως, ακόμη κι αν εξαντληθεί το όριο ζωής της 

βιολογικής βαλβίδας, η χειρουργική αντικατάστασή της είναι σχετικά εύκολη επέμβαση». 

Όπως αποδείχτηκε μετεγχειρητικά, η απάντηση του γιατρού είχε προκαλέσει ανησυχία στη 

Σεμίνα, η οποία ωστόσο εκείνη τη στιγμή κατάφερε να κρύψει το σοκ που της προκάλεσε και 

δεν αντέδρασε. Άλλωστε ο χειρουργός φαινόταν αποφασισμένος για την επιλογή της βιολογικής 

βαλβίδας και η όποια διαφωνία τελευταίας στιγμής μαζί του θα ήταν άσκοπη, αφού δεν 

επρόκειτο να τον μεταπείσει. 

Δυστυχώς το σοκ που δέχτηκε η Σεμίνα, όταν έμαθε για τη μικρότερη διάρκεια ζωής της 

βιολογικής βαλβίδας και το ενδεχόμενο δεύτερης εγχείρησης, θα επιβεβαιωνόταν αργότερα από 

τους εφιάλτες που κατά καιρούς είχε, βλέποντας στον ύπνο της ότι ετοιμαζόταν για δεύτερο 

χειρουργείο προς νέα αντικατάσταση βαλβίδας και ξυπνώντας ταραγμένη και μούσκεμα στον 

ιδρώτα. 

Η εγχείρηση πραγματοποιήθηκε στις 20 Μαΐου του 2011 και, όπως είχε προγραμματιστεί, 

χρησιμοποιήθηκε βιολογική βαλβίδα Magna Edwards, No 19mm. Το χειρουργείο κράτησε πάνω 

από τέσσερις ώρες· όταν τελείωσε ο καρδιοχειρουργός Δρ Μαδερόπουλος βγήκε στο διάδρομο 

καταϊδρωμένος για να ενημερώσει τις αδελφές της Σεμίνας, καθώς και τον αδελφό Ευτύχη με τη 

γυναίκα του Ευδοκία, που είχαν φτάσει στο Βαλβόγλειο από τα χαράματα για να 

συμπαρασταθούν στη Σεμίνα. 

Τα αδέλφια της Σεμίνας κρεμάστηκαν κυριολεκτικά από το στόμα του γιατρού, 

περιμένοντας εναγωνίως να πληροφορηθούν πώς πήγε η εγχείρηση. 

Ο Δρ Μαδερόπουλος, σοβαρός και συνοφρυωμένος, χωρίς να κοιτάζει στα μάτια κανέναν 

από τους συγγενείς, παρουσίασε την κατάσταση περίπου ανησυχητική, λέγοντας ότι ναι μεν η 

εγχείρηση πέτυχε αλλά δεν μπορούσε να αποκλείσει επιπλοκές και να εγγυηθεί πως, όταν θα 

ξυπνούσε η Σεμίνα από τη νάρκωση, ο εγκέφαλός της θα λειτουργούσε όπως πριν ή ότι η 

ασθενής δεν θα παρουσίαζε κάποιο κινητικό πρόβλημα από τυχόν μετακίνηση θρόμβου αίματος. 

«Έτσι είναι πάντα σε τέτοιες σοβαρές επεμβάσεις καρδιάς. Κανείς δεν μπορεί να 

προεξοφλήσει επιτυχία 100%, παρά μόνο όταν ο ασθενής βγει από την εντατική και περάσουν 

δυο τρεις μέρες ακόμη» είπε ο καρδιοχειρουργός, κοιτάζοντας άλλοτε προς τον τοίχο κι άλλοτε 

προς το ταβάνι. 

Στο άκουσμα αυτού του απαισιόδοξου σεναρίου, και αφού ο καρδιοχειρουργός είχε ήδη 

απομακρυνθεί, η Ευγενία ξέσπασε σε λυγμούς χτυπώντας το στήθος της και φωνάζοντας: «Δεν 

άφηναν την αδελφούλα μου τουλάχιστον να ζήσει όσο θα ζούσε; Καλά ήταν, μίλαγε, γελούσε, 

πηγαίναμε βόλτα, οδηγούσε, κι έκανε όλες τις δουλειές στο σπίτι. Τι την ήθελαν την εγχείρηση; 

Για να την σακατέψουν ή να την κάνουν φυτό; Και γιατί δεν μας τα είχε εξηγήσει όλα αυτά ο 

καρδιοχειρουργός πριν από την εγχείρηση; Αν μας είχε ενημερώσει για το ρίσκο και τους 

κινδύνους δεν θα αποφασίζαμε για την αλλαγή βαλβίδας. Είναι απαράδεκτος!!!» 

Εις μάτην η Αρετή προσπαθούσε να καθησυχάσει και να καλμάρει την Ευγενία… 



  

«Μην κλαις αγάπη μου, οι γιατροί παρουσιάζουν πάντα το χειρότερο σενάριο για να είναι 

καλυμμένοι από απρόοπτα. Τίποτα από όλα αυτά δεν θα συμβεί. Όλα θα πάνε καλά. Μην 

γρουσουζεύεις τα πράγματα με μοιρολόγια τη στιγμή που η Σεμίνα μας είναι ζωντανή». 

Η Ευγενία όμως δεν ήθελε ν’ ακούσει τίποτα. Έσπρωξε την Αρετή και άρχισε να τρέχει στο 

διάδρομο. Σε δυο λεπτά τ’ αδέλφια της την έχασαν από τα μάτια τους κι έσπευσαν να την 

αναζητήσουν, ανησυχώντας μήπως έκανε κάποια απονενοημένη ενέργεια. 

«Αφήστε την να ξεσπάσει. Κάπου θα πήγε για να είναι μόνη της. Φταίει και η ένταση των 

προηγούμενων ημερών που συσσωρεύτηκε» είπε η Ευδοκία. 

Εν τω μεταξύ η Αρετή έτρεχε σαν τρελή κατεβαίνοντας τις σκάλες, ψάχνοντας στο μεγάλο 

σαλόνι του ισογείου, σε όλες τις βεράντες και στο προαύλιο εκτός του κτιρίου. Μετά από 

κάμποση ώρα βρήκε την Ευγενία να κάθεται σ’ ένα απόμερο παγκάκι, στο πίσω μέρος του 

Βαλβόγλειου, και κάθισε δίπλα της. 

«Τούτη τη στιγμή το μόνο που χρειάζεται η Σεμίνα μας είναι οι προσευχές και η πίστη μας 

ότι όλα θα πάνε καλά» της είπε και, πιάνοντάς την από το χέρι για να επιστρέψουν στο χώρο 

αναμονής έξω από την εντατική, συνέχισε: «Ο καρδιοχειρουργός μας υποσχέθηκε ότι σε λίγο θα 

επιτρέψουν στους συγγενείς να μπουν για λίγα λεπτά να δουν τη Σεμίνα, ένας-ένας. Εσύ θα μπεις 

πρώτη για να τη δεις και να ηρεμήσεις. Προσπάθησε όμως να μην κλάψεις δίπλα της διότι θα την 

ταράξεις. Ας είναι ακόμη ναρκωμένη, ακούει και καταλαβαίνει. Μου το υπόσχεσαι, Ευγενία 

μου;» 

«Εντάξει, θα προσπαθήσω» απάντησε η Ευγενία, που έδειχνε πως είχε κάπως ηρεμήσει. 

Αυτό το “σε λίγο”, όμως, της φάνηκε ατέλειωτο. Όταν η νοσηλεύτρια βγήκε από την 

εντατική για να ενημερώσει τους συγγενείς ότι μπορούσαν να μπουν για πέντε λεπτά ο καθένας, 

πρώτη μπήκε η Ευγενία. Σε τρία λεπτά, όταν η πόρτα της εντατικής άνοιξε για να βγει η συνοδός 

άλλης ασθενούς, χωρίς να την πάρουν είδηση τρύπωσε μέσα και η Αρετή, θέλοντας να 

αποτρέψει ενδεχόμενο ξέσπασμα της Ευγενίας στη θέα της διασωληνωμένης και ναρκωμένης 

Σεμίνας. 

Το περίεργο ήταν ότι τούτη τη φορά η Ευγενία ήταν εκείνη που έδειχνε ψυχραιμία και 

αυτοσυγκράτηση, σε αντίθεση με την Αρετή που άρχισε να φωνάζει με τρεμάμενη φωνή, 

καλώντας τη Σεμίνα ν’ ανοίξει τα μάτια της. «Ξύπνα αδελφούλα μου, ξύπνα! Είσαι καλά! Άνοιξε 

τα ματάκια σου». 

Μόλις η νοσηλεύτρια της εντατικής αντιλήφθηκε το επεισόδιο, έβγαλε και τις δύο αδελφές 

έξω. «Πώς μπήκατε και οι δύο μέσα; Δεν σας είπα ότι επιτρέπεται μόνο μία κάθε φορά;» τις 

επέπληξε με αυστηρότητα, χωρίς να λάβει καμία απάντηση. 

Πέρασαν κάνα δυο ώρες που η νοσηλεύτρια επέτρεψε ξανά στις αδελφές Λιβέρη την είσοδο 

στην εντατική, μία κάθε φορά, όταν πια η Σεμίνα είχε ξυπνήσει από τη νάρκωση, έχοντας 

ωστόσο παραισθήσεις. 

Πρώτη μπήκε πάλι η Ευγενία, έμεινε πέντε λεπτά και βγήκε ανακουφισμένη. Στη συνέχεια 

μπήκε η Αρετή, και όταν πλησίασε το κρεβάτι της Σεμίνας την άκουσε να λέει, «Φύγε εσύ, να 

έρθει η Ευγενία». 

«Μόλις ήταν εδώ η Ευγενία, αγάπη μου, και θα ξανάρθει σε λίγο. Είναι απ’ έξω, στο 

διάδρομο». 

«Έρχονται να με πάρουν με το φορείο για να με βγάλουν από την εντατική». 

«Όχι, δεν θα σε βγάλουν σήμερα, αύριο θα βγεις» τη διαβεβαίωσε η Αρετή. 



  

«Νάτοι έρχονται! Είπαν ότι θα με πάνε σε θάλαμο με πέντε κρεβάτια γιατί κόπηκε το  

ΕΚΑΣ. Τους άκουσα που το έλεγαν. Νάτοι ήρθαν με το φορείο. Το ΕΚΑΣ, το ΕΚΑΣ φταίει». 

Η Αρετή, προς στιγμήν, ανησύχησε μήπως οι φόβοι του καρδιοχειρουργού για 

μετεγχειρητικές επιπλοκές είχαν επαληθευτεί. Χωρίς να χάσει δευτερόλεπτο, λοιπόν, έτρεξε να 

βρει τη νοσηλεύτρια της εντατικής. 

«Είναι αλήθεια ότι θα βγάλετε τη διασωληνωμένη αδελφή μου από την εντατική σήμερα, 

μετά από μια τόσο σοβαρή εγχείρηση;» τη ρώτησε. 

«Τι είναι αυτά που λέτε; Ποιος σας το είπε;» 

«Η ίδια η ασθενής το άκουσε που το έλεγαν κάποιοι στο θάλαμο, και είναι ανήσυχη». 

«Μην τα πιστεύετε αυτά που λέει, είναι παραισθήσεις από τη νάρκωση» είπε η νοσοκόμα. 

«Παραισθήσεις ή μήπως είναι κάποιος θρόμβος αίματος που μπήκε στον εγκέφαλο, δηλαδή 

το κακό σενάριο του καρδιοχειρουργού;» αναρωτήθηκε ενδόμυχα η Αρετή, ενώ συγχρόνως 

ξόρκιζε την κακιά σκέψη. 

Ήταν και κάτι άλλο που απασχολούσε την Αρετή εκείνες τις δραματικές για την αδελφή της 

ώρες. Θυμήθηκε ότι πριν κάποια χρόνια και με μεγάλη ένταση της φωνής της η Σεμίνα είχε 

δηλώσει με έμφαση μπροστά στην ίδια και την Ευγενία: «Εγώ θα πεθάνω στην ηλικία της 

μάνας». Η Αρετή, που δεν ήθελε ούτε για σχήμα λόγου να προφέρονται αρνητικές προφητείες, 

την είχε επιπλήξει τότε, λέγοντας: «Τι ανοησίες είναι αυτές που λες; Πάρτο πίσω αυτό που είπες 

αμέσως!» 

«Όχι δεν το παίρνω! Τι σε νοιάζει εσένα αν εγώ θέλω να πεθάνω;» 

«Κούφια η ώρα που τ’ ακούει! Ο Θεός δεν το άκουσε!» συνέχισε η Αρετή, εμφανώς 

ταραγμένη διότι πίστευε στη δύναμη του λόγου – και για το καλό και για το κακό – και πάντα 

φοβόταν τις αυτοεκπληρούμενες προφητείες. 

Τα λόγια αυτά είχαν έρθει στο νου της Αρετής όταν η Σεμίνα επρόκειτο να χειρουργηθεί στο 

Βαλβόγλειο και είχαν εντείνει την αγωνία της. Όλο αυτό το διάστημα και ιδιαίτερα την ημέρα 

της εγχείρησης, η Αρετή προσευχόταν έντονα να μην επαληθευτεί η μακάβρια προφητεία της 

αδελφής της, που είχε τώρα την ίδια ηλικία με τη μητέρα της όταν πέθανε, το 1985. 

Το βράδυ της ημέρας που χειρουργήθηκε η Σεμίνα στο Βαλβόγλειο, καθώς η Αρετή 

επέστρεφε στο σπίτι της, εξαντλημένη από την κούραση και την αγωνία, παραπάτησε κι έπεσε σ’ 

ένα πεζοδρόμιο, χτυπώντας άσχημα την αριστερή πλευρά της. Αβοήθητη από περαστικούς, σιγά- 

σιγά κατάφερε να σηκωθεί και να σύρει τα βήματά της μέχρι το αυτοκίνητό της που είχε 

παρκάρει 200 μέτρα πιο πέρα. 

Η οδήγηση στο σπίτι της ήταν δύσκολη και, όταν αργότερα το σκεπτόταν, η Αρετή 

απορούσε με το ρίσκο που πήρε και μάλωνε τον εαυτό της γι’ αυτή την επιπολαιότητα. Οι πόνοι 

της εκείνη τη νύχτα ήταν αφόρητοι, αλλά η Αρετή ούτε καν σκέφτηκε να πάει σε νοσοκομείο για 

να δουν μήπως είχε σπάσει κανένα πλευρό. Ο νους και η ψυχή της ήταν στη Σεμίνα και έπρεπε 

να βρίσκεται καθημερινά κοντά της όσο νοσηλευόταν στο Βαλβόγλειο. 

Οι πόνοι και η δυσκολία στις κινήσεις όταν ξάπλωνε ή γύριζε από την άλλη πλευρά ή όταν 

σηκωνόταν από το κρεβάτι προσομοίαζαν μ’ εκείνους της Σεμίνας μετά την εγχείρηση, και 

επέμειναν σχεδόν για ένα μήνα, όσο διάστημα δηλαδή πονούσε και η αγαπημένη της αδελφή. 

«Παράξενη σύμπτωση!» σκεπτόταν η Αρετή, που όταν δυσκολευόταν να εξηγήσει κάτι ανέτρεχε 

στη μεταφυσική. 

«Είναι άραγε τόσο μεγάλη η ταύτισή μου με τη Σεμίνα που υποσυνείδητα προκάλεσα το 

ατύχημα για να νιώσω και η ίδια τον πόνο της αγαπημένης μου αδελφής;» 



  

«Ανοησίες» της είπε η Ευγενία. «Ένα ατύχημα ήταν! Λόγω της κούρασης, της στενοχώριας 

και του άγχους, ζαλίστηκες κι έπεσες». 

Την τρίτη μέρα μετά το χειρουργείο, ο ίδιος ο καρδιοχειρουργός Δρ Μαδερόπουλος 

βοήθησε τη Σεμίνα να σηκωθεί από το κρεβάτι και την πήρε αγκαζέ για να κάνει μαζί του τα 

πρώτα μετεγχειρητικά βήματά της στο διάδρομο. Η ικανοποίηση ήταν ζωγραφισμένη στο 

πρόσωπό του, όπως και η ανακούφιση ότι το απαισιόδοξο σενάριό του δεν είχε επαληθευτεί. 

Κατά τ’ άλλα, μέσα στην ατυχία της, η Σεμίνα στάθηκε τυχερή διότι την μετέφεραν σε 

μονόκλινο θάλαμο, ελλείψει δίκλινων και τρίκλινων. Η επιβάρυνση ήταν ελάχιστη, και η Σεμίνα, 

παρά τους πόνους της, απήλαυσε την πολυτέλεια πεντάστερου ξενοδοχείου στο θάλαμο της 

νοσηλείας της. 

Ωστόσο κάτι δεν πήγε καλά στη συρραφή της χειρουργικής τομής και το αποτέλεσμα ήταν 

μια άκρως υπερτροφική κόκκινη χηλοειδής ουλή από το λαιμό μέχρι την κοιλιά της Σεμίνας. 

Μάλιστα η τομή δεν ήταν καν ευθεία, αλλά ζιγκ ζαγκ. Η Αρετή διαμαρτυρήθηκε στον Δρα 

Μαδερόπουλο, αλλά εκείνος δικαιολογήθηκε ότι έφταιγε το δέρμα της Σεμίνας που ήταν πολύ 

μαλακό και το λίπος που είχε στην κοιλιά. Πρόσθεσε όμως ότι με τον καιρό η ουλή δεν θα ήταν 

τόσο έντονη. 

Οι εξηγήσεις του καρδιοχειρουργού δεν έπεισαν την Αρετή και όταν αργά το βράδυ 

επέστρεψε στο σπίτι της ανέτρεξε στο Διαδίκτυο για να μάθει περισσότερα. Εκεί διάβασε ότι το 

χηλοειδές αρχίζει να δημιουργείται αμέσως μετά την επέμβαση, αυξάνεται σημαντικά σε 

μέγεθος, προκαλεί δυσμορφία και το δυσάρεστο είναι ότι η ανάπτυξή του δεν σταματά αλλά 

μπορεί να συνεχιστεί ακόμη και για ένα χρόνο. Για τον σχηματισμό της υπερτροφικής 

κοκκινωπής ουλής θεωρείται ότι ευθύνονται τυχόν ξένα σώματα, ο κακός σχεδιασμός της τομής 

και η κακή συρραφή του τραύματος, όπως το υπερβολικό σφίξιμο των ραμμάτων. 

«Ώστε λοιπόν δεν έφταιγε το δέρμα της Σεμίνας, αλλά η ευθύνη της δυσμορφίας ήταν 

αποκλειστικά του καρδιοχειρουργού· πού να βρεις όμως το δίκιο σου;» σκεπτόταν η Αρετή. 

Σε μια εβδομάδα, η Σεμίνα ευχαρίστησε και αποχαιρέτησε τον Δρα Μαδερόπουλο, ο οποίος 

βιάστηκε να της πει ότι ο δικός του ρόλος είχε τελειώσει τώρα και ότι από δω και στο εξής για 

ό,τι πρόβλημα προέκυπτε θα ήταν αρμόδιος ο καρδιολόγος της. Αυτό δεν άρεσε στις αδελφές 

Λιβέρη, και πολύ περισσότερο στη Σεμίνα, η οποία έβλεπε στο πρόσωπο του καρδιοχειρουργού 

τον σωτήρα της, είχε δεθεί μαζί του στις ώρες του φόβου και του πόνου και θα ήθελε πότε-πότε 

να τον επισκέπτεται και ν’ ακούει από το στόμα του ότι η καρδούλα της πάει καλά.. 

Στη συνέχεια, κι ενώ η Αρετή έτρεχε από γραφείο σε γραφείο για να μαζέψει τις υπογραφές 

για το εξιτήριο και να πληρώσει στο ταμείο και η Σεμίνα ήταν έτοιμη για αναχώρηση, η 

προϊσταμένη την πήρε ιδιαιτέρως και την όρκισε να της πει την αλήθεια: «Σας ζήτησε κανένας 

φακελάκι εδώ μέσα;» 

«Όχι, κανένας!» απάντησε η Σεμίνα με το χέρι στην καρδιά. 

«Ούτε ο καρδιοχειρουργός ούτε ο αναισθησιολόγος ούτε κανείς από το νοσηλευτικό 

προσωπικό;» 

«Όχι, κανένας απολύτως!» επανέλαβε με έμφαση η Σεμίνα, κι αλήθεια έλεγε. Ουδείς είχε 

πλησιάσει την ίδια ή τις αδελφές της, ούτε καν με υπονοούμενα, που να παρέπεμπαν σε 

απαίτηση για φακελάκι. 

Όταν τελείωσε τις τυπικές διαδικασίες και πήρε το εξιτήριο, η Αρετή ανέβηκε στο θάλαμο 

της Σεμίνας η οποία την περίμενε μαζί με την Ευγενία με τη βαλίτσα στο χέρι. Αφού έφτασαν 



  

στο ισόγειο με το ασανσέρ, η Σεμίνα υποβασταζόμενη από την Ευγενία κατέβηκε εύκολα τις 

σκάλες της εξόδου, όπου περίμενε το ταξί για να μεταφέρει τις τρεις αδελφές στο Χαλάνδρι. 

Ω, τι ανακούφιση μόλις μπήκαν στο σπίτι! «Δόξα το Θεό» φώναξαν όλες μαζί, καθώς μια 

βαθιά ανάσα βγήκε από το στήθος τους. Η Ευγενία άναψε αρωματικά κεριά, κάτι που αγαπούσε 

πάρα πολύ η Σεμίνα, και λιβάνισε όλο το σπίτι, ενώ η Αρετή μελετούσε το εξιτήριο: 

 Αιτία εισαγωγής: Στεφανιαία νόσος 2 αγγείων, Σοβαρή Aορτική Στένωση. 

 Διάγνωση εξιτηρίου: Αντικατάσταση Aορτικής Bαλβίδας με βιοπροσθετική και CABGx1. 

Πορεία Νόσου: Ομαλή Μετεγχειρητική Πορεία – Χωρίς πλευριτική συλλογή ή 

 πνευμονοθώρακα. 

 Φαρμακευτική Αγωγή: salospir 100 mg 1x1, carvepen 6,25 mg 1/2x2, διουρητικό lasix 40 

mg 1x1, frumil (5+40) mg ½ x1. 

 Προτεινόμενη αναρρωτική άδεια 90 ημέρες. 

Απ’ όλα τα φάρμακα, εκείνη τη χορήγηση του salospir δεν την κατάλαβε ποτέ η Αρετή, 

αφού πριν από την εγχείρηση ο καρδιοχειρουργός είχε εξηγήσει στις αδελφές Λιβέρη ότι επέλεξε 

τη βιολογική βαλβίδα αντί της μεταλλικής για να μη χρειάζεται η Σεμίνα αντιπηκτικά εφ’ όρου 

ζωής… 

Όσο για την αναρρωτική των 90 ημερών, η Αρετή δεν μπόρεσε να μην σχολιάσει την 

περίπτωση ενός γνωστού της 60άρη, του Διονύση, που με δύο μόνο bypass ο καρδιολόγος του 

είχε δώσει γνωμάτευση ότι δεν θα μπορούσε να ξαναδουλέψει και με αυτή έβγαλε αναπηρική 

σύνταξη σε ηλικία 45ετών! 

«Και νάταν μόνο αυτός…» φώναξε η Ευγενία από την κουζίνα. «Χιλιάδες είναι οι 

ανάπηροι-μαϊμού, χάρη στις ψεύτικες γνωματεύσεις επίορκων γιατρών». 

«Και να σκεφτείτε ότι ο Διονύσης σήμερα στα 60 του περπατάει μέχρι και 10 χιλιόμετρα 

την ημέρα και δεν καταλαβαίνει τίποτα» συμπλήρωσε η Αρετή. 

«Κόψτε τη συζήτηση αυτή γιατί θυμώνω πολύ» παρενέβη η Σεμίνα. «Για να πληρώνει το 

κράτος κάτι τέτοιους τεμπέληδες σχεδιάζουν να μας κόψουν το ΕΚΑΣ». 

«Συγνώμη Σεμίνα μου που σε σύγχυσα, ενώ ο γιατρός είπε ότι πρέπει να είσαι ήρεμη για ν’ 

αναρρώσεις σύντομα» είπε η Αρετή, έχοντας καταλάβει τη γκάφα της. 

Τις επόμενες ημέρες της ανάρρωσης, όταν ακόμη οι μετεγχειρητικοί πόνοι ήταν έντονοι, η 

Σεμίνα θα περνούσε τις περισσότερες ώρες ξαπλωμένη στον καναπέ στη δεξιά της πλευρά, ώστε 

να μην κουράζει την καρδιά της, αλλά και να μπορεί να βλέπει στην τηλεόραση τ’ αγαπημένα 

της σίριαλ για να ξεχνάει τους πόνους. 

Εβδομάδες αργότερα, όταν η Σεμίνα είχε συνέλθει από τους σφοδρούς μετεγχειρητικούς 

πόνους στο στήθος και την πλάτη, καθώς η Αρετή της διηγήθηκε τι έλεγε στην εντατική περί 

ΕΚΑΣ, ξελιγώθηκε στα γέλια. «Πες μου, πες μου, τι ακριβώς έλεγα;» ρωτούσε συχνά την Αρετή 

όταν χρειαζόταν μια καλή δόση γέλιου. 

Α, όλα κι όλα, η Σεμίνα, ακόμη και μέσα στις ατυχίες και τους πόνους της, διατηρούσε μια 

ισχυρή αίσθηση του χιούμορ και σατίριζε τα παράξενα τόσο στον εαυτό της, αυτοσαρκαζόμενη, 

όσο και στους άλλους. Το γέλιο της ήταν πάντα πηγαίο και πλούσιο, «χα, χα, χάαα!» 

Στο τέλος Ιουνίου του 2011, σαράντα μέρες μετά την εγχείρηση, η Σεμίνα μαζί με την 

αχώριστη αδελφή της Ευγενία έφυγαν για το Καστέλο, την παραθαλάσσια κωμόπολη όπου είχαν 

το εξοχικό τους. Ωστόσο, τη Σεμίνα τη στενοχώρησε το γεγονός ότι δεν ένιωθε ακόμη αρκετά 

σίγουρη για να οδηγήσει μόνη της την αγαπημένη της Citroen, κι ότι έπρεπε να έλθει ο ανιψιός 

της ο Αλέξανδρος για να τις πάρει. 



  

Μετά τα μέσα Ιουλίου, η Σεμίνα δειλά-δειλά άρχισε τα θαλάσσια μπάνια, σύμφωνα με τις 

οδηγίες που είχε δώσει ο καρδιολόγος της. Την στενοχωρούσε βέβαια που εξέθετε την 

αντιαισθητική χηλοειδή ουλή σε κοινή θέα, αλλά περισσότερο την ενοχλούσε το γεγονός ότι 

έπρεπε ν’ απαντάει στις αδιάκριτες ερωτήσεις γνωστών και αγνώστων περίεργων στη παραλία. 

Αφηγήσεις που έλεγαν ότι σε κάποιον άλλον ή κάποια άλλη που είχαν κάνει παρόμοια 

εγχείρηση καρδιάς η τομή ήταν σχεδόν αόρατη, ή φαινόταν μια κατακόρυφη ευθεία λευκή 

γραμμή, δεν βοηθούσαν τη Σεμίνα να εδραιώσει την πεποίθηση ότι όλα είχαν πάει καλά στη δική 

της εγχείρηση και ότι απλά έφταιγε το δέρμα της που ήταν πολύ μαλακό, όπως είχε 

δικαιολογήσει το δύσμορφο αποτέλεσμα της ραφής ο καρδιοχειρουργός της. 

Παρά ταύτα, η Σεμίνα προσπαθούσε με κάθε τρόπο ν’ αδιαφορεί για το αντιαισθητικό 

αποτέλεσμα της εγχείρησης και δεν έκανε καμία προσπάθεια να το κρύβει, εξακολουθώντας να 

φοράει ακόμη και εκείνα τα φορέματά της που είχαν μέτριο ντεκολτέ και αποκάλυπταν την ουλή 

στο στήθος της. 

Το μόνο πράγμα που απασχολούσε τώρα τη Σεμίνα ήταν να γίνει και πάλι δυνατή όπως 

πρώτα, να αποκτήσει αυτοπεποίθηση, να οδηγήσει ξανά τη Citroen της και να περπατάει χωρίς 

να νιώθει ανασφάλεια και να χρειάζεται να πιάνει αγκαζέ την Ευγενία. 

Οι συχνές πυκνές επισκέψεις συγγενών και φίλων, πάντως, δεν βοηθούσαν. Ναι, η Σεμίνα 

ήταν πάντα κοινωνική, της άρεσε η συντροφιά, αλλά ήταν και αρκετά έξυπνη για να 

καταλαβαίνει αν οι επισκέψεις γίνονταν από περιέργεια ή από αληθινό ενδιαφέρον. Τις 

περισσότερες φορές, τα λόγια των επισκεπτών έκρυβαν κάποια κακεντρέχεια, αντί να στηρίζουν 

ψυχολογικά τη Σεμίνα στην ανάρρωσή της. 

Μια μέρα που η Σεμίνα είχε τρεις επισκέψεις συγχρόνως, δυο παιδικές της φίλες και μια 

γειτόνισσα, και έπιναν καφέ στην αυλή του σπιτιού, κάτω από τη σκιά του πελώριου φοίνικα, 

ήταν και η Αρετή παρούσα. Η μια κουβέντα ακολούθησε την άλλη και κάποια στιγμή η 

γειτόνισσα ανέσυρε το θέμα της παντρειάς, κάτι που για δεκαετίες δεν απασχολούσε τη Σεμίνα 

καθόλου. 

«Θα ένιωθες πολύ καλύτερα αν είχες τον άντρα σου και τα παιδιά σου δίπλα σου, παρά τις 

αδελφές σου» είπε η Βαρβάρα η φαρμακόγλωσσα, που ενδεχομένως ζήλευε που η ίδια δεν είχε 

αδελφές. 

Προτού προλάβει να της απαντήσει η Σεμίνα, την παρέλαβε η Αρετή. 

«Δεν έδιωξε καμιά τύχη η Σεμίνα. Δεν της έτυχε κάποιος υποψήφιος σύζυγος που να τον 

απέρριψε διότι έψαχνε για τον πρίγκιπα του παραμυθιού. Αντίθετα ήταν πολύ προσγειωμένη στις 

προδιαγραφές της. Απλά δύο φορές που ερωτεύτηκε και το πράγμα έφτασε κοντά στο γάμο 

αποδείχτηκε πως είχε να κάνει με παλιανθρώπους. Η απογοήτευση ήταν τόσο μεγάλη που από 

τότε έκλεισε την καρδιά της στους άνδρες κι έπαψε να ενδιαφέρεται για γάμο και οικογένεια». 

Η Σεμίνα άκουγε την Αρετή να την υπερασπίζεται με προφανή ικανοποίηση και δεν 

παρενέβη στη συζήτηση. 

«Γιατί; Τι συνέβη; Δεν μας τα έχει πει αυτά» είπε η ζηλόφθονη γειτόνισσα, η Βαρβάρα 

όνομα και πράγμα, ανυπομονώντας για λεπτομέρειες. 

«Την πρώτη φορά η Σεμίνα είχε δεσμό με έναν φαρμακοποιό, τον Θανάση, που δούλευε 

υπάλληλος σε κάποιο φαρμακείο. Ήταν και οι δυο πολύ ερωτευμένοι, και η οικογένεια της 

Σεμίνας ήταν σίγουρη ότι θα ανέβαιναν σύντομα τα σκαλιά της Εκκλησίας. Από εμφάνιση ο 

Θανάσης δεν έλεγε τίποτα. Μια μισοριξιά ήταν. Κοντός, λιανός και ασχημούλης. Με λίγα λόγια 

περνούσε απαρατήρητος. 



  

»Σε αντίθεση, η Σεμίνα, όπως θα θυμάστε όλες, ήταν πανέμορφη στα νιάτα της και 

τραβούσε τα βλέμματα των αρσενικών όπου κι αν πήγαινε. Όμως ο Θανάσης της είχε δείξει 

αγάπη και στοργή που τόσο την είχε ανάγκη και είχε κατασταλάξει ότι αυτός θα ήταν ο άνδρας 

με τον οποίο θα έκανε οικογένεια». 

«Και λοιπόν; Πού σκόνταψε το πράγμα; Γιατί δεν παντρεύτηκαν;» ρώτησε η Βαρβάρα με 

κάποια δυσπιστία ως προς το αληθές της αφήγησης. 

«Η σχέση αυτή τελείωσε με πολύ κυνισμό εκ μέρους του Θανάση και σπαραγμό καρδιάς εκ 

μέρους της Σεμίνας. Μια μέρα που συναντήθηκαν, ο Θανάσης της ανακοίνωσε εν ψυχρώ ότι 

πήρε απόφαση να χωρίσουν διότι – κρατηθείτε – είχε βρει μια άλλη κοπέλα που ο πατέρας της 

είχε λεφτά και του υποσχέθηκε ότι θα του άνοιγε δικό του φαρμακείο. Έτσι ωμά και κυνικά! 

Προφανώς ο Θανάσης διατηρούσε παράλληλη σχέση και με την άλλη κοπέλα και περίμενε την 

υπόσχεση του πατέρα της για να διαλύσει το δεσμό του με τη Σεμίνα. Μάλιστα, ήταν τόσο 

γάιδαρος που δεν της ζήτησε ούτε συγνώμη για τα ψεύτικα τα λόγια τα μεγάλα με τα οποία την 

παραμύθιαζε στα δύο χρόνια της σχέσης τους». 

«Συμβαίνουν αυτά» είπε η Βαρβάρα, «μπορεί να μην ήταν το τυχερό της». 

«Μπορεί να συμβαίνουν αυτά, αλλά πληγώνουν. Και κάποιες φορές πληγώνουν 

ανεπανόρθωτα. Και νάταν μόνο αυτή η απογοήτευση...» 

«Ναι, πες μας και για τη δεύτερη απογοήτευση» ψέλλισε η ζηλιάρα γειτόνισσα, με 

γουρλωμένα τα μάτια από την περιέργεια και την ανυπομονησία. 

«Πέρασε κάνας χρόνος και η Σεμίνα, 28 ετών τότε, ανακτώντας σιγά-σιγά την 

αυτοπεποίθησή της, σχετίστηκε με έναν μαραγκό, τον Φώτη, κατά 3 χρόνια νεότερό της. Είχε 

μεγάλα πράσινα μάτια, μέτριο ύψος και αθλητικό σώμα και η Σεμίνα δεν άργησε να τον 

ερωτευτεί. Ωστόσο, έχοντας την προηγούμενη αρνητική εμπειρία ήταν συγκρατημένη στις 

προσδοκίες της. 

»Είχαν περάσει 15 μήνες από τότε που γνωρίστηκαν και ο Φώτης της έκανε πρόταση γάμου, 

με την προϋπόθεση ότι η οικογένειά της θα του αγόραζε ξυλεία για να γίνει εργολάβος 

οικοδομών, κάτι που ήταν το όνειρο και ο στόχος του. Το κόστος, είπε, θα ήταν 200.000 δραχμές 

και θα έπρεπε να του δοθούν πριν γίνει ο γάμος. Η Σεμίνα διαμαρτυρήθηκε ότι δεν υπήρχαν  

αυτά τα χρήματα και ούτε μπορούσαν να βρεθούν και το ειδύλλιο έληξε εκεί. Έκτοτε η καρδιά 

της Σεμίνας είχε πετρώσει και δεν ήθελε ν’ ακούσει τίποτα για γάμο». 

«Μα καλά, δεν του αρκούσε το ρετιρέ στο Κουκάκι που της είχες αγοράσει;» ρώτησε η 

Βαρβάρα, προσποιούμενη αγανάκτηση. «Άλλωστε, αν θυμάμαι καλά, η Σεμίνα εργαζόταν 

κιόλας ως τηλεφωνήτρια σε κάποια ιδιωτική κλινική, ξεχνάω τ’ όνομά της…» 

«Προφανώς δεν του αρκούσαν όλα αυτά» απάντησε η Αρετή. 

Η συζήτηση περί γάμου τελείωσε εκεί και, όταν έφυγαν οι επισκέπτριες, η Σεμίνα 

ευχαρίστησε την Αρετή για την υποστήριξή της: «Δεν ξέρεις πόση ικανοποίηση ένιωσα που με 

υπερασπίστηκες Αρετή! Έχω κουραστεί να με κριτικάρουν γιατί δεν παντρεύτηκα, κι αυτή είναι 

η πρώτη φορά που κάποιος από την οικογένεια με υπερασπίστηκε ενώπιον τρίτων». 

«Την αλήθεια είπα, αδελφούλα μου, και δεν χρειάζεται να μ’ ευχαριστείς». 

 
Κατά τ’ άλλα, εκείνο το καλοκαίρι στο Καστέλο, η Σεμίνα με την Ευγενία περνούσαν 

ήρεμα. Τα βράδια έκαναν βόλτες στην παραλιακή αγκαζέ – κάτι που η Σεμίνα χρειαζόταν 

περισσότερο ψυχολογικά παρά για στήριγμα – και κάποιες φορές θα επισκέπτονταν την Αρετή 

στο διαμέρισμά της, που ήταν κάπου ένα χιλιόμετρο μακριά, με ενδιάμεσες στάσεις στα 



  

παγκάκια. Συχνά θα κάθονταν σε κάποια παραλιακή καφετέρια, πράγμα που η Σεμίνα 

απολάμβανε πάρα πολύ, και σπανιότερα σε καμιά ψαροταβέρνα για φρέσκο ψάρι. 

Κάπως έτσι πέρασε χωρίς να το καταλάβουν ο Ιούλιος και ο Αύγουστος, και στις αρχές 

Σεπτεμβρίου η Σεμίνα ένιωθε αρκετά δυνατή ώστε να οδηγήσει μόνη της τη Citroen για την 

επιστροφή στην Αθήνα. 

Αλίμονο όμως, η ανακούφιση και η χαρά για την ανάρρωσή της από μια τόσο σοβαρή 

εγχείρηση δεν επρόκειτο να διαρκέσει πολύ. Η “μοίρα” της Σεμίνας της επιφύλασσε 

περισσότερο πόνο στην πορεία. Όπως αποδείχτηκε όμως στη συνέχεια, δεν ήταν η κακιά μοίρα 

που έπαιζε οδυνηρά παιχνίδια στη Σεμίνα αλλά οι ανεύθυνοι και ανίκανοι γιατροί που ανέλαβαν 

να την θεραπεύσουν. 

«Μήπως άραγε και οι ανίκανοι γιατροί ήταν επιλογές που η “Μοίρα”, αυτή η ανάλγητη 

“Κλωθώ” που υφαίνει το νήμα της ζωής, κανόνιζε;» 

Τούτο το ερώτημα επανερχόταν συχνά στο νου της Αρετής και θα την βασάνιζε για πολύ 

καιρό μετά την αναχώρηση της Σεμίνας για την αιώνια ουράνια κατοικία της, χωρίς να μπορεί να 

καταλήξει σε μια πειστική για τον εαυτό της απάντηση. Δεν μπορούσε να συμβιβάσει την 

“Ειμαρμένη” με την ελευθερία του ανθρώπου να φτιάχνει το πεπρωμένο του. Αδυνατούσε να 

συμβιβάσει το “πεπρωμένο φυγείν αδύνατον” με τα μοιραία λάθη των γιατρών και τη 

δηλητηρίαση του οργανισμού με τα φάρμακα. Και ούτε μπορούσε ν’ αποδεχτεί τη θεωρία του 

κάρμα, ότι τάχα κάποιος βασανίζεται για αμαρτίες προηγούμενης ζωής, χωρίς καν να γνωρίζει 

ποιες ήταν αυτές ώστε να μην τις ξανακάνει. 

Ωστόσο η Αρετή, μέσα από προσωπικές εμπειρίες και παρατήρηση, είχε καταλήξει ότι 

πολλά από τα δεινά που υφίσταται ο άνθρωπος άθελά του – λόγω άγνοιας – τα προκαλεί ο ίδιος 

στον εαυτό του με τα αρνητικά συναισθήματα που αφήνει ανεξέλεγκτα να τον κατακλύζουν, την 

“απερίτμητη” γλώσσα και τους φόβους του. Είχε πειστεί ότι η παροιμία «Εκείνο που φοβότανε 

τόπαθε» επαληθεύεται καθημερινά, όπως και το «Καλομελέτα κι έρχεται». Αλίμονο όμως, ακόμη 

και το «Κακομελέτα κι έρχεται» πίστευε η Αρετή ότι επαληθεύεται, διότι ο λόγος είναι 

ενέργεια… 

 



  

4. Μετεγχειρητικές επιπλοκές 
 

Κατά το τέλος Αυγούστου, όταν ακόμη βρισκόταν στο Καστέλο, η Σεμίνα είχε διαπιστώσει 

ένα σκληρό ωοειδές εξόγκωμα στο πάνω μέρος της κοιλιάς της, κάτω από το στέρνο, στο οποίο 

δεν έδωσε μεγάλη σημασία διότι, υποσυνείδητα, δεν ήθελε να υπονομεύσει την ανακούφιση που 

ένιωθε για την επιτυχία – έστω με τη δυσμορφία του χηλοειδούς – της αλλαγής βαλβίδας στην 

καρδιά της. 

Ωστόσο, με την επιστροφή της στο Χαλάνδρι το Σεπτέμβριο, το εξόγκωμα φούσκωνε μέρα 

με τη μέρα όλο και πιο πολύ. Και καθώς φούσκωνε, όλο και της δυσκόλευε την αναπνοή και της 

έκοβε το χαμόγελο που είχε αρχίσει να επανέρχεται στη ζωή της. 

Έκλεισε ραντεβού με τον καρδιοχειρουργό της και όταν τον συνάντησε, μαζί με την 

Ευγενία, παραπονέθηκε κατ’ αρχάς για τη δυσμορφία της χηλοειδούς ουλής, που δεν έλεγε να 

μικρύνει. Ο Δρ Μαδερόπουλος έριξε για μία ακόμη φορά την ευθύνη στο μαλακό της δέρμα και, 

αναφορικά με το εξόγκωμα, διέγνωσε ότι ήταν κοιλιοκήλη. Πρόσθεσε όμως ότι ο ίδιος δεν ήταν 

αρμόδιος για να τη χειρουργήσει. 

« Μάλλον θα σήκωσες κάποιο βάρος» είπε με σοβαρότητα μάγου στη Σεμίνα. 

«Όχι, δεν σήκωσε κανένα βάρος. Είμαι από το πρωί μέχρι το βράδυ μαζί της και δεν την 

αφήνω να σηκώσει ούτε το πιάτο με το φαγητό της» διαμαρτυρήθηκε με έντονη φωνή η Ευγενία, 

αλλά ο καρδιοχειρουργός δεν ανακάλεσε. 

Στο άκουσμα της δυσάρεστης είδησης η Αρετή επιδίωξε να συναντήσει και η ίδια τον 

δόκτορα Mαδερόπουλο για να εκμαιεύσει πληροφορίες ως προς τα πιθανά αίτια της 

μετεγχειρητικής κήλης και τις ευθύνες του, αλλά στάθηκε αδύνατον. Το ραντεβού έπρεπε να 

κλειστεί μέσω της γραμματέας του, η οποία απαντούσε στερεότυπα ότι ο γιατρός δεν είχε χρόνο 

για συναντήσεις παρά μόνο με ασθενείς που επρόκειτο να χειρουργηθούν από τον ίδιο. 

Απογοητευμένη η Αρετή του έστειλε Email στο οποίο διατύπωνε τις απορίες της τόσο ως 

προς την δύσμορφη χηλοειδή ουλή στη συρραφή όσο και, το σπουδαιότερο, ως προς την 

εμφάνιση της μετεγχειρητικής κοιλιοκήλης. Τι δεν πήγε καλά; Τι λάθος είχε κάνει; Πόσο 

επικίνδυνη ήταν για την καρδιά της αδελφής της αυτή η κήλη; Και πόσο ήταν επείγουσα η 

αφαίρεσή της λίγους μόνο μήνες μετά από μια τόσο σοβαρή εγχείρηση; 

Ευελπιστούσε να πάρει απαντήσεις για όλα αυτά και ει δυνατόν ν’ αποσπάσει από τον Δρα 

Μαδερόπουλο τουλάχιστον μία συγνώμη. Αθεράπευτα ρομαντική και αιθεροβάμων ούσα, η 

Αρετή δεν είχε συνειδητοποιήσει ότι οι γιατροί δεν παραδέχονται ποτέ ούτε τα οφθαλμοφανή  

και κάποτε μοιραία λάθη τους και δεν ζητάνε ποτέ συγνώμη από ασθενή ή συγγενή του… 

Δυστυχώς, η απάντηση στο Email της Αρετής δεν έφτασε ποτέ, κι έτσι κατέφυγε στο 

Διαδίκτυο για να λύσει τις απορίες της. Διάβασε αρκετά άρθρα γιατρών, ειδικών στις 

μετεγχειρητικές κήλες, και έμαθε ότι αυτές μπορεί να παρουσιαστούν λίγες εβδομάδες ή μήνες 

μετά την εγχείρηση. 

Οι πιο συχνοί παράγοντες εμφανίσεών τους ήταν: λοίμωξη κατά την επέμβαση, 

μετεγχειρητική μόλυνση (διαπύηση) του χειρουργικού τραύματος, λανθασμένη επιλογή 

ραμμάτων, κακή χειρουργική τεχνική συρραφής του κοιλιακού τοιχώματος (αυτή ήταν 

οφθαλμοφανής), υπερβολική τάση-τέντωμα κατά τη συρραφή του τοιχώματος (πολύ πιθανή  

στην περίπτωση της Σεμίνας, όπως πρόδιδε το ζιγκ-ζαγκ της συρραφής) χρόνιος βήχας (δεν 



  

υπήρχε), σοβαρή παχυσαρκία (δεν υπήρχε), σακχαρώδης διαβήτης (δεν υπήρξε ποτέ) και κακή 

μετεγχειρητική διατροφή (μόνο ένα άρθρο την ανέφερε ως πιθανή αιτία). 

Το τελευταίο πράγματι συνέβη σε κάποιο βαθμό, μια και ο Δρ Μαδερόπουλος όλως 

απερίσκεπτα και επιπόλαια – κι αυτό προδίδει την περιορισμένη του αντίληψη – είχε δώσει 

οδηγία κατά την έξοδο της Σεμίνας από το Βαλβόγλειο ότι μπορούσε «για ένα μήνα να τρώει ό,τι 

της αρέσει και όσο θέλει σε ποσότητα ώστε να δυναμώσει». 

Η Αρετή βέβαια είχε εκφράσει τη διαφωνία της σε αυτό, αλλά δεν πίστεψε ποτέ ότι η κακή 

διατροφή (σάλτσες, γλυκά, ψωμιά, κλπ) για ένα μήνα υπήρξε η γενεσιουργός αιτία της 

μετεγχειρητικής κήλης. Άλλωστε η Σεμίνα δεν υπήρξε ποτέ πολυφαγού. Όταν συνέτρωγαν οι 

τρεις αδελφές, η μερίδα της ήταν σχεδόν η μισή από τη μερίδα της Αρετής. Το πρόβλημα μάλλον 

είχε προέλθει από λοίμωξη, μόλυνση του τραύματος και την κακή, κάκιστη συρραφή. 

Τα ευρήματά της αυτά η Αρετή δεν τα γνωστοποίησε ποτέ στη Σεμίνα, η οποία δεν είχε 

καμία επαφή με υπολογιστές και Internet, διότι δεν ήθελε να την φουντώσει με θυμό εναντίον 

του καρδιοχειρουργού της στον οποίο εξακολουθούσε να πιστεύει. Αλλά ούτε και στην Ευγενία 

τα εκμυστηρεύτηκε, διότι δεν ήταν σίγουρη ότι πάνω στην αγανάκτησή της για τον 

καρδιοχειρουργό δεν θα της ξέφευγαν λόγια εναντίον του μπροστά στη Σεμίνα. 

Όλως παραδόξως, η Σεμίνα δεν παραπονιόταν για την μετεγχειρητική αυτή επιπλοκή. 

Έδειχνε ιώβεια υπομονή, και δεν αγανάκτησε καθόλου για το καινούργιο πρόβλημα υγείας που 

της παρουσιάστηκε. 

Στο πλευρό της ήταν πάντα οι στοργικές της αδελφές, Ευγενία και Αρετή, που 

προσπαθούσαν να της ανυψώνουν το ηθικό, λέγοντας ότι η εγχείρηση κήλης δεν ήταν σοβαρή κι 

ότι θα έμενε μόνο μια μέρα στο Νοσοκομείο, όπως είχαν ακούσει από κάποιον γνωστό που είχε 

χειρουργηθεί για το ίδιο πρόβλημα. 

Πέρασε μια εβδομάδα απραξίας και εφησυχασμού, και στη συνέχεια η Σεμίνα με την 

Ευγενία επισκέφτηκαν τον Άκη Κωκουσίδη, επίκουρο καθηγητή χειρουργικής, που 

χειρουργούσε μια φορά την εβδομάδα σε σύγχρονη ιδιωτική κλινική η οποία ήταν 

συμβεβλημένη και με το ΙΚΑ. Ο Δρ Κωκουσίδης ήταν παιδικός φίλος του αδελφού τους Ευτύχη, 

γνωστός σε όλη την οικογένεια, και του είχαν εμπιστοσύνη. Μάλιστα, οι αδελφές Λιβέρη του 

μιλούσαν στον ενικό και απευθύνονταν σ’ αυτόν με το μικρό του όνομα. 

Ο Δρ Κωκουσίδης την καθησύχασε ότι δεν ήταν κάτι το σοβαρό, αλλά θα έπρεπε να 

περιμένουν για το χειρουργείο, επειδή θα γινόταν με γενική νάρκωση, μέχρι το νέο έτος ώστε να 

έχει αναρρώσει πλήρως από τη σοβαρή εγχείρηση ανοιχτής καρδιάς που είχε κάνει τον 

περασμένο Μάιο. Λόγω συναδελφικής αλληλεγγύης, όμως, απέφυγε να ρίξει ευθύνες στον 

καρδιοχειρουργό για την εμφάνιση της κοιλιοκήλης. 

Την Τετάρτη 18 Ιανουαρίου του 2012 οκτώ η ώρα το πρωί, η Σεμίνα, συνοδευόμενη από τις 

αδελφές, τον αδελφό και τη νύφη της, μετέβη στην ιδιωτική κλινική – παράρτημα του 

νοσοκομείου Γκραβιτέο – για την προγραμματισμένη αφαίρεση της κοιλιοκήλης. Ο γενικός 

χειρουργός Δρ Κωκουσίδης έφτασε με καθυστέρηση, κατά τις 9:00 π.μ., τους είπε “καλημέρα” 

και κατευθύνθηκε στο γραφείο του. Μία ώρα αργότερα η Σεμίνα βρισκόταν καθ’ οδόν προς το 

χειρουργείο, και τ’ αδέλφια της ακολούθησαν για να περιμένουν στο μικρό σαλονάκι έξω από το 

χειρουργικό θάλαμο. Σε λίγο έφθασε και μια πρώτη εξαδέλφη τους, η Έλλη, η οποία έμενε κοντά 

στην κλινική και έτρεξε για να συμπαρασταθεί στη Σεμίνα. 



  

Ωστόσο, την τελευταία στιγμή πριν από τη νάρκωση, ο βοηθός του χειρουργού που είχε 

μελετήσει τον ιατρικό φάκελο της Σεμίνας ρώτησε αν η ασθενής είχε διακόψει το Salospir των 

100 mg που έπαιρνε από τότε που έκανε την εγχείριση καρδιάς. 

«Όχι, δεν το σταμάτησα· δεν μου είπε ο κύριος Κωκουσίδης να το σταματήσω κι έτσι το 

έπαιρνα συνέχεια» απάντησε η Σεμίνα. 

Ο Δρ Κωκουσίδης και ο βοηθός του ψιθύρισαν κάτι μεταξύ τους και κατόπιν αποφάσισαν 

ότι η εγχείρηση έπρεπε ν’ αναβληθεί για μία εβδομάδα, κατά την οποία η ασθενής θα διέκοπτε 

το Salospir των 100 mg, ώστε να μην υπάρξει κίνδυνος αιμορραγίας κατά την εγχείρηση. 

Λίγα λεπτά αργότερα, με σοβαρό αλλά καθόλου απολογητικό ύφος, ο Δρ  Κωκουσίδης 

βγήκε για να ενημερώσει τ’ αδέλφια της Σεμίνας – τον Ευτύχη με τη σύζυγό του Ευδοκία, που 

είχαν έρθει επί τούτου από το χωριό Βελανιδιά 150 χιλιόμετρα μακριά, την Ευγενία και την 

Αρετή – που περίμεναν εναγωνίως έξω από την πόρτα του χειρουργείου. 

«Η εγχείρηση αναβάλλεται διότι πρέπει η Σεμίνα να διακόψει το Salospir για μια εβδομάδα. 

Ελάτε ξανά την ερχόμενη Δευτέρα, αφού από σήμερα διακόψει το Salospir» είπε χωρίς να 

κοκκινίσει από ντροπή και χωρίς να ζητήσει συγνώμη που ξέχασε να ζητήσει την διακοπή του, 

αφού είχε ενημερωθεί για το αντιπηκτικό φάρμακο που έπαιρνε η ασθενής μετά την εγχείρηση 

ανοιχτής καρδιάς. 

Η εβδομάδα που ακολούθησε χωρίς το Salospir φάνηκε ολόκληρος μήνας στη Σεμίνα, που 

τώρα την είχαν ζώσει και αμφιβολίες ως προς την επάρκεια του ίδιου του φίλου χειρουργού. 

Στις 25 Ιανουαρίου, ημέρα Τετάρτη, η εγχείρηση κήλης της Σεμίνας έγινε κανονικά, και 

όταν τελείωσε ο Δρ Κωκουσίδης βγήκε για ν’ ανακοινώσει στους συγγενείς της ότι όλα είχαν 

πάει καλά. Η Αρετή, που κατά τη διάρκεια της εγχείρησης παρέμενε σιωπηλή, προσευχόμενη 

μυστικά, ύψωσε τα χέρια λέγοντας «Δόξα το Θεό!» και αυθόρμητα αγκάλιασε τον φίλο 

χειρουργό Άκη Κωκουσίδη, ευχαριστώντας τον. 

Το ξύπνημα της Σεμίνας από τη γενική νάρκωση άργησε αρκετά, και μόνον όταν η 

χειρουργημένη ξύπνησε τ’ αδέλφια της πήραν μια βαθιά ανάσα ανακούφισης. 

Το μεσημέρι της επόμενης μέρας η Σεμίνα πήρε εξιτήριο το οποίο έγραφε: «Πλαστική 

αποκατάσταση κοιλιοκήλης με πλέγμα». Όλοι τώρα στην οικογένεια πίστευαν ότι η περιπέτεια της 

υγείας της Σεμίνας είχε αισίως τελειώσει εδώ. Ο Ευτύχης με την Ευδοκία, που είχαν έρθει για 

δεύτερη φορά μέσα σε μία εβδομάδα στην Αθήνα, αναχώρησαν για το χωριό, και η Αρετή 

συνόδευσε τη Σεμίνα και την Ευγενία στο σπίτι τους στο Χαλάνδρι όπου παρέμεινε μέχρι αργά 

το βράδυ. 

Τα δύο επόμενα 24ωρα κύλησαν ήσυχα, με τη Σεμίνα ν’ ανακτά σιγά-σιγά δυνάμεις, να 

ξαναποκτά αισιοδοξία για τη ζωή και ν’ απολαμβάνει τα αγαπημένα της προγράμματα στην 

τηλεόραση, ενώ η Ευγενία την υπηρετούσε μέσα στην καλή χαρά. 

Τα ξημερώματα της Κυριακής 29/01/2012 το τηλέφωνο της Αρετής χτύπησε και μέχρι να το 

σηκώσει η καρδιά της κόντεψε να πεταχτεί έξω από το φόβο. «Τέτοια ώρα μόνο για καλό δεν θα 

είναι αυτό το τηλεφώνημα» σκέφτηκε, αρπάζοντας το ακουστικό. 

«Αρετή, η Σεμίνα μας δεν είναι καλά» ακούστηκε τρεμάμενη η φωνή της Ευγενίας. 

«Γιατί; Τι συμβαίνει; Όταν έφυγα χθες το βράδυ ήταν μια χαρά. Τι τρέχει;» 

«Να, τη νύχτα εκεί που κοιμόταν έσπασε η συρραφή της εγχείρησης κοντά στον αφαλό της 

και από την τρύπα πετάχτηκε υγρό, πολύ θολό υγρό, που μούσκεψε τα σεντόνια. Η τρομάρα που 

πήραμε δεν περιγράφεται». 

«Τώρα πώς είναι;» ρώτησε με αγωνία η Αρετή. 



  

«Τώρα νιώθει καλύτερα. Από τη στιγμή που βγήκε αυτό το υγρό ανακουφίστηκε και 

ξανακοιμήθηκε με τη βοήθεια μισού Lexotanil. Περιμένω να περάσει λίγο η ώρα για να 

τηλεφωνήσω στον Άκη. Βλέπεις είναι Κυριακή σήμερα και σίγουρα θα κοιμάται λίγο παραπάνω. 

Από την άλλη, δεν πρέπει ν’ αργήσω διότι ξέρω ότι τις Κυριακές πάει στην Εκκλησία». 

«Εντάξει, Ευγενία, έρχομαι εκεί. Θα φτάσω σε κάνα δυο ώρες, εκτός κι αν πρέπει να πάρω 

ταξί». 

«Όχι, δεν χρειάζεται, έλα με την ησυχία σου, τώρα η Σεμίνα κοιμάται». 

Η Αρετή ετοιμάστηκε γρήγορα-γρήγορα, και χωρίς να πάρει πρωινό έτρεξε για να προλάβει 

το λεωφορείο που η διαδρομή του τερμάτιζε στο Μετρό του Ελληνικού. Με το Μετρό θα 

κατέβαινε στο Χαλάνδρι και μ’ ένα ταξί ελάχιστης διαδρομής θα πήγαινε στο σπίτι της Σεμίνας 

και της Ευγενίας. Αν ήταν τυχερή και δεν περίμενε ούτε στη στάση του λεωφορείου ούτε στην 

αφετηρία του Μετρό, η διαδρομή αυτή της έπαιρνε μία ώρα κι ένα τέταρτο. 

Όταν η Αρετή έφτασε στην οδό Ουρανού 9, όπου έμεναν οι αδελφές της, βρήκε τη Σεμίνα 

ήρεμη να παίρνει το πρωινό της. 

«Τι έγινε; Τον βρήκατε το γιατρό; Τι σας είπε;» ρώτησε η Αρετή, προσπαθώντας να κρύψει 

την αγωνία της. 

«Τον βρήκαμε και μας είπε να μην ανησυχούμε, και ότι ήταν καλό που ξέσπασε και βγήκε 

αυτό το υγρό, αλλά πρέπει να πάμε να δει τη Σεμίνα αύριο στο νοσοκομείο». 

Τη Δευτέρα, στις 8 η ώρα το πρωί, η Ευγενία με τη Σεμίνα βρίσκονταν στο Γκραβιτέο, έξω 

από το γραφείο του φίλου τους χειρουργού Άκη Κωκουσίδη, και τον περίμεναν. Όταν εκείνος 

έφτασε, αφού έβαλε την άσπρη ρόμπα του, τις οδήγησε στο προσωπικό ιατρείο που διατηρούσε 

μέσα στο νοσοκομείο κι εκεί, από την ανοιχτή τρύπα που είχε δημιουργηθεί στην κοιλιά της 

Σεμίνας, πήρε υγρό και το έστειλε για επείγουσα μικροβιολογική εξέταση. Η διάγνωση ήταν 

“σταφυλόκοκκος”, προφανώς από ενδονοσοκομειακή λοίμωξη. 

Ο Δρ Κωκουσίδης προσπάθησε να ρίξει τις ευθύνες στον καρδιοχειρουργό, λέγοντας ότι η 

Σεμίνα είχε μολυνθεί με σταφυλόκοκκο στο Βαλβόγλειο, το νοσοκομείο που είχε κάνει την 

εγχείρηση ανοιχτής καρδιάς το Μάιο του 2011, δηλαδή οκτώ μήνες ενωρίτερα. 

Έδωσε ισχυρή αντιβίωση στη Σεμίνα και της ζήτησε να πηγαίνει καθημερινά στο Γκραβιτέο 

για θεραπεία, όπου θα της έκανε πλύσεις με αντισηπτικό και κατόπιν θα εισήγαγε στην τρύπα 

ένα είδος φυτιλιού εμποτισμένο με αντιβιοτικό. Οι επισκέψεις θα διαρκούσαν όσο η τρύπα θα 

έβγαζε έστω και ελάχιστο υγρό. 

Καθώς οι μέρες περνούσαν και η θεραπεία συνεχιζόταν, σταδιακά όλο και λιγότερο υγρό 

έβγαινε από την τρύπα στην κοιλιά της Σεμίνας. Ωστόσο, ενώ η τρύπα πότε-πότε στέγνωνε 

εντελώς, την επομένη έσταζε ξανά λίγο. Είχε περάσει ένας μήνας με καθημερινές επισκέψεις στο 

Γκραβιτέο ιδιωτικό θεραπευτήριο για αλλαγές από τον ειδικευόμενο και καλοσυνάτο Δρα 

Μαθιουτάκη, βοηθό του Δρα Κωκουσίδη, και τα ταξί, πήγαινε-έλα, κόστισαν μια ολόκληρη 

σύνταξη της Σεμίνας. 

Ευτυχώς, ο Δρ Κωκουσίδης, σα να παραδεχόταν σιωπηλά ότι η περιπέτεια της Σεμίνας 

οφειλόταν σε σφάλμα του, και ίσως επειδή ήταν παιδικός φίλος του αδελφού της Ευτύχη, για τη 

θεραπεία αυτή δεν την χρέωσε τίποτα. Άλλωστε το νοσοκομείο δεν είχε ιδέα για όλη αυτή την 

αρνητική εξέλιξη της αποκατάστασης της κήλης. Το πρόβλημα το γνώριζε μόνο η γραμματέας 

και ο βοηθός του χειρουργού. 

Κάποια στιγμή η Αρετή έχασε την υπομονή και την εμπιστοσύνη της και, με την άδεια της 

Σεμίνας, πήγε στο νοσοκομείο για να μιλήσει η ίδια με το γιατρό. Του μίλησε με αυστηρά λόγια, 



  

λέγοντας ότι το σφάλμα ήταν δικό του και σχεδόν τον απείλησε, έτσι και πάθαινε κάτι χειρότερο 

η αγαπημένη της αδελφή. 

Ο φίλος γιατρός εθίγη και της μίλησε κι εκείνος αυστηρά: «Δεν έχεις δικαίωμα να κρίνεις 

την επιστημονική μου επάρκεια! Δεν είσαι γιατρός! Κανείς μέχρι σήμερα δεν με έχει 

αμφισβητήσει. Κάνω ό,τι καλύτερο μπορώ για την αδελφή σου» είπε, δείχνοντας την πόρτα στην 

Αρετή. 

Πάντως η επίσκεψη αυτή κάτι θετικό έβγαλε, για να επαληθευτεί η παροιμία που λέει ότι «κι 

ο άγιος φοβέρα θέλει». Την επόμενη μέρα που πήγε η Σεμίνα για αλλαγή, ο βοηθός του κ. 

Κωκουσίδη, κάτω από την επίβλεψή του, εφάρμοσε άλλη θεραπεία με αλγηνικό κορδόνι από τα 

καφέ φύκια της θάλασσας (Biatain Alginate) εισάγοντάς το στην κοιλότητα ώστε να 

απορροφάται το πύον και να αποστειρώνεται συγχρόνως. Της έδωσε μάλιστα ένα πακέτο με 

αυτά τα κορδόνια για να κάνει αλλαγές μόνη της στο σπίτι, για όσο διάστημα εξακολουθούσε να 

βγαίνει πύον, και ζήτησε να τον επισκέπτεται δύο φορές την εβδομάδα, πλην απροόπτου. 

Πέρασαν ακόμη 15 ημέρες με τη θεραπεία αυτή, και όταν ο γιατρός εξέτασε πάλι την τρύπα 

στην κοιλιά της Σεμίνας της είπε ότι δεν χρειαζόταν πια να χρησιμοποιεί το κορδόνι από φύκια. 

Το συρίγγιο είχε σταματήσει να πυορροεί και ήταν επιτέλους εντελώς στεγνό, αφήνοντας όμως 

μια εσοχή στην κοιλιά της Σεμίνας, κάτι σαν δεύτερο αφαλό, δυο εκατοστά πάνω από τον 

κανονικό. 

Όλως παραδόξως, καμία αιματολογική εξέταση δεν ζήτησε ο χειρουργός για να διαπιστώσει 

αν ανιχνευόταν ακόμη σταφυλόκοκκος στο αίμα. Με το στέγνωμα του συριγγίου συμπέρανε ότι 

ο σταφυλόκοκκος είχε εξαφανιστεί. Είχε όμως; 

Τα επόμενα δύο χρόνια, από το Μάρτιο του 2012 έως το Φεβρουάριο του 2014, η υγεία της 

Σεμίνας ήταν σε καλή κατάσταση και η ίδια είχε επανέλθει σε όλες τις δραστηριότητές της. Οι 

τακτικές αιματολογικές και βιοχημικές εξετάσεις που έκανε δεν έδειχναν ότι υπήρχε κάποιο 

πρόβλημα, εκτός από ελαφρά αναιμία η οποία αντιμετωπίστηκε επιτυχώς με συμπληρώματα 

σιδήρου. 

Το μόνο περίεργο ήταν οι κοκκινίλες στις παλάμες της Σεμίνας, που εμφανίζονταν 

περιοδικά, και πότε-πότε μια ενοχλητική φαγούρα σε όλο της το σώμα. Ο ιδιώτης δερματολόγος 

Δρ Κρεμάλας τον οποίο είχε επισκεφτεί η Σεμίνα, όταν οι ενοχλήσεις αυτές έγιναν εντονότερες, 

της έδωσε κάποιες αλοιφές και τη συμβούλευσε να μη χρησιμοποιεί απορρυπαντικά  χωρίς 

γάντια και να μην αγχώνεται, διότι το άγχος επιδείνωνε τις κοκκινίλες και τη φαγούρα. «Όλα τα 

δερματικά προβλήματα είναι νευρικής προέλευσης» της είχε πει, κι έτσι ούτε η Σεμίνα ούτε οι 

αδελφές της ανησυχούσαν για τις κόκκινες παλάμες της. 

Υπόνοια ηπατικού νοσήματος δεν εκφράστηκε από τον Δρα Κρεμάλα, διότι στις βιοχημικές 

εξετάσεις της Σεμίνας οι δείκτες του συκωτιού ήταν μέσα στα φυσιολογικά όρια. Πολύ 

αργότερα, η Αρετή θα μάθαινε από άρθρα ειδικών στο Διαδίκτυο, ότι ακόμη και η κίρρωση του 

ήπατος στα αρχικά στάδια δεν φαίνεται στο αίμα. 

Δυστυχώς, όμως, ούτε ο δερματολόγος του Σκινόγλειου Νοσοκομείου Δερματικών 

Νοσημάτων, Δρ Ιγκνορίδης, τον οποίο η Σεμίνα είχε επισκεφτεί τρεις φορές, εξέφρασε υποψία 

για ύπαρξη ηπατικής νόσου. Και ούτε ζήτησε ποτέ από τη Σεμίνα να κάνει τις ανοσολογικές 

εκείνες εξετάσεις που θα απέκλειαν ή θα επιβεβαίωναν την ύπαρξη αυτοάνοσου νοσήματος, 

όπως ο Συστηματικός Ερυθηματώδης Λύκος, ο οποίος μπορεί να προκαλέσει τη λεγόμενη 

«ηπατίτιδα Λύκου» ή «αυτοάνοση ηπατίτιδα», με συμπτώματα δερματικές κοκκινίλες στα χέρια. 

Δεν είχε άραγε ακούσει ποτέ τίποτα για το «Ερύθημα Palmar» και τις ηπατικές παλάμες; 



  

 

 
 

5. Η άδοξη περιπέτεια στο Νομπλάκειο 
 

Πλησίαζε το τέλος Φεβρουαρίου του 2014, και οι ηλιόλουστες Αλκυονίδες μέρες καλούσαν 

για απόδραση από το κλεινόν άστυ. 

Η Σεμίνα, μερακλού οδηγός με μηδέν ατυχήματα στα 50 χρόνια που οδηγούσε, ένιωσε την 

επιθυμία να πάει με την Ευγενία για μίνι διακοπές στο εξοχικό τους στο Καστέλο. Από εκεί θα 

επισκέπτονταν τη Βελανιδιά, το πανέμορφο ημιορεινό χωριό που γεννήθηκαν, για να πάρουν 

“μυρωδιά” από το πατρικό τους σπίτι και να δουν τον αδελφό τους Ευτύχη με την οικογένειά 

του, που εκείνη την εποχή βρίσκονταν στο χωριό για το κλάδεμα των σταφιδάμπελων. Τους 

είχαν αποθυμήσει όλους, και προπαντός το μικρό χαριτωμένο εγγονάκι του αδελφού τους, τον 

Άγγελο, που μόλις είχε κλείσει τα δύο χρόνια. 

Έτσι λοιπόν, την Πέμπτη 27 Φεβρουαρίου έφυγαν για το εξοχικό τους στο παραθαλάσσιο 

Καστέλο, όπου θα περνούσαν ένα ευχάριστο 10ήμερο συναντώντας συγγενείς, φίλους και 

γνωστούς, και απολαμβάνοντας περιπάτους στη λιακάδα. Στις 4 Μαρτίου, επισκέφτηκαν τον 

Ευτύχη στη Βελανιδιά και πήγαν να του κάνουν παρέα στο κτήμα που κλάδευε τα κλήματα με τη 

γυναίκα του και το γιο του Αλέξανδρο, κοντά στο νεκροταφείο του χωριού. Εκεί η Σεμίνα, αφού 

άναψε το καντήλι στον τάφο των γονιών της, κάθισε στα σκαλιά ανάμεσα στα μνήματα και 

απολάμβανε τη λιακάδα. 

«Τι ωραία που είναι εδώ! Πόσο ηρεμώ!» είπε στην Ευγενία που την τράβαγε από το χέρι για 

να φύγουν από τη μακάβρια τοποθεσία. «Άσε με να καθίσω λίγο, μου αρέσει εδώ» ήταν η 

απάντηση της Σεμίνας και η Ευγενία δεν της χάλασε χατίρι. Ούτε που πήγε βέβαια το μυαλό της 

ότι η παράξενη επιθυμία της Σεμίνας θα μπορούσε να υποδηλώνει κάτι άλλο, κάτι προφητικό, 

κάτι που ίσως να μην αργούσε πολύ... 



  

Η Αρετή θα μάθαινε για το περιστατικό αυτό δέκα μήνες αργότερα, αφού η ψυχή της 

Σεμίνας είχε “φύγει” και το φθαρτό της σώμα, το επανωφόρι της ψυχής, είχε εναποτεθεί στον 

τάφο των γονιών της, λίγα μέτρα πιο πέρα από τα σκαλιά που είχε καθίσει για να ηρεμήσει στις 4 

του Μάρτη 2014, εκεί, ανάμεσα στα μνήματα των συγχωριανών της. 

Δεδομένου ότι η Σεμίνα ήταν γυναίκα της πόλης και από τότε που είχαν πεθάνει οι γονείς 

της σπάνια επισκεπτόταν το χωριό που γεννήθηκε, η Αρετή μπορούσε τώρα να εξηγήσει την 

επιθυμία της Σεμίνας να ξεκουραστεί ανάμεσα στα μνήματα μόνο ως προφητική, ως διαίσθηση 

για κάτι που ερχόταν και η ψυχή της είχε αρχίσει να το αγαπά, χωρίς ο νους της να το 

συνειδητοποιεί. 

Η οδήγηση για την επιστροφή στην Αθήνα, την Κυριακή 09/03/2014, ήταν αρκετά 

κουραστική για τη Σεμίνα, διότι τις τελευταίες μέρες είχε αρχίσει να παρουσιάζει δέκατα και 

ένιωθε αδυναμία. Αλίμονο, αυτή θα ήταν και η τελευταία φορά που η Σεμίνα θα οδηγούσε την 

αγαπημένη της Citroen από το Καστέλο στην Αθήνα. 

«Τι να είναι άραγε; Από πού να προέρχονται αυτά τα δέκατα;» σκεπτόταν μεγαλοφώνως η 

Ευγενία. «Δεν έχουν περάσει ούτε δύο μήνες από το τελευταίο checkup που έκανες στο οποίο 

δεν παρουσιαζόταν κανένα πρόβλημα». 

«Ναι, πράγματι» απάντησε η Σεμίνα. «Ο Αιματοκρίτης μου ήταν 38,6, τα ερυθρά 

αιμοσφαίρια 4,16, τα λευκά αιμοσφαίρια ήταν 5,54, και τα αιμοπετάλια 210.000. Τα θυμάμαι 

αυτά τα νούμερα διότι, μετά την εγχείριση της καρδιάς το 2011, έδινα μεγάλη προσοχή σε 

αυτούς τους δείκτες». 

«Ίσως να είναι κάποια ίωση, Σεμίνα μου. Ας μην αγχωνόμαστε» την καθησύχασε η Ευγενία. 

Την επομένη της επιστροφής της στο Χαλάνδρι η Σεμίνα, συνοδευόμενη όπως πάντα από 

την Ευγενία, επισκέφτηκε την παθολόγο της Δρα Θυμονάση για να της συνταγογραφήσει 

αιματολογικές εξετάσεις ώστε να βρεθεί η αιτία του πυρετού. 

«Κυρία Θυμονάση, εδώ και πέντε μέρες δεν αισθάνομαι τις δυνάμεις μου ακμαίες όπως 

πρώτα. Μάλιστα μου έχουν παρουσιαστεί και δέκατα – μέχρι 37,5 – και θα ήθελα να μου 

γράψετε να κάνω περισσότερες εξετάσεις από όσες κάνω συνήθως. Εσείς ξέρετε ποιες». 

Η παθολόγος έδειξε να προβληματίζεται και χωρίς αντίρρηση έδωσε στη Σεμίνα 

παραπεμπτικά, εκτός από τη Γενική Αίματος, για πολλές βιοχημικές εξετάσεις, κάποιες 

ανοσολογικές, μερικές εξετάσεις πήξης, κάνα δυο ορολογικές εξετάσεις και μία ορμονολογική. 

Προηγουμένως ρώτησε τη Σεμίνα αν είχε στο σπίτι της κατοικίδια ή αν στο χωριό που πήγε 

είχε έρθει σε επαφή με ζώα. 

«Ούτε γάτα, ούτε σκύλο έχουμε στο σπίτι, και ούτε ήρθα σε οποιαδήποτε επαφή με ζώα στο 

χωριό» απάντησε η Σεμίνα. Το ίδιο επιβεβαίωσε και η Ευγενία. 

«Καλώς» είπε η Δρ Θυμονάση και πρόσθεσε: «Δεν χάνουμε τίποτα πάντως να ζητήσουμε 

και μια εξέταση για Βρουκέλλωση, το λεγόμενο Μελιταίο πυρετό, ώστε ν’ αποκλείσουμε τέτοιο 

ενδεχόμενο. Αυτή την εξέταση σπανίως τη ζητάω, αλλά πρέπει να γίνει αφού μου μπήκε η ιδέα». 

Οι αδελφές Λιβέρη πήραν τα παραπεμπτικά των εξετάσεων και επέστρεψαν βιαστικά στο 

διαμέρισμά τους εμφανώς ανήσυχες. Χωρίς να χάσουν χρόνο έκλεισαν ραντεβού με την επί 

πολλά χρόνια μικροβιολόγο τους Δρα Καλοβλότζη για την επομένη το πρωί 11/03/2014. Η κ. 

Καλοβλότζη γνώριζε τις αδελφές Λιβέρη με τα μικρά τους ονόματα, αφού ήταν επί πολλά χρόνια 

πελάτισσές της, και τις εξυπηρετούσε πάντα κατά προτεραιότητα και με το χαμόγελο στα χείλη. 

Είχε πάντα μια καλή κουβέντα να τους πει, και οι αδελφές Λιβέρη την συμπαθούσαν και της 

είχαν απόλυτη εμπιστοσύνη. 



  

Τ.Κ.Ε. 1η ώρα 80 mm (Φ.T. 0-20). 

«Καλώς τις φιλενάδες μου!» είπε χαμογελαστή η Δρ Καλοβλότζη, καθώς άνοιξε την πόρτα 

του ιατρείου της στη Σεμίνα και την Ευγενία, την Τρίτη το πρωί 11 Μαρτίου. «Πάντα ακριβείς 

στο ραντεβού σας και πάντα κομψές! Τι έχουμε;» ρώτησε κοιτώντας προς τη Σεμίνα. «Αν 

θυμάμαι καλά, δεν έχουν περάσει δυο μήνες από τις τελευταίες αιματολογικές εξετάσεις σου». 

«Ναι, έχετε δίκιο» απάντησε η Ευγενία και συνέχισε: «Παρουσιάστηκαν κάτι δέκατα στη 

Σεμίνα και είπαμε να ελέγξουμε από πού προέρχονται» . 

«Καλά κάνατε, τα δέκατα είναι ύπουλο πράγμα και δεν πρέπει να τ’ αφήνουμε να 

χρονίζουν» είπε η Δρ Καλοβλότζη, καθώς σήκωνε το μανίκι της Σεμίνας για να της πάρει αίμα. 

Τα αποτελέσματα των εργαστηριακών εξετάσεων ήταν έτοιμα την Τετάρτη το απόγευμα 

12/03/2014 και, όπως ομολόγησε η μικροβιολόγος χωρίς περιστροφές, τα ευρήματα ήταν 

πράγματι ανησυχητικά. Ο οργανισμός της Σεμίνας είχε βαρέσει συναγερμό! Κάτι σοβαρό 

δυστυχώς συνέβαινε! 

 

 Η  Αντίδραση   Wright   για  την   ανίχνευση  Βρουκέλλας   έδωσε   τα  εξής  αποτελέσματα: 

1/40+++, 1/80++,  1/160+,  θετική για Brucella  melitensis  και  Brucella  abortus (Αρνητική 

<1/40). 

CRP-ποσοτικό 25,60 mg/L (Φ.Τ. <5,00). 

 Αυξημένοι σημαντικά ήταν οι δείκτες συκωτιού: 

AST 551 U/L (Φ.Τ. 5-40), ALT 304 U/L (Φ.Τ. 2-35), γ-GT 139 U/L (Φ.Τ. 7-32). 

 Οι εξετάσεις έδειξαν επίσης αυξημένο Oυρικό οξύ 7,91 mg/dL (Φ.Τ. 2,00-6,00). 

 Τριγλυκερίδια 274 mg/dL (Φ.Τ.40-150). 

 Χολερυθρίνη Ολική 6,45 mg/dL (Φ.Τ. 0,20-1,20). 

 Χολερυθρίνη Άμεση 3,44 mg/dL (Φ.Τ. 0,01-0,40). 

 Χολερυθρίνη έμμεση 3,01 mg/dL (Φ.Τ. <0.80). 

 Σφαιρίνες 5,58 gr/dL (Φ.Τ. 1,90-3,80). 

 Λευκωματικό πηλίκο 0,58 g/dL (Φ.Τ. 1,10-2,00). 

 Φερριτίνη 180,9 μg/L (Φ.Τ. 15-300). 

 Γαλακτική αφυδρογονάση (LDH) 684 U/L ( Φ.Τ. 200-480). 

Aνοσοσφαιρίνη IgG 43,59 g/L (Φ.Τ. 6,8-19). 

 Ανοσοσφαιρίνη IgM 1,71 g/L (Φ.Τ. 0,4-2,3). 

 Ανοσοσφαιρίνη IgA 2,05 g/L (Φ.Τ. 0,7-4). 

I.N.R. 1,42 (Φ.Τ. 0,90-1,15). 

 Χρόνος Μερικής Θρομβοπλαστίνης (aPTT) 39,3 sec (Φ.Τ. 29,0-39,0). 

 Αιματοκρίτης ήταν στα όρια του φυσιολογικού, 36,8% (Φ.Τ. 37,0-47,0). 

 Τα Eρυθρά Αιμοσφαίρια 3,95 M/μl (Φ.Τ. 4,00-5,40). 

 Αιμοπετάλια 187 Κ/μl (Φ.Τ. 140-440). 

 Εύρος κατανομής αιμοπεταλίων (PDW) 19,5% (Φ.Τ. 12-18). 

 Λευκά αιμοσφαίρια 4,83 Κ/μl (Φ.Τ. 4,0-10,0). 

 
Φεύγοντας από το μικροβιολογικό εργαστήριο της κ. Καλοβλότζη με τις εξετάσεις στα 

χέρια, οι αδελφές Λιβέρη κατηφόρισαν βιαστικά προς την παθολόγο τους Δρα Θυμονάση για να 

τις αξιολογήσει. Το ιατρείο της απείχε μόλις 150 μέτρα. Η ώρα ήταν 7:30 μ.μ., και υπήρχαν 

ακόμη 5 ασθενείς στο χώρο αναμονής. 



  

Η Δρ Θυμονάση παρέκαμψε τη σειρά προτεραιότητας, λόγω της σοβαρότητας της 

κατάστασης της Σεμίνας, και τις πέρασε στο γραφείο της χωρίς ν’ απολογηθεί σε κανέναν. 

Άλλωστε ανυπομονούσε και η ίδια να δει αν η υποψία της για ύπαρξη Βρουκέλλας θα 

επαληθευόταν. Αφού μελέτησε τα αποτελέσματα για λίγα λεπτά, πρότεινε την άμεση εισαγωγή 

της Σεμίνας σε νοσοκομείο, ει δυνατόν το ίδιο βράδυ, πανικοβάλλοντας έτσι τις δύο αδελφές. 

Στο άκουσμα της θλιβερής είδησης η Σεμίνα ξέσπασε σε λυγμούς στην αγκαλιά της 

Ευγενίας, η οποία προσπάθησε να την καθησυχάσει λέγοντας ότι τα πράγματα δεν ήταν τόσο 

άσχημα, και ότι η γιατρός υπερέβαλε, στην προσπάθειά της να μη χαθεί πολύτιμος χρόνος ώστε 

να προφυλάξει την ασθενή της από δυσμενείς εξελίξεις. 

Όταν η Σεμίνα ηρέμησε, ζήτησε από την Δρα Θυμονάση παραπεμπτικό για να εισαχθεί στο 

Ποπουλάκειο Γενικό Νοσοκομείο, όπου εργαζόταν και η ίδια τα πρωινά, ώστε να μην πάει ως 

άγνωστη μεταξύ αγνώστων. Ωστόσο η παθολόγος αρνήθηκε, λέγοντας ότι το Ποπουλάκειο δεν 

εφημέρευε τις επόμενες δύο μέρες και η κατάσταση της Σεμίνας ήταν πολύ σοβαρή· γι’ αυτό 

έπρεπε να εισαχθεί σε νοσοκομείο άμεσα. 

Επιστρέφοντας πανικόβλητες στο διαμέρισμά τους, οι δύο αδελφές έπεσαν σε περισυλλογή 

για την επιλογή του κατάλληλου νοσοκομείου που θα γινόταν η εισαγωγή της Σεμίνας μόλις 

ξημέρωνε. Η ώρα ήταν περασμένες εννιά το βράδυ, και έπρεπε ν’ αποφασίσουν γρήγορα. Η 

Αρετή δεν έλαβε μέρος στη σύσκεψη, διότι βρισκόταν στο Καστέλο για mini διακοπές και οι 

αδελφές της δεν την ενημέρωσαν τηλεφωνικά εκείνο το βράδυ για τις αρνητικές εξελίξεις για να 

μην την ανησυχήσουν και μείνει άυπνη. 

Έχοντας χάσει την ψυχραιμία της, η Σεμίνα τρόμαζε στην ιδέα να πάει σε οποιοδήποτε 

δημόσιο νοσοκομείο εφημέρευε και να υποστεί την πολύωρη εξουθενωτική ταλαιπωρία της 

εισαγωγής, με πιθανότητα να κατέληγε σε κάνα ράντζο στο διάδρομο μέχρι να βρισκόταν 

κρεβάτι. Πάνω στην ταραχή της θυμήθηκε μια θρησκευόμενη φίλη τους από το Καστέλο, την 

Αντωνία, της οποίας η κόρη είχε νοσηλευτεί σε ιδιωτικό νοσοκομείο, που φερόταν και ως 

Πανεπιστημιακό, και είχε σύμβαση με το ΙΚΑ το οποίο κάλυπτε ένα μέρος της νοσηλείας. Η 

Αντωνία τους είχε πει τα καλύτερα λόγια για ένα Λιβανέζο χειρουργό που εργαζόταν εκεί, 

ονόματι Σακαράν. 

Τηλεφώνησαν λοιπόν στην Αντωνία και ζήτησαν το τηλέφωνό του. Ήταν η ώρα δέκα το 

βράδυ όταν επικοινώνησαν με τον Δρα Σακαράν, κι εκείνος ευγενικά και προθυμότατα τους είπε 

να βρίσκονται στο Νομπλάκειο οκτώ η ώρα το πρωί, με όλες τις εξετάσεις που είχαν, και να τον 

ζητήσουν στη ρεσεψιόν. 

Η Ευγενία ετοίμασε μια μικρή βαλίτσα με τα προσωπικά αντικείμενα της Σεμίνας, νυχτικό, 

ρόμπα, εσώρουχα, παντόφλες, οδοντόκρεμα, σαπούνι, κλπ., έβαλε τις ιατρικές εξετάσεις, 

παλιότερες και πρόσφατες, σ’ ένα μεγάλο φάκελο και λίγο μετά τα μεσάνυχτα πήγαν για ύπνο. 

Εκείνη η νύχτα φαινόταν ατέλειωτη, χωρίς καμία από τις αδελφές να καταφέρει να κλείσει μάτι, 

ενώ η Σεμίνα πότε-πότε ξεσπούσε σε κλάματα. 

Οκτώ η ώρα το πρωί της 13ης Μαρτίου 2014, ημέρα Πέμπτη, η Ευγενία με τη Σεμίνα 

βρίσκονταν στη ρεσεψιόν του Νομπλάκειου, και ο Δρ Σακαράν έφτασε σε ελάχιστα λεπτά μετά 

την ειδοποίησή του για να τις υποδεχτεί. Γελαστός, αισιόδοξος και άριστος στις δημόσιες 

σχέσεις, ο Λιβανέζος χειρουργός με τη χαριτωμένη ξενική προφορά κατάφερε μέσα σε λίγα 

λεπτά να εμψυχώσει τη Σεμίνα, και της υποσχέθηκε ότι, αν και το πρόβλημά της δεν ήταν 

χειρουργικό, θα έκανε ό,τι περνούσε από το χέρι του για να την αναλάβει ένας εξαιρετικός 

παθολόγος, ο Δρ Στονισίδης, συστήνοντάς την ως δικό του άνθρωπο. 



  

Ο Δρ Σακαράν είπε ακόμη ότι θα προσπαθούσε να την βάλει σε μονόκλινο, χωρίς έξτρα 

χρέωση, επικαλούμενος υποψία ηπατίτιδας λόγω των αυξημένων δεικτών του συκωτιού. Τη 

διαβεβαίωσε επίσης ότι σύντομα θα έβγαινε από το νοσοκομείο, αφού θα γίνονταν όλες οι 

απαραίτητες εργαστηριακές και απεικονιστικές εξετάσεις χωρίς καθυστέρηση. 

Με τις διαβεβαιώσεις αυτές, το ηθικό της Σεμίνας ενισχύθηκε αρκετά, και αφού έγιναν οι 

προκαταρκτικές εξετάσεις, τακτοποιήθηκε στο μονόκλινο θάλαμο, όπως είχε φροντίσει ο Δρ 

Σακαράν. Ήταν ένα δωματιάκι περίπου 2x3, με μικρό παράθυρο, ένα μονό κρεβάτι και μία 

καρέκλα, με δική του τουαλέτα και ντους. Η Σεμίνα ήταν ικανοποιημένη που ήταν μόνη στο 

δωμάτιο και δεν διαμαρτυρήθηκε για τη στενότητα του χώρου. 

Στο Νομπλάκειο η Σεμίνα διαγνώστηκε με ίκτερο, χαμηλή και διαλείπουσα πυρετική 

κίνηση με εφιδρώσεις, και ηπατοσπληνική διόγκωση, ενώ ο ορολογικός έλεγχος απέβη 

αρνητικός για δείκτες ηπατίτιδας και ο ανοσολογικός ήταν θετικός για αντισώματα έναντι 

Βρουκέλλας. 

Όπως αναφερόταν στο “Ενημερωτικό Σημείωμα” που υπέγραφε ο θεράπων ιατρός Δρ 

Στονισίδης – στο οποίο σημείωμα όλως παραδόξως δεν αναγραφόταν ημερομηνία εισόδου και 

εξόδου της ασθενούς αλλά ούτε και ημερομηνία σύνταξης του εγγράφου – και το οποίο 

παραδόθηκε αργότερα μαζί με τον ιατρικό φάκελο στις αδελφές της Σεμίνας, στις εξετάσεις της 

13/3/2014, ημερομηνίας εισόδου, τα κυριότερα εργαστηριακά ευρήματα του Νομπλάκειου είχαν 

ως εξής: 

 

 Τρανσαμινάση AST 465 U/L (Φ.Τ. 5-40). 

 Τρανσαμινάση ALT (GPT) 297 U/L (Φ.Τ. 5-48). 

 γ-GT 165 U/L (Φ.Τ. 9-36). 

 Ουρικό οξύ 9,6 mg/dL (Φ.Τ. 2,4-6). 

 Ολική Χολερυθρίνη 7,30 mg/dL (Φ.Τ. 0,20–1,20). 

 Χολερυθρίνη άμεσος 5,50 mg/dL (Φ.Τ. 0,00 – 0,50). 

 Γαλακτική αφυδρογονάση (LDH) 341 U/L (Φ.Τ.125- 220). 

 Αλκαλική Φωσφατάση 107 U/L (Φ.Τ. 40-150). 

 Σφαιρίνες 6,30 g/dL (Φ.Τ. 1,80–3,40). 

 Αιματοκρίτης 35.8% (Φ.Τ. 37- 46). 

 Λεμφοκύτταρα (LYM) 27% (Φ.Τ. 20 - 40) – Απολύτως 1,16 K/μl (Φ.Τ. 4 -11). 

I.N.R 1.50 (Φ.Τ. 0,90-1,15). 

 Αιμοπετάλια (PTL) 197 K/μl (Φ.Τ. 150-440). 

 Ερυθρά Αιμοσφαίρια 3,85 M/μl (Φ.Τ. 3.80-5.30). 

 Λευκά Αιμοσφαίρια 4.3 Κ/μl (Φ.Τ. 4,0-11,0). 

 Ο  ανοσολογικός  έλεγχος  ήταν αρνητικός για ASMA, AMA, ενώ ήταν θετικός για 

 αντισώματα έναντι Βρουκέλλας. 

 Ανοσοσφαιρίνη IgG 46,9 g/L (Φ.Τ. 7-16). 

 Ανοσοσφαιρίνη IgM 1,1 g/L (Φ.Τ. 0,4-2,3). 

 Ανοσοσφαιρίνη IgA 2,1 g/L ( Φ.Τ. 0,7- 4). 

 Υπεργαμμα-σφαιριναιμία: Σφαιρίνες γ 46% (Φ.Τ. 10,2-18,9 %). 

 Εξάλλου, τα ΑΝΑ (αντιπυρηνικά αντισώματα) ήταν εντόνως θετικά (1/320), πράγμα που 

 έκανε τη μικροβιολόγο να επαναλάβει την εξέταση 2 φορές σε διαφορετικά εργαστήρια. 



  

Όπως έμαθε πολύ αργότερα η Αρετή από έρευνα στο Διαδίκτυο, τα εντόνως θετικά ΑΝΑ 

παρέπεμπαν σε αυτοανοσοσυστηματικό νόσημα, με πρώτο στη λίστα υπόπτων τον Σ.Ε.Λ. 

(Συστηματικό Ερυθηματώδη Λύκο). Ωστόσο δεν έγιναν συμπληρωματικές εξετάσεις για να 

επιβεβαιωθεί ή να αποκλειστεί ο Σ.Ε.Λ., στον οποίο ο Δρ Στονισίδης ουδέποτε αναφέρθηκε, 

ούτε ως πιθανότητα. 

Δυστυχώς, οι εξηγήσεις που έδινε ο θεράπων ιατρός στη Σεμίνα και στην Ευγενία, η οποία 

ξημεροβραδιαζόταν δίπλα της, ήταν πενιχρές έως ανύπαρκτες. Ο Δρ Στονισίδης ήταν 

ολιγόλογος, μάλλον σκυθρωπός, και δεν του άρεσαν οι ερωτήσεις. Σπάνια απάντησε σε ερώτηση 

της Αρετής, λέγοντας ότι για το ίδιο θέμα είχε απαντήσει στην Ευγενία και ότι δεν μπορούσε να 

τα λέει δυο φορές. Ελάχιστα εμφανιζόταν στο δωμάτιο της Σεμίνας, και όταν αυτό συνέβαινε 

ήταν πάντα βιαστικός με το ένα πόδι έξω από την πόρτα, σαν κυνηγημένος. 

Το γεγονός αυτό είχε στενοχωρήσει τη Σεμίνα, η οποία ήθελε ένα γιατρό πιο προσιτό και 

ανθρώπινο, και συχνά έπεφτε σε μελαγχολία, μονολογώντας σιγανά: «Σε αυτό το Νοσοκομείο 

είχε πεθάνει η κυρα-Γιώργαινα από τη Βελανιδιά, η μητέρα της φιλενάδας μου της Πόπης. 

Επίσης εδώ πριν από ένα χρόνο είχε πεθάνει από την παλιαρρώστια η Μίρκα, η κόρη της φίλης 

και γειτόνισσάς μας στο Καστέλο, της Αντωνίας, η οποία μας σύστησε τον Δρα Σακαράν». 

«Μην τα σκέπτεσαι αυτά, Σεμίνα μου. Να σκέπτεσαι μόνο πόσες εκατοντάδες άγνωστοί μας 

μπήκαν ασθενείς και βγήκαν υγιείς από το Νομπλάκειο. Αυτό βοηθάει την ψυχολογία σου. Να 

πιστεύεις ότι εσύ θα βγεις καλά από εδώ. Αυτό πιστεύουμε κι εμείς» της είπε η Αρετή, η οποία 

δεν ήθελε ν’ ακούσει ούτε γι’ αστείο αρνητικά λόγια. 

Το περίεργο ήταν ότι, παρόλο που το Νομπλάκειο Θεραπευτήριο φερόταν ως 

πανεπιστημιακό και στην κορυφή κάποιων εγγράφων του, άνω αριστερά, αναγραφόταν με 

κεφαλαία ο τίτλος «ΕΘΝΙΚΟ & ΚΑΠΟΔΙΣΤΡΙΑΚΟ ΠΑΝΕΠΙΣΤΗΜΙΟ ΑΘΗΝΩΝ – ΙΑΤΡΙΚΗ ΣΧΟΛΗ», 

ουδέποτε εμφανίστηκε στο θάλαμο της Σεμίνας ή στους διαδρόμους κάποιος καθηγητής 

συνοδευόμενος από ειδικευόμενους γιατρούς ή φοιτητές, όπως γίνεται στα πανεπιστημιακά 

νοσοκομεία. 

Ο μόνος που επισκεπτόταν κάπου-κάπου τη Σεμίνα, συμπεριφερόμενος σαν φίλος από τα 

παλιά, ήταν ο πάντα αισιόδοξος και χαμογελαστός Δρ Σακαράν, ο χειρουργός που είχε 

συντονίσει την άμεση εισαγωγή της Σεμίνας στο Νομπλάκειο. Μάλιστα δεν παρέλειπε ποτέ να 

πει καλά λόγια για τον Δρα Στονισίδη, ότι ήταν σοβαρός επιστήμων και σχολαστικός ερευνητής, 

προσθέτοντας ότι η Σεμίνα βρισκόταν σε πολύ καλά χέρια και δεν υπήρχε λόγος ν’ ανησυχεί 

ούτε η ίδια ούτε οι αδελφές της. 

Η αγωγή για την αντιμετώπιση της Βρουκέλλας άρχισε από την πρώτη ημέρα (13/3/2014) με 

αντιβιοτικά από το στόμα (doxycyclin 200 mg) για χρονικό διάστημα 6 εβδομάδων. Την επομένη 

(14/3/2014) προστέθηκε Ciprofloxacin 500 mg x2 που συνεχίστηκε μέχρι τις 31/3/2014 οπότε 

και αντικαταστάθηκε με garamycin 80 mg x3 για 15 ημέρες. Όπως ανέφερε το χωρίς ημερομηνία 

ενυπόγραφο “Ενημερωτικό Σημείωμα” του Δρα Στονισίδη, αυτό το αντιβιοτικό δόθηκε με στόχο 

την ελαχιστοποίηση της πιθανότητας υποτροπής της νόσου (Βρουκέλλας) σε περίπτωση έναρξης 

αγωγής με ανοσοκατασταλτικά. 

Διαβάζοντας κανείς προσεκτικά αυτή την έκθεση νοσηλείας, εικάζει ότι στις 31/3/2014, 

δηλαδή 18 ημέρες μετά την έναρξη της αγωγής με doxycyclin 200 mg, το μικρόβιο της 

Βρουκέλλας δεν ανιχνευόταν πλέον, και γι’ αυτό ο γιατρός μιλούσε για πιθανότητα υποτροπής 

της νόσου σε περίπτωση έναρξης αγωγής με ανοσοκατασταλτικά. 



  

Γιατί ανοσοκατασταλτικά; Διότι, όπως έγραψε, αλλά το είχε πει και προφορικά στην ασθενή 

και τις αδελφές της, υπήρχε «ισχυρή πιθανότητα» συνύπαρξης αυτοάνοσης ηπατίτιδας. 

Για περαιτέρω έλεγχο ο Δρ Στονισίδης θα έστελνε δείγμα αίματος της Σεμίνας στο 

Πανεπιστήμιο Μακεδονίας, το οποίο είπε πως ήταν το μοναδικό εν Ελλάδι με ειδικό 

ανοσολογικό εργαστήριο που θα έδινε αξιόπιστα αποτελέσματα για ύπαρξη αυτοάνοσης 

ηπατίτιδας ή όχι. Πρόσθεσε μάλιστα ότι δεν συνηγορούσε υπέρ της βιοψίας στο συκώτι διότι 

ήταν επικίνδυνη, πολύ περισσότερο επειδή το INR ήταν 1.50 και υπήρχε μικρή αναιμία. 

Την εβδομάδα που η Σεμίνα παρέμεινε στο Νομπλάκειο και ο Δρ Στονισίδης πιθανολογούσε 

ύπαρξη αυτοάνοσης ηπατίτιδας, η Αρετή τον ρώτησε αν εξέτασε την ασθενή ηπατολόγος και 

ποια ήταν η γνώμη του. 

«Δεν υπάρχει ηπατολόγος στο Νομπλάκειο» απάντησε σε ύφος διόλου απολογητικό ο 

γιατρός. 

«Δεν υπάρχει; Εγώ είδα στο Internet ότι υπάρχει ολόκληρο ηπατολογικό τμήμα στο 

θεραπευτήριο αυτό» απάντησε η Αρετή. 

«Αφήστε τι λέει το Internet. Δεν υπάρχει!» 

«Και πώς βγάζετε συμπέρασμα εσείς για το συκώτι, αφού δεν είναι ειδικότητά σας;» 

«Νομίζετε ότι δεν συμβουλεύομαι εγώ ηπατολόγο;» 

«Ποιόν; Πότε; Δεν ήρθε κανένας ηπατολόγος εδώ να εξετάσει κλινικά την αδελφή μου». 

«Δεν χρειάζεται να έρθει. Αρκεί να δει τις εξετάσεις. Ηπατολόγος είναι η γυναίκα μου, και 

ανταλλάσσουμε απόψεις κάθε βράδυ». 

Όταν πληροφορήθηκε για τη στιχομυθία αυτή η Ευγενία ανησύχησε πολύ και πήγε να τον 

συναντήσει. 

«Κύριε Στονισίδη, η ανιψιά μου Εύη Καλούδη είναι γιατρός παθολόγος και μας πρότεινε να 

φέρει ένα γνωστό της ηπατολόγο από το Νοσοκομείο των Αγίων Σαράντα για να εξετάσει τη 

Σεμίνα και να μιλήσει μαζί σας. Τι λέτε; Σας πειράζει αν τον φέρει;» 

«Δεν γίνονται αυτά! Είπα ήδη στην αδελφή σας ότι ενημερώνω τη γυναίκα μου κάθε βράδυ 

για τα αποτελέσματα των εξετάσεων και ήταν δική της πρόταση ν’ αποφευχθεί η βιοψία ήπατος 

και να σταλεί δείγμα αίματος της αδελφής σας στο ειδικό εργαστήριο του Πανεπιστημίου της 

Μακεδονίας. Μην ανησυχείτε». 

Αυτά συνέβησαν την εβδομάδα που η Σεμίνα νοσηλευόταν στο Νομπλάκειο. Επιστρέφοντας 

στο σπίτι της, στις 20/03/2014, συνέχισε τη λήψη αντιβιοτικών σύμφωνα με τις οδηγίες του 

γιατρού και υπήρξε σταδιακή ύφεση του πυρετού και του ίκτερου. 

Σε τηλεφωνική επικοινωνία με την Ευγενία, η παθολόγος ανιψιά της, η οποία είχε ήδη 

μιλήσει με τον γνωστό της ηπατολόγο για την περιπέτεια υγείας της Σεμίνας, της είπε ότι η 

συνεχιζόμενη αγωγή με το doxycyclin 200 mg έπρεπε εξ αρχής να ήταν ενδοφλέβια και όχι από 

το στόμα. 

Όταν η Ευγενία μετέφερε την άποψη αυτή του ηπατολόγου στον Δρα Στονισίδη, εκείνος 

έγινε έξω φρενών. 

«Τι πράγματα είναι αυτά; Δεν με εμπιστεύεστε λοιπόν; Εγώ κάνω τα πάντα για την αδελφή 

σας και σεις ρωτάτε τον έναν και τον άλλο; Πηγαίνετε λοιπόν όπου θέλετε». 

«Συγνώμη, γιατρέ, δεν ήθελα να σας προσβάλω. Καταλαβαίνετε πόσο μεγάλη είναι η 

αγωνία μου για την αδελφή μου. Μη με παρεξηγείτε σας παρακαλώ». 

«Εντάξει, λοιπόν, συνεχίστε την αγωγή όπως σας έχω πει, και έχετέ μου εμπιστοσύνη» είπε 

αυστηρά ο γιατρός, τερματίζοντας εκεί τη συνομιλία. 



  

Εν τω μεταξύ, βγήκαν και τα αποτελέσματα της εξέτασης αίματος της Σεμίνας από το ειδικό 

ανοσολογικό εργαστήριο του Πανεπιστημίου Μακεδονίας, τα οποία υπέγραφε ο καθηγητής Δρ 

Μιτοχόνδρης. Οι δυσανάγνωστες χειρόγραφες παρατηρήσεις του ήταν οι εξής: 

 «Παρουσία ΑΝΑ, SMAF-actin και χαμηλών τίτλων ΑΜΑ IgA τάξης καθώς και PBC-specific 

ANA (anti-sp100) συνηγορούν υπέρ αυτοάνοσου νοσήματος του ήπατος (εάν έχουν αποκλειστεί 

 άλλα αίτια και κυρίως ενδοκυττάριες λοιμώξεις, πχ Λεϊσμανίαση και Λέμφωμα). Συνιστάται βιοψία 

 ήπατος και προσεκτική εκτίμηση της βιοψίας από ειδικό παθολογοανατόμο ήπατος». 

 
Στις 30/03/2014, η Ευγενία δέχτηκε ένα απρόσμενο τηλεφώνημα από τον Δρα Στονισίδη. Τι 

ήθελε να της πει; Ούτε λίγο ούτε πολύ, ζήτησε να ξαναμπεί η Σεμίνα στο Νομπλάκειο για 

τέσσερις μόνο ημέρες, ώστε να της χορηγηθεί το αντιβιοτικό doxycyclin ενδοφλεβίως! Στη 

συνέχεια, είπε, θα το συνέχιζε με ενδομυϊκές ενέσεις στο σπίτι μέχρι τη συμπλήρωση των 6 

εβδομάδων. 

Το βράδυ της ίδιας ημέρας η Ευγενία με βαριά καρδιά ετοίμασε τη βαλίτσα της Σεμίνας. 

Την επομένη, οι δυο αδελφές οπλίστηκαν με όση δύναμη διέθεταν και με ταξί έφτασαν πρωί- 

πρωί στο Νομπλάκειο. Η εισαγωγή τη δεύτερη φορά έγινε χωρίς πολλές διαδικασίες, και η 

Σεμίνα οδηγήθηκε στον ίδιο μικρό μονόκλινο θάλαμο που είχε νοσηλευτεί την πρώτη φορά.. 

Ωστόσο, τα ερωτηματικά που στριφογύριζαν στο μυαλό της Αρετής και της Ευγενίας ήταν 

τώρα πολλά· όμως δεν έλεγαν τίποτα μπροστά στη Σεμίνα για να μην κλονίσουν την 

εμπιστοσύνη της στο γιατρό. 

Τι διαφορά θα έκαναν άραγε οι 4 μέρες λήψης του ίδιου αντιβιοτικού ενδοφλεβίως, μετά 

από 18 μέρες λήψης από το στόμα; Μήπως είχε δίκιο ο ηπατολόγος στον οποίο είχε απευθυνθεί  

η Δρ Καλούδη, η ανιψιά των αδελφών Λιβέρη; Και αν είχε δίκιο, θα αρκούσε τώρα μόνο 

τεσσάρων ημερών χορήγηση του αντιβιοτικού doxycyclin ενδοφλεβίως, που θα ακολουθείτο από 

20 ημερών χορήγηση με ενδομυϊκές ενέσεις κατ’ οίκον; 

Κάτι δεν πήγαινε καλά με την όλη θεραπευτική αγωγή, σκέπτονταν οι αδελφές Λιβέρη,  

αλλά τώρα πια ήταν αργά ν’ αλλάξουν γιατρό και θεραπευτική αγωγή. 

Όπως είχε αποφασίσει ο Δρ Στονισίδης, μετά την έξοδο της Σεμίνας από το Νομπλάκειο, οι 

αιματολογικές, βιοχημικές και ανοσολογικές εξετάσεις θα επαναλαμβάνονταν κάθε εβδομάδα 

στο νοσοκομείο αυτό, με σύντομη επίσκεψη της ασθενούς για λήψη αίματος. 

Η αγωγή έξι εβδομάδων με το αντιβιοτικό doxycyclin 200 mg ολοκληρώθηκε στις 

24/04/2014. Ο ίκτερος, ο πυρετός και οι εφιδρώσεις της Σεμίνας είχαν υποχωρήσει εντελώς, ενώ 

τα περισσότερα αποτελέσματα των εργαστηριακών εξετάσεών της στο τέλος της αγωγής 

παρουσίαζαν μικρή βελτίωση. 

Συγκεκριμένα, οι επίμαχοι δείκτες στις 25/04/2014, δηλαδή στο τέλος της θεραπείας των έξι 

εβδομάδων, είχαν ως εξής: 

 

 Τρανσαμινάση AST 229 U/L (465 προ θεραπείας) - (Φ.Τ.  5 - 40). 

 Τρανσαμινάση ALT 160 (297 προ θεραπείας)  U/L - (Φ.Τ. 5 - 48). 

 γ-GT 132 U/L (165 προ θεραπείας) - (Φ.Τ. 9 - 36). 

 Αλκαλική Φωσφατάση 89 U/L (107 προ θεραπείας) - (Φ.Τ. 40-150). 

 Ολική Χολερυθρίνη 1,90 mg/dL (7,30 προ θεραπείας) - (Φ.Τ. 0,20 - 1,20). 

 Γαλακτική Αφυγοδρονάση (LDH) 235 U/L (341 προ θεραπείας) - (Φ.Τ. 125 - 220) 



  

 Λεμφοκύτταρα (LYM) 35% (27% προ θεραπείας) - (Φ.Τ. 20-40) – Απολύτως 1,40 K/μl 

(1,16 προ θεραπείας) - (Φ.Τ. 4 - 11). 

 Ελαφρώς μειωμένα, αλλά εντός των φυσιολογικών ορίων, παρέμεναν τα Αιμοπετάλια (PTL) 

190 K/μl (197 προ θεραπείας) - (Φ.Τ. 150 - 440). 

 Λευκά Αιμοσφαίρια 4 Κ/μl (4,3 προ θεραπείας) - (Φ.Τ. 4-11). 

 Μειωμένος και κάτω του φυσιολογικού ήταν ο Αιματοκρίτης 34.2% (35,8 προ θεραπείας) - 

 (Φ.Τ. 37- 46). 

 Ερυθρά Αιμοσφαίρια 3.66 M/μl (3,85 προ θεραπείας) - (Φ.Τ. 3.80 - 5.30). 

 
Ο Δρ Στονισίδης, αφού εισέπραξε την αμοιβή που είχε συμφωνήσει για λογαριασμό του ο 

Δρ Σακαράν με χορήγηση απόδειξης, ευχαρίστησε και αποχαιρέτησε τις αδελφές Λιβέρη, 

λέγοντας ότι ο ρόλος του ως παθολόγου είχε τώρα τελειώσει κι ότι αν επανεμφανίζονταν τα 

συμπτώματα πυρετού και εφιδρώσεων στη Σεμίνα το λόγο θα είχε πλέον ο ηπατολόγος. 

Από τη μεριά της η Αρετή, προσπαθώντας να επιβεβαιώσει ή να αποκλείσει την πιθανότητα 

αυτοάνοσης ηπατίτιδας για τη Σεμίνα, συνέχισε την έρευνα στο Διαδίκτυο με εντατικότερους 

ρυθμούς. Προσπαθούσε να βγάλει άκρη συγκρίνοντας τα συμπτώματα που αναφέρονταν στη 

Βρουκέλλα (Μελιταίο Πυρετό) και στην αυτοάνοση ηπατίτιδα, που ο θεράπων ιατρός του 

Νομπλάκειου, μετά και την απάντηση του Πανεπιστημίου Μακεδονίας, πιθανολογούσε ότι ίσως 

συνυπήρχε. 

Εντύπωση της είχε προκαλέσει το γεγονός ότι κατά τη διάρκεια της θεραπείας, και 

συγκεκριμένα στις 10/04/2014 τα λευκά αιμοσφαίρια της Σεμίνας είχαν κατέβει στα 2.9 Κ/μl, 

από 4,3 Κ/μl που ήταν κατά την είσοδο στο Νομπλάκειο στις 13/03/2014, δηλαδή πριν από την 

έναρξη της φαρμακευτικής αγωγής. 

«Ήταν άραγε εργαστηριακό λάθος;» αναρωτιόταν η Αρετή, «ή μήπως είχε γίνει ζημιά στο 

αίμα από τα πολλά αντιβιοτικά;» Δυστυχώς ικανοποιητική απάντηση δεν θα έβρισκε ποτέ… 

 

EXTENDING THE SCOPE OF EQA 

TO THE EXTRA ANALYTICAL PHASES 

By Veronica Resteli 



  

 
 

 

6. Εφιαλτικές εμπειρίες στο Χορσίδειο 
 

Μετά το τέλος της αγωγής που της είχε χορηγηθεί από το Νομπλάκειο, και παρά τους 

υψηλούς δείκτες του συκωτιού που έδειχναν οι βιοχημικές εξετάσεις, η Σεμίνα επανήλθε σιγά- 

σιγά στη φυσιολογική της ζωή. Ο ανοιξιάτικος καιρός βοηθούσε να της φτιάχνει τη διάθεση. 

Είχε μάλιστα αρκετές δυνάμεις ώστε να κατεβαίνει συχνά με την Ευγενία στην πλατεία 

Χαλανδρίου ή της Αγίας Παρασκευής, άλλοτε πεζή και άλλοτε με λεωφορείο. Πριν καθίσουν σε 

κάποια καφετέρια για τον αγαπημένο της καπουτσίνο με μπόλικη κανέλλα, θα έκανε βόλτες στα 

καταστήματα, συχνότερα για window shopping κι άλλοτε για να πάρει κάποιο δωράκι στον 

εαυτό της, στην Ευγενία ή στην Αρετή – κάτι που της έδινε μεγάλη ευχαρίστηση. 

Την περίοδο αυτή, μάλιστα, είχε κάνει και μια ημερήσια απόδραση στο κέντρο της Αθήνας 

μαζί με την Ευγενία, και περπάτησε πολλές ώρες στην Ερμού, στο Μοναστηράκι, φτάνοντας 

μέχρι τους πρόποδες της Ακρόπολης. Ουδέν πρόβλημα αδυναμίας ή κόπωσης, και θα είχε 

ξεχάσει εντελώς την περιπέτεια της υγείας της αν δεν υπήρχε στο μυαλό της η σκιά των υψηλών 

τρανσαμινασών και η ανάγκη να επισκεφτεί οπωσδήποτε ηπατολόγο για να βρεθεί η αιτία. 

Στις προγραμματισμένες αιματολογικές εξετάσεις της 21ης Μαΐου οι οποίες έγιναν στο ίδιο 

μικροβιολογικό εργαστήριο του Νομπλάκειου, σχεδόν ένα μήνα μετά την περάτωση της αγωγής 

με doxycyclin 200 mg, οι δείκτες του συκωτιού της Σεμίνας έδειξαν πάλι τα δόντια τους 

πλησιάζοντας τα προ αγωγής επίπεδα: 



  

Τρανσαμινάση ALT 258 U/L (ήταν 297 προ αγωγής και 160 στο τέλος της αγωγής) - (Φ.Τ. 

 

- 40). 

5 - 48). 

 γ-GT 147 U/L (ήταν 165 προ αγωγής και 132 στο τέλος της αγωγής) - (Φ.Τ. 9 - 36). 

Αλκαλική Φωσφατάση 116 U/L (ήταν 107 προ αγωγής και 89 στο τέλος της αγωγής) - (Φ.Τ. 

40-150). 

Ολική Χολερυθρίνη 1,50 mg/dL (ήταν 7,30 προ αγωγής και 1,90 στο τέλος της αγωγής) - 

 (Φ.Τ. 0,20 -1,20). 

Η Γαλακτική Αφυγοδρονάση (LDH), που ήταν 341 U/L προ αγωγής και 235 U/L στο τέλος 

της αγωγής (Φ.Τ. 125 – 220), δεν είχε συμπεριληφθεί στις εξετάσεις της 21ης Μαΐου.  

Ελάχιστα μειωμένα αλλά εντός των φυσιολογικών ορίων παρέμεναν τα Αιμοπετάλια (PTL) 

188 K/μl (ήταν 197 προ αγωγής και 190 στο τέλος της αγωγής) - (Φ.Τ. 150 - 440). 

Τα Λευκά Αιμοσφαίρια είχαν ανέβει στα 5,0 Κ/μl (ήταν 4,3 προ αγωγής και 4,0 στο τέλος 

 της αγωγής) - (Φ.Τ. 4-11). 

Περισσότερο μειωμένος και κάτω του φυσιολογικού ήταν ο Αιματοκρίτης: 33.1 (35,8 προ 

 αγωγής και 34,2 στο τέλος της αγωγής) - (Φ.Τ. 37- 46). 

Τα Ερυθρά Αιμοσφαίρια ήταν επίσης μειωμένα: 3.48 M/μl (ήταν 3,85 προ αγωγής και 3,66 

 στο τέλος της αγωγής) - (Φ.Τ. 3.80 - 5.30). 

 
Πολύ αργότερα, όταν η Σεμίνα βρισκόταν στον κόσμο των πνευμάτων, η Αρετή,  

μελετώντας αυτά τα εργαστηριακά αποτελέσματα αν και δεν ήταν γιατρός, έβγαλε το 

συμπέρασμα ότι η έξι εβδομάδων λήψη ισχυρών αντιβιοτικών, όχι μόνο δεν αντιμετώπισε την 

πραγματική αιτία της υπερτρανσαμινασαιμίας, αλλά έκανε και ζημιά στο αίμα της αγαπημένης 

της αδελφής. 

Στις 28 Μαΐου, κατόπιν ραντεβού, η Σεμίνα μαζί με την Ευγενία επισκέφτηκαν τη σύζυγο 

του παθολόγου Δρα Στονισίδη, την κυρία Λεγάκη, η οποία εργαζόταν ως ηπατολόγος στο 

ιδιωτικό Θεραπευτήριο Γκραβιτέο. Η Δρ Λεγάκη ήδη γνώριζε την περίπτωση της Σεμίνας από  

το σύζυγό της. Ωστόσο, για να της δώσει θεραπεία για το συκώτι δεν ζητούσε μεν βιοψία ήπατος 

πλην όμως χρειαζόταν τρεις εξετάσεις ώστε να αποκλείσει, όπως είπε, κάποια ενδεχόμενα. 

Απευθυνόμενη στη Σεμίνα σε σοβαρό τόνο, είπε: 

«Για να σας χορηγήσω κορτιζόνη, δεν ζητάω βιοψία ήπατος, αλλά χρειάζομαι ένα 

διοισοφάγειο υπερηχογράφημα για να σιγουρευτώ ότι δεν υπάρχει μόλυνση στη βιολογική σας 

βαλβίδα. Αυτή η εξέταση, όμως, πρέπει να γίνει είτε στο Βαλβόγλειο, όπου κάνατε την 

εγχείρηση αλλαγής βαλβίδας το 2011, είτε εδώ στο Γκραβιτέο. Δεν έχω εμπιστοσύνη σε άλλα 

νοσοκομεία, κρατικά ή ιδιωτικά, ούτε και στα διαγνωστικά κέντρα για μια τόσο σοβαρή 

εξέταση» τόνισε η Δρ Λεγάκη και συνέχισε: «Θέλω ακόμη να μου φέρετε μία κολονοσκόπηση 

και μία γαστροσκόπηση, για να σιγουρευτώ ότι η αναιμία σας δεν οφείλεται σε άλλον 

παράγοντα. Αυτές τις εξετάσεις μπορείτε να τις κάνετε όπου θέλετε. Όμως για το διοισοφάγειο 

είμαι κατηγορηματική». 

«Εντάξει, κυρία Λεγάκη, θα κάνω αυτές τις εξετάσεις και θα σας τις φέρω» είπε η Σεμίνα, η 

οποία είχε ανακουφιστεί που η ηπατολόγος δεν της ζήτησε βιοψία ήπατος. 

«Τι σας οφείλουμε;» ρώτησε η Ευγενία. 

Τρανσαμινάση AST 400 U/L (ήταν 465 προ αγωγής και 229 στο τέλος της αγωγής) - (Φ.Τ. 5 



  

«Τίποτα τώρα, θα τα βρούμε στην επόμενη συνάντησή μας» απάντησε η Δρ Λεγάκη και 

συνόδευσε τις αδελφές Λιβέρη ως την πόρτα του γραφείου της λέγοντας: «Σας περιμένω με τις 

εξετάσεις που ζήτησα». 

Το πρόβλημα τώρα ήταν ότι το διοισοφάγειο υπερηχογράφημα κόστιζε ακριβά και τη 

δαπάνη αυτή δεν την κάλυπτε ούτε κατά μέρος ο ΕΟΠΥΥ στο συγκεκριμένο ιδιωτικό 

θεραπευτήριο Γκραβιτέο, όπου εργαζόταν η Δρ Λεγάκη. Έτσι το κρατικό Βαλβόγλειο ήταν η 

μόνη επιλογή για τις αδελφές Λιβέρη. Λόγω, όμως, της μακράς λίστας αναμονής, το ραντεβού 

για το διοισοφάγειο της Σεμίνας δεν μπορούσε να κλειστεί πριν από τις 17 Ιουνίου. 

Εν τω μεταξύ τα δέκατα είχαν αρχίσει να ξανατσιμπάνε και ούτε η Σεμίνα ούτε οι αδελφές 

της ήταν διατεθειμένες να περιμένουν 20 μέρες για να γίνει το διοισοφάγειο στο Βαλβόγλειο. 

Μετά από σύσκεψη, οι τρεις αδελφές αποφάσισαν ότι θα έπρεπε να απευθυνθούν σε κάποιον 

ηπατολόγο που εργαζόταν σε δημόσιο Νοσοκομείο ώστε, αν χρειαζόταν να νοσηλευτεί, να 

έπαιρνε παραπεμπτικό από τον ίδιο. 

Η Αρετή ανέλαβε ν’ αναζητήσει καθηγητή ηπατολόγο μέσω του Internet, και δεν 

δυσκολεύτηκε να εντοπίσει τον κατάλληλο, όπως νόμισε, επιστήμονα. Ήταν ο καθηγητής 

παθολόγος-ηπατολόγος Δρ Βιγκοράκης, ο οποίος εργαζόταν στο Χορσίδειο Δημόσιο 

Νοσοκομείο και είχε ιατρείο στους Αμπελοκήπους. 

Χωρίς να χάσει χρόνο η Αρετή τηλεφώνησε στον καθηγητή, κι εκείνος προθυμότατα της 

έκλεισε ραντεβού για την Τρίτη 03/06/2014, πέντε η ώρα το απόγευμα, ζητώντας της να 

προσκομίσει και όλες τις εξετάσεις της ασθενούς. Η Αρετή έφτασε στο καθορισμένο ραντεβού 

λίγο πριν από τις 5 μ.μ. κι εκεί, έξω από το ιατρείο του Δρα Βιγκοράκη, την περίμεναν οι 

αδελφές της Σεμίνα και Ευγενία που είχαν φτάσει πρώτες. Είχαν μεταβεί στους Αμπελοκήπους 

με το μετρό. Μάλιστα η Σεμίνα, μετά από πολύ καιρό, είχε οδηγήσει τη Citroen της από το σπίτι 

τους μέχρι το σταθμό του μετρό στο Χαλάνδρι, κάπου 4 χιλιόμετρα από την Ουρανού 9, και 

ένιωθε μεγάλη ικανοποίηση που το τόλμησε. Από το σταθμό των Αμπελοκήπων περπάτησαν 

περί τα 400 μέτρα μέχρι το ιατρείο του καθηγητή, και η Ευγενία είχε μείνει έκπληκτη με την 

ευκολία που περπατούσε η Σεμίνα δίπλα της, χωρίς να λαχανιάσει ή να νιώσει κούραση. 

Ντυμένη κομψά όπως το συνήθιζε, με τα μαλλιά της φρεσκοβαμμένα και φορμαρισμένα στο 

κομμωτήριο την προηγουμένη, η Σεμίνα ήταν αισιόδοξη, αφού το μυστήριο της ηπατομεγαλίας 

και σπληνομεγαλίας θα λυνόταν επιτέλους από τον ειδικό. 

Ασανσέρ δεν υπήρχε. Ωστόσο η Σεμίνα ανέβηκε με άνεση τα 6 εξωτερικά σκαλιά προς την 

είσοδο της πολυκατοικίας, και από εκεί άλλα 17 σκαλιά για τον πρώτο όροφο όπου ήταν το 

ιατρείο του καθηγητή Δρα Βιγκοράκη. Ο γιατρός, φορώντας τις σαγιονάρες του, τις υποδέχτηκε 

με σοβαρότητα και το πρώτο που ρώτησε ήταν: «Ποιος σας συνέστησε σε μένα;» 

«Κανένας» απάντησε η Αρετή. 

«Τότε πώς με βρήκατε;» ξαναρώτησε ο καθηγητής. 

«Σας βρήκα στο Internet. Έψαχνα για ηπατολόγο καθηγητή και βρήκα εσάς». 

«Ναι, δεν υπάρχει άλλος καθηγητής ηπατολογίας στην Ελλάδα. Εγώ είμαι μόνο. Υπήρχε κι 

άλλος ένας ο οποίος τώρα είναι υπερήλικας και δεν εργάζεται πια» απάντησε ο Δρ Βιγκοράκης 

με προφανή αυταρέσκεια. 

«Εσείς τι συγγένεια έχετε με την ασθενή;» ρώτησε ο γιατρός την Αρετή και την Ευγενία. 

«Αδελφές της είμαστε, γιατρέ, και θέλουμε όσο τίποτε άλλο στον κόσμο η Σεμίνα μας να 

ξαναγίνει υγιής και χαρούμενη» απάντησε η Αρετή και για λογαριασμό της Ευγενίας. 



  

«Μπράβο σας που ενδιαφέρεστε τόσο πολύ για την αδελφή σας. Δεν έχω ξαναδεί τέτοια 

αγάπη μεταξύ αδελφών. Συχνά η μία δεν γνωρίζει πού κατοικεί η άλλη» είπε ο Δρ Βιγκοράκης 

έκπληκτος. 

Κατόπιν, αφού κοίταξε για 2-3 λεπτά τις εξετάσεις, χωρίς καν να εξετάσει κλινικά τη Σεμίνα 

ούτε ν’ αγγίξει έστω την κοιλιά της και την περιοχή του συκωτιού, της είπε με ύφος σχεδόν 

απειλητικό. «Η κατάστασή σας είναι σοβαρή, πολύ σοβαρή, αλλά 100% δεν είναι καρκίνος. 

Ωστόσο πρέπει να μπείτε αύριο το πρωί στο Χορσίδειο για περαιτέρω εξετάσεις και νοσηλεία». 

«Πόσο θα μείνω μέσα, γιατρέ;» ρώτησε η Σεμίνα με τρεμάμενη φωνή. 

«Δεν ξέρω, δεν ξέρω, πάντως πολλές εβδομάδες!» απάντησε συνοφρυωμένος ο γιατρός. 

«Πολλές εβδομάδες; Πόσες;» ρώτησε η Αρετή σοκαρισμένη. 

«Σας είπα, πολλές εβδομάδες» επανέλαβε ο Δρ Βιγκοράκης, χωρίς να δίνει ελπίδα για κάτι 

λιγότερο. 

Συγχρόνως έγραφε το παραπεμπτικό με το οποίο την επομένη θα γινόταν η εισαγωγή της 

Σεμίνας στο Χορσίδειο Δημόσιο Νοσοκομείο. 

«Να, με αυτό θα πάτε αύριο το πρωί στο Χορσίδειο και θα γίνει η εισαγωγή κατ’ ευθείαν, 

χωρίς ταλαιπωρία και αναμονή στους διαδρόμους. Θα έχω ειδοποιήσει την προϊσταμένη της 3ης 

Παθολογικής κλινικής» είπε ο καθηγητής, χωρίς να κάνει ούτε την ελάχιστη προσπάθεια να 

χαμογελάσει. 

«Γιατρέ, υπάρχει μονόκλινο στην κλινική σας;» ρώτησε η Αρετή. 

«Υπάρχει μόνο ένα δίκλινο, και αν έχει κενό κρεβάτι θα πω της προϊσταμένης να βάλει την 

αδελφή σας εκεί» απάντησε ο καθηγητής, και συμπλήρωσε «θα πληρώσετε όμως τη διαφορά 

διότι ο ΕΟΠΥΥ δεν καλύπτει το δίκλινο». 

«Φυσικά και θα πληρώσουμε τη διαφορά» απάντησε η Ευγενία και συνέχισε, «Τι σας 

οφείλουμε για την επίσκεψη, γιατρέ;» 

«Εκατό ευρώ. Να σας δώσω και την απόδειξη». 

Βγαίνοντας από την πόρτα του ιατρείου η Σεμίνα ξέσπασε σε λυγμούς, ρωτώντας τις 

αδελφές της: «Πολλές εβδομάδες; Τι έχω άραγε; Γιατί θα χρειαστούν πολλές εβδομάδες;» 

Η Ευγενία και η Αρετή αγκάλιασαν τη Σεμίνα και προσπάθησαν να την παρηγορήσουν. 

«Εγώ κρατάω εκείνο που είπε ο γιατρός: ότι αποκλείεται να έχεις καρκίνο. Αυτό μου αρκεί. 

Καθηγητής είναι, είδε τις εξετάσεις και κατάλαβε ότι δεν έχεις καρκίνο. Μην κλαις αγάπη μου, 

αφού δεν είναι καρκίνος όλα τα άλλα αντιμετωπίζονται» της είπε η Αρετή, σκουπίζοντας το 

δάκρυ που κύλησε στο μάγουλό της για να μην το δει η Σεμίνα. Εις μάτην όμως προσπαθούσε να 

παρηγορήσει την αδελφή της για να μην καταρρεύσει ψυχολογικά. 

«Τι βάρβαρος τρόπος αντιμετώπισης μιας ασθενούς από έναν καθηγητή... Καλά δεν τους 

διδάσκουν τίποτα από ψυχολογία και ανθρωπιά εκεί στο πανεπιστήμιο; Όταν στην πρώτη 

επίσκεψη ο γιατρός σκοτώνει την αισιοδοξία και την ελπίδα του ασθενή, με τι κουράγιο θα 

μπορέσει να παλέψει κατά της όποιας ασθένειας τον έχει βρει;» σκεπτόταν η Αρετή, που είχε 

θυμώσει πολύ με τον Δρα Βιγκοράκη. Θυμήθηκε, μάλιστα, και τη ρήση ενός Άγγλου φιλοσόφου, 

του Samuel Taylor Coleridge, ότι «Καλύτερος γιατρός είναι εκείνος που είναι ο πιο μεγαλοφυής 

εμπνευστής ελπίδας» και θύμωσε ακόμη περισσότερο με τον αστοιχείωτο δόκτορα. 

Καταφέρνοντας να κρύψει την οργή της, συνόδεψε τη Σεμίνα με την Ευγενία στο σπίτι 

τους στο Χαλάνδρι, και έμεινε εκεί μέχρι αργά το βράδυ, προσπαθώντας να στηρίξει ψυχολογικά 

τη Σεμίνα, καθώς η Ευγενία ετοίμαζε τη βαλίτσα με τα απαραίτητα για την εισαγωγή της 

αγαπημένης της αδελφής στο Χορσίδειο Νοσοκομείο. 



  

Την επομένη το πρωί, η Αρετή έφτασε πρώτη στο Χορσίδειο και ανέβηκε στον τέταρτο 

όροφο για να κάνει μια γρήγορη «αυτοψία» στην 3η Παθολογική Κλινική που επρόκειτο να 

νοσηλευτεί η Σεμίνα. Περπατώντας στο διάδρομο σφίχτηκε η καρδιά της απ’ αυτό που 

αντίκρισε. Με δυσκολία μπορούσε να προχωρήσει καθώς στα πλάγια ήταν τοποθετημένα 

τεράστια κουτιά, τραπέζια για τη μεταφορά φαγητού στους ασθενείς, άλλα τραπέζια με ιατρικές 

συσκευές και διάφορα ογκώδη αντικείμενα σε συσκευασία, όλα αγνώστου στην Αρετή 

χρησιμότητας. Ένιωσε σα να βρισκόταν σε μια μακρόστενη ακατάστατη αποθήκη  με 

αντικείμενα στοιβαγμένα στα πλάγια φύρδην μίγδην. 

Καθώς περπατούσε αποσβολωμένη από το αποκρουστικό θέαμα, μια νοσοκόμα τη 

σταμάτησε ρωτώντας: «Τι κάνετε εσείς εδώ τέτοια ώρα πρωί-πρωί; Δεν επιτρέπεται!» 

«Είμαι η αδελφή της ασθενούς Σεμίνας Λιβέρη, που θα κάνει εισαγωγή σήμερα με 

παραπεμπτικό του καθηγητή Δρα Βιγκοράκη» απάντησε η Αρετή. 

«Περιμένετε να φωνάξω την προϊσταμένη» είπε η νοσηλεύτρια. 

Σε δυο λεπτά η προϊσταμένη ήταν εκεί. «Ναι, γνωρίζω το θέμα. Μου μίλησε χθες το βράδυ ο 

καθηγητής και διευθυντής αυτής της παθολογικής κλινικής, ο Δρ Βιγκοράκης. Ελάτε να σας 

δείξω το δίκλινο που θα μπει η αδελφή σας». 

Η προϊσταμένη οδήγησε την Αρετή στο δίκλινο, ένα μικρό δωμάτιο προς την αυλή του 

νοσοκομείου, αλλά η εντύπωση της Αρετής από την όλη εικόνα εξακολουθούσε να είναι 

αρνητική. 

«Θα ψυχοπλακωθεί η αδελφούλα μου εδώ μέσα. Η κατάσταση είναι απελπιστική» 

σκέφτηκε, και κατέβηκε να συναντήσει τις αδελφές της. 

«Ελάτε να δείτε κι εσείς την εικόνα, προτού πάρουμε εισιτήριο εισαγωγής από το Γραφείο 

Κίνησης» πρότεινε η Αρετή και δεν υπήρξε αντίρρηση από τις αδελφές της. 

Έτσι ανέβηκαν και οι τρεις στον 4ο όροφο όπου ήταν η 3η Παθολογική Κλινική για να δουν 

την κατάσταση – το αλαλούμ – που επικρατούσε, ώστε ν’ αποφασίσει η Σεμίνα αν θα ήθελε να 

νοσηλευτεί εκεί. Η εντύπωση της Σεμίνας και της Ευγενίας ήταν το ίδιο αρνητική όπως και της 

Αρετής. 

Χωρίς περιστροφές, η Σεμίνα αρνήθηκε να νοσηλευτεί σ’ εκείνο το πνιγηρό, ακατάστατο 

και ακάθαρτο περιβάλλον με τους ξεφτισμένους σοβάδες στους τοίχους. 

Στο μυαλό των τριών αδελφών στριφογύριζε επίσης η άποψη της ηπατολόγου κυρίας 

Λεγάκη η οποία, κατά την διάρκεια της επίσκεψης της Σεμίνας, είχε πει ότι δεν χρειαζόταν να 

νοσηλευτεί σε νοσοκομείο για να της χορηγηθεί η κατάλληλη θεραπεία για το συκώτι, αρκεί να 

έκανε και να της πήγαινε τις εξετάσεις που ζήτησε. 

Η σκέψη αυτή, σε συνδυασμό με το απαράδεκτο αλαλούμ που επικρατούσε την ημέρα 

εκείνη στο διάδρομο της 3ης Παθολογικής Κλινικής του Χορσίδειου, λειτούργησαν αποτρεπτικά. 

Οι τρεις αδελφές κατέβηκαν στην αίθουσα εισαγωγών στο ισόγειο για να συσκεφτούν για το 

επόμενο βήμα. Στη συντροφιά τους είχε προστεθεί και η Αργυρώ, μια εργαζόμενη  στο 

Χορσίδειο φίλη της Ευγενίας, η οποία μπαίνοντας στο πνεύμα της συζήτησης είπε: «Κάντε αυτό 

που νιώθετε. Δεν είναι σπάνιο, πάντως, να έρχεται κάποιος ασθενής για προγραμματισμένη 

εισαγωγή και ν’ αλλάζει γνώμη. Δεν είναι τόσο φοβερό. Όσο για τον καθηγητή κύριο 

Βιγκοράκη, οφείλω να σας πω ότι είναι εξαιρετικός επιστήμων και καλός άνθρωπος». 

Στη συνέχεια η Ευγενία τηλεφώνησε στην ηπατολόγο Δρα Λεγάκη, η οποία επανέλαβε ότι 

η ασθενής δεν χρειαζόταν νοσηλεία σε νοσοκομείο. 



  

Έτσι, περίσκεπτες οι τρεις αδελφές πήραν το δρόμο του γυρισμού προς το σπίτι της  

Ευγενίας και της Σεμίνας στο Χαλάνδρι για ν’ αποφασίσουν τι θα έκαναν. Σε κάνα δυο ώρες, το 

τηλέφωνο χτύπησε, και ποιος ήταν στη γραμμή; Ο ίδιος ο ηπατολόγος καθηγητής Δρ 

Βιγκοράκης! Το ακουστικό το σήκωσε η Αρετή. 

«Γιατί δεν έγινε η εισαγωγή;» ρώτησε εμφανώς θυμωμένος. 

«Συγνώμη κύριε Βιγκοράκη, αλλά η Σεμίνα δεν ήταν σε κατάλληλη ψυχολογική κατάσταση 

για να εισαχθεί. Άρχισε να κλαίει και αναγκαστήκαμε να φύγουμε. Χίλια συγνώμη, αλλά έχει 

τρομοκρατηθεί και με αυτό που της είπατε χθες, ότι δηλαδή θα παραμείνει μέσα για πολλές 

εβδομάδες, και έχει χάσει το κουράγιο της». 

«Καλά, κάνετε ό,τι καταλαβαίνετε» είπε ο καθηγητής κι έκλεισε βίαια το τηλέφωνο. 

Εκείνη τη νύχτα η κατάσταση της Σεμίνας επιδεινώθηκε ραγδαία. Το αυτοάνοσο νόσημα, 

από το οποίο αποδείχτηκε τρεισήμισι μήνες αργότερα ότι έπασχε και το οποίο για ένα μικρό 

διάστημα από τη στιγμή που βγήκε από το Νομπλάκειο Θεραπευτήριο φαίνεται ότι βρισκόταν σε 

σχετική ύφεση, χωρίς σοβαρά κλινικά συμπτώματα για την ασθενή, αναζωπυρώθηκε απειλητικά. 

Ο πυρετός ανέβηκε στους 38,5 °C και ο ιδρώτας μούσκεψε ολόκληρα τα σεντόνια. Προφανώς το 

μεγάλο σοκ που υπέστη Σεμίνα κατά την επίσκεψη στο ιατρείο του Καθηγητή, όπου χωρίς 

περιστροφές της ανήγγειλε ανάγκη νοσηλείας «πολλών εβδομάδων», καθώς και η αγωνία της 

ημέρας με το δίλημμα να μπει ή να μη μπει στο Χορσίδειο, προκάλεσαν άμεση έξαρση της 

νόσου. 

Σε κατάσταση πανικού, η Ευγενία τηλεφώνησε πρωί-πρωί στην Αρετή να της πει ότι η 

Σεμίνα είχε περάσει μια δύσκολη νύχτα και ότι έπρεπε κάτι να κάνουν άμεσα. 

«Ήταν λάθος μας ν’ αμφισβητήσουμε τον καθηγητή. Έπρεπε η Σεμίνα να έμπαινε χθες στο 

Νοσοκομείο. Τι κάνουμε τώρα;» ρώτησε η Ευγενία. 

«Κλείσε, θα τον πάρω αμέσως τηλέφωνο» απάντησε η Αρετή φοβερά ταραγμένη. 

Χωρίς να διστάσει ούτε δευτερόλεπτο, λόγω της ακατάλληλης ώρας – 8:30 το πρωί – η 

Αρετή κατάπιε τη ντροπή της και τηλεφώνησε στον Δρα Βιγκοράκη στο κινητό του. 

«Κύριε καθηγητά καλημέρα. Συγνώμη που σας ενοχλώ πρωί-πρωί, αλλά η αδελφή μου 

χειροτέρεψε πάρα πολύ τη νύχτα. Ο πυρετός ανέβηκε στο 38,5 και πνίγηκε στον ιδρώτα. Κάναμε 

λάθος χθες που φύγαμε και σας ζητώ πάλι συγνώμη, αλλά ήταν απόφαση της ίδιας. Τι να 

κάνουμε τώρα;» 

Ο γιατρός, φανερά ενοχλημένος, απάντησε ορθά κοφτά. «Μπορείτε να πάτε για εισαγωγή 

σήμερα μέχρι τις 12 το μεσημέρι, με το ίδιο παραπεμπτικό. Ένα λεπτό αργότερα θα πω να μην 

σας δεχτούν. Όμως το κρεβάτι στο δίκλινο το έδωσα αλλού, έτσι θα την βάλουν σε τετράκλινο». 

«Εντάξει κύριε Βιγκοράκη. Σας ευχαριστώ πάρα πολύ και ζητώ και πάλι συγνώμη» 

απάντησε η Αρετή, προσπαθώντας με νύχια και με δόντια να κρατήσει την ψυχραιμία της. 

Στη συνέχεια, και χωρίς να χάσει ούτε λεπτό, η Αρετή τηλεφώνησε στην Ευγενία για να της 

πει τα νεότερα: «Ευγενία, μόλις μίλησα με τον καθηγητή. Ετοίμασε γρήγορα τη βαλίτσα της 

Σεμίνας και να είστε στο Χορσίδειο πριν από τις 12. Θα φτάσω εκεί πριν από σας». 

Το μεσημέρι της 5ης Ιουνίου 2014, ημέρα Πέμπτη, έγινε τελικά η εισαγωγή της Σεμίνας στην 

3η Παθολογική Κλινική του καθηγητή Δρα Βιγκοράκη και τακτοποιήθηκε στο θάλαμο 8 όπου, 

όπως σε όλους τους θαλάμους της πτέρυγας αυτής, υπήρχαν 4 κρεβάτια, σε μικρή απόσταση το 

ένα από το άλλο, ώστε τσίμα-τσίμα χωρούσε μια καρέκλα ανάμεσα. 



  

Το κρεβάτι που δόθηκε στη Σεμίνα ήταν το πρώτο από την πόρτα και δίπλα του ήταν η 

τουαλέτα μ’ ένα ψηλό σκαλί. Στα άλλα τρία κρεβάτια ήταν τρεις κυρίες, όχι ιδιαίτερα σοβαρά 

“περιστατικά”, και αρκετά φιλικές, ώστε η Σεμίνα έπιασε γνωριμία γρήγορα. 

Α, όλα κι όλα! Η Σεμίνα ήταν πολύ κοινωνική και επικοινωνιακή, ακόμη κι όταν δεν 

αισθανόταν καλά. Της άρεσε πολύ η κουβέντα, και πολλές φορές μάλιστα έλεγε στη μοναχική 

Αρετή: «Η κουβέντα είναι φάρμακο. Να μη χάνεις ευκαιρία για κουβέντα. Κάνει καλό». 

Από την πρώτη κιόλας ημέρα άρχισαν οι αιματολογικές εξετάσεις, και οι τρεις αδελφές 

περίμεναν εναγωνίως να διαγνωστεί τι συμβαίνει με το συκώτι της Σεμίνας και αν 

επιβεβαιωνόταν η αυτοάνοση ηπατίτιδα – όπως είχε πιθανολογήσει το Πανεπιστήμιο 

Μακεδονίας – ή όχι. 

Το απόγευμα της επόμενης μέρας, 06/06/2014, η υγεία της Σεμίνας επιδεινώθηκε, και όταν  

η Αρετή επέστρεψε στο σπίτι της στη Βούλα, αργά το βράδυ, θεώρησε σκόπιμο να ενημερώσει 

τον Δρα Βιγκοράκη με Email: 

06/06/14 at 11:57 PM 

 «Αγαπητέ κύριε Βιγκοράκη, 

 Κατ' αρχήν θέλω να σας ευχαριστήσω που αναλάβατε τη διάγνωση και θεραπεία της 

 αγαπημένης μου αδελφής Σεμίνας, στην οποία ομολογώ ότι χρωστάω πάρα πολλά.  

 Απόψε την είδα πιο καταβεβλημένη, και σε κάποια στιγμή έπαθε κάτι σαν "πίγκωμα" και 

 πετάχτηκε η κήλη έξω στο στέρνο όπως ήταν προτού χειρουργηθεί. Φοβήθηκα και φώναξα τις 

 νοσοκόμες αλλά εκείνες δεν ανησύχησαν. 

 Απλά σας ενημερώνω, ελπίζοντας ότι θα αξιολογήσετε το περιστατικό. 

 Καληνύχτα σας. 

 Αρετή Λιβέρη». 

Το επόμενο πρωί, ημέρα Σάββατο, προς μεγάλη έκπληξη της Αρετής, είχε έρθει κιόλας στο 

Email της η λακωνική απάντηση του Δρα Βιγκοράκη: 

07/06/14 at 7:39 AM 

 «Ό,τι παρουσιάζει να ειδοποιείτε τη νοσηλεύτρια. 

 Εάν χρειασθεί, υπάρχει πάντοτε εφημερεύων ιατρός. 

 Ελάτε την Τρίτη το πρωί στο γραφείο μου να σας ενημερώσω. 

Professor Kleopas Vigorakis». 

 
Η Αρετή ένιωσε ικανοποίηση που κοτζάμ καθηγητής της απάντησε πρωί-πρωί 

Σαββατιάτικα, και όταν έφτασε στο Χορσίδειο γύρω στις 10 π.μ. ενημέρωσε τη Σεμίνα και την 

Ευγενία: «Ο Δρ Βιγκοράκης είπε να ειδοποιούμε τη νοσηλεύτρια για οτιδήποτε έκτακτο 

παρουσιάζεται, και εάν χρειαστεί να ενημερώνουμε και τον εφημερεύοντα γιατρό. Απ’ ό,τι 

κατάλαβα, δεν του ενέπνευσε ανησυχία το χθεσινό συμβάν». 

Οι μικροβιολογικές και απεικονιστικές εξετάσεις της Σεμίνας συνεχίστηκαν μέσα στο 

Σαββατοκύριακο και εντάθηκαν τη Δευτέρα. Η διάθεσή της ήταν καλούτσικη, καθώς είχε 

εναποθέσει τις ελπίδες της για διάγνωση και θεραπεία στον Δρα Βιγκοράκη και περίμενε την 

ενημέρωση που θα έκανε ο καθηγητής στις αδελφές της την Τρίτη, 10 Ιουνίου 2014. 

Το μεσημέρι της Τρίτης, όταν ο Δρ Βιγκοράκης επέστρεψε στο γραφείο του, μετά από τις 

επισκέψεις στους θαλάμους των ασθενών μαζί με τους φοιτητές της ιατρικής, δέχτηκε τις 

αδελφές Λιβέρη για την ενημέρωση που τους είχε υποσχεθεί. Εκεί, χωρίς πρόλογο, και με ύφος 

δραματικό, τους είπε: 



  

«Σηψαιμία! Η αδελφή σας έχει σηψαιμία!» 

«Τι είναι αυτό γιατρέ;» ψέλλισε η Αρετή. 

«Βρέθηκε μικρόβιο στο αίμα». 

«Κι αυτό το λένε σηψαιμία;» 

«Ναι, έτσι λέγεται στην Ιατρική». 

«Και τι μικρόβιο είναι αυτό; Δεν είχε εξαφανιστεί η Βρουκέλλα;» 

«Ποια Βρουκέλλα; Δεν υπήρξε ποτέ Βρουκέλλα!» 

«Δεν υπήρξε; Και τα αντιβιοτικά που έδωσαν στην αδελφή μου για έξι εβδομάδες για την 

εξάλειψη της Βρουκέλλας ήταν άχρηστα; Δηλαδή έκαναν λάθος διάγνωση στο Νομπλάκειο;» 

«Γι’ αυτό να ρωτήσετε τους ίδιους» απάντησε ο Δρ Βιγκοράκης και πρόσθεσε: «Όμως 

ξεχάστε τι έκαναν και τι δεν έκαναν στο Νομπλάκειο, τώρα είστε στο Χορσίδειο». 

«Μα σας φέραμε ολόκληρο το φάκελο της αδελφής μας με όλες τις εξετάσεις για τη 

διάγνωση Βρουκέλλας και τα αντιβιοτικά που της χορηγήθηκαν. Τις διαβάσατε υποθέτω. Τέλος 

πάντων… Τι μικρόβιο βρήκατε τώρα;» 

«Είναι σταφυλόκοκκος, και μάλιστα ο πιο επιθετικός και επικίνδυνος, ο χρυσίζων. 

Staphylococcus αureous λέγεται και είναι πολύ ανθεκτικός στα αντιβιοτικά. Θα συνεχίσουμε τη 

θεραπεία με χορήγηση ισχυρών αντιβιοτικών ενδοφλεβίως ώστε να συμπληρωθούν 4 

εβδομάδες» είπε ο καθηγητής, ρωτώντας με εμφανή ανησυχία: «Μήπως έδωσαν στην αδελφή 

σας κορτιζόνη στο Νομπλάκειο;» 

«Όχι, κύριε καθηγητά, δεν της έδωσαν ποτέ κορτιζόνη. Άλλωστε στο ενημερωτικό του 

Νομπλάκειου που σας φέραμε είναι καταγεγραμμένα τα φάρμακα που πήρε η αδελφή μας, και 

μάλιστα με την ακριβή δοσολογία τους. Με όλο το σεβασμό, όμως, μπορώ να σας ρωτήσω κάτι; 

Αφού μόλις χθες έγινε η διάγνωση, για ποιο πράγμα της δίνατε αντιβιοτικά ενδοφλεβίως τις 

προηγούμενες ημέρες;» 

«Πολλά ρωτάτε κυρία Λιβέρη, χωρίς μάλιστα να είστε γιατρός». 

«Συγνώμη γιατρέ. Μια τελευταία ερώτηση μου επιτρέπετε; Υπάρχει περίπτωση η αδελφή 

μας να μολύνθηκε με σταφυλόκοκκο στο Νομπλάκειο ή μήπως προϋπήρχε και δεν τον είχαν 

διαγνώσει;» 

«Όλα είναι πιθανά, αλλά τίποτα σίγουρο» είπε ο γιατρός και σηκώθηκε από το γραφείο του 

δείχνοντας την πόρτα στην Αρετή και την Ευγενία. 

Έκτοτε, οσάκις συναντούσε την Αρετή στο διάδρομο, καθ’ οδόν προς το γραφείο του, ο 

ηπατολόγος καθηγητής επαναλάμβανε μονότοτα, σα να ήθελε να το πιστέψει και ο ίδιος: 

«Ξεχάστε τη Βρουκέλλα. Δεν υπήρξε ποτέ Μελιταίος Πυρετός». 

«Υπήρξε ή δεν υπήρξε;» προβληματιζόταν η Αρετή όταν κάθε βράδυ επέστρεφε στο σπίτι 

της και χωνόταν μέχρι τις πρώτες πρωινές ώρες στο Internet μπας και βρει άκρη. 

«Δηλαδή τα μικροβιολογικά εργαστήρια ενός Πανεπιστημιακού Νοσοκομείου όπως το 

Νομπλάκειο δεν είναι αξιόπιστα; Και όλη αυτή η αντιβίωση των έξι εβδομάδων τι ζημιά έκανε 

άραγε στο αίμα; Και γιατί να πιστέψω ότι η διάγνωση Βρουκέλλας ήταν λάθος αλλά η διάγνωση 

του Σταφυλόκοκκου είναι σωστή; Ποιος μπορεί να με πείσει ότι το μικροβιολογικό εργαστήριο 

του Νομπλάκειου είναι αναξιόπιστο ενώ εκείνο του Χορσίδειου είναι αξιόπιστο;» αναρωτιόταν η 

Αρετή και κλονιζόταν η εμπιστοσύνη της στους γιατρούς, πολύ περισσότερο επειδή έβλεπε την 

αγαπημένη της αδελφή Σεμίνα να μην καλυτερεύει. Και όχι μόνο δεν καλυτέρευε, αλλά 

χειροτέρευε καθημερινά, ενώ το δέρμα της στην εσωτερική πλευρά των αγκώνων της είχε γίνει 

μαύρο από τις ενδοφλέβιες. 



  

Την Πέμπτη 12 Ιουνίου, ακριβώς μία εβδομάδα από την ημέρα που η Σεμίνα μπήκε στο 

Χορσίδειο, πήρε εξιτήριο μία ασθενής που ήταν στο κρεβάτι δίπλα στο μοναδικό παράθυρο του 

θαλάμου της Σεμίνας. Το κρεβάτι αυτό άρεσε στη Σεμίνα διότι είχε περισσότερη άνεση χώρου 

προς το παράθυρο και καλούτσικη θέα προς το δρόμο. Με το που άρχισε να μαζεύει τα 

πράγματά της για να φύγει η Βάσια, μια ζωηρή πενηντάχρονη Καλαματιανή, που είχε κάνει 

μεταμόσχευση συκωτιού τον προηγούμενο χρόνο στην Αγγλία αλλά δεν το έβαζε κάτω με 

τίποτα, η Αρετή πήγε στην προϊσταμένη να ζητήσει μετακόμιση της αδελφής της σ’ εκείνο το 

κρεβάτι. 

«Δεν γίνεται αυτό που μου ζητάτε» είπε σε αυστηρό τόνο η προϊσταμένη, την οποία οι 

ασθενείς δεν είχαν δει ποτέ να χαμογελάει. 

«Γιατί δεν γίνεται; Ποια είναι η δυσκολία;» ρώτησε η Αρετή. 

«Διότι αν αλλάξουν κρεβάτι οι ασθενείς, μπερδεύονται οι φάκελοι που αντιστοιχούν σε 

κάθε κρεβάτι, και ο καθηγητής Δρ Βιγκοράκης δεν μας το επιτρέπει» απάντησε η προϊσταμένη, 

χωρίς να δώσει περιθώρια για άλλη συζήτηση επί του θέματος. 

Η Αρετή όμως δεν πείστηκε και στήθηκε έξω από το γραφείο του καθηγητή για να τον 

περιμένει. Με το που τον είδε να πλησιάζει, και πριν προλάβει να μπει μέσα, του είπε σε τόνο 

παρακλητικό. 

«Κύριε καθηγητά, στο θάλαμο της αδελφής μου, το κρεβάτι δίπλα στο παράθυρο άδειασε. 

Μπορεί να μετακομίσει εκεί η αδελφή μου;» 

«Ναι, φυσικά! Πείτε στην προϊσταμένη να την μεταφέρει εκεί, προτού έχουμε καμιά 

επείγουσα εισαγωγή και το πιάσει άλλη ασθενής» είπε ο κ. Βιγκοράκης, ο οποίος περιέργως 

αυτή τη φορά ήταν στις καλές του. 

Η Αρετή έτρεξε να ενημερώσει την προϊσταμένη με τα καλά νέα, ότι δηλαδή ο καθηγητής 

έδωσε την άδεια μετακόμισης της αδελφής της στο κρεβάτι δίπλα στο παράθυρο, αλλά  

εισέπραξε άρνηση και κακία. 

«Εσείς το λέτε αυτό. Εμένα δεν μου είπε τίποτα ο καθηγητής» απάντησε η προϊσταμένη, 

εμφανώς ενοχλημένη που είχε διαψευστεί. 

«Μα τώρα έρχομαι από το γραφείο του, δεν με πιστεύετε; Ρωτήστε τον κι εσείς η ίδια» είπε 

η Αρετή. 

«Δεν έχω να ρωτήσω τίποτα· αν είναι, θα μου το πει ο ίδιος» απάντησε ορθά κοφτά η 

αγέλαστη προϊσταμένη. 

Πέρασε καμιά ώρα και καμία κίνηση για μετακόμιση της Σεμίνας δεν γινόταν, οπότε η 

Αρετή ξαναπήγε στον καθηγητή. 

«Συγνώμη που σας ενοχλώ πάλι, κύριε Βιγκοράκη, αλλά η προϊσταμένη θέλει εντολή από 

εσάς για τη μετακόμιση της αδελφής μου σε άλλο κρεβάτι. Δεν πιστεύει ότι δώσατε την άδεια σε 

μένα». 

«Καλά, καλά, θα την ενημερώσω» είπε ο καθηγητής, και η Αρετή τον ευχαρίστησε. 

Σε λίγο η Σεμίνα μετακόμισε στο κρεβάτι που ήθελε και ένιωσε μεγάλη ανακούφιση. 

Όμως δεν θα χαιρόταν για πολύ. Σε τρεις μέρες οι άλλες ασθενείς, η μία μετά την άλλη, 

πήραν εξιτήριο και στην άλλη άκρη του θαλάμου, στο κρεβάτι που ήταν αρχικά η Σεμίνα, δίπλα 

από την τουαλέτα, έφεραν μία... τρελή για δέσιμο. Την έδεσαν καταλλήλως, διότι ήθελε να 

σηκωθεί, κι εκείνη τσίριζε σαν υστερική, χωρίς να παίρνει ανάσα: «Γιατρέεεεε! Αδελφήηηηη! 

Πεθαίαινω! Ελάτε σώστε με! Αδελφήηηη! Γιατρέεεε!» 



  

Σκέτη κόλαση! Η κατάσταση ήταν αφόρητη! Αυτό γινόταν μέρα και νύχτα! Η Σεμίνα δεν 

μπορούσε να βρει ησυχία και δεν μπορούσε να κλείσει μάτι. Οι κραυγές ήταν τόσο δυνατές που 

ακούγονταν στο διάδρομο και στους γειτονικούς θαλάμους. Η Αρετή την πλησίασε και της είπε 

να ησυχάσει διότι ενοχλεί, αλλά εκείνη, σταματώντας προς στιγμήν τις υστερικές της κραυγές, 

της απάντησε σε τόνο φυσιολογικό: «Τι θέλεις εδώ εσύ; Πήγαινε να προσέξεις την ασθενή σου». 

Κατόπιν συνέχισε το υστερικό παραλήρημα: «Αδελφήηηηη! Γιατρέεεεε! Σώστε με, πεθαίνω!» 

Η Αρετή ανησυχούσε για την ενοχλητική αυτή κατάσταση και ρώτησε τη νοσηλεύτρια που 

άλλαζε τον φλεβοκαθετήρα της Σεμίνας: «Τι έχει αυτή η ασθενής και την έφεραν στο 

παθολογικό; Σε ψυχιατρική κλινική έπρεπε να πάει. Δεν αντέχεται εδώ μέσα. Γιατί δεν της δίνετε 

ηρεμιστικά για να ησυχάσει; Πότε θα φύγει;» 

«Δίκιο έχετε. Δυστυχώς, αυτή η γυναίκα μπαίνει συχνά στο Χορσίδειο. Έρχεται μόνη της 

όταν εφημερεύει και προσποιείται διάφορα. Δεν ξέρω πότε θα φύγει. Δεν έχει κανέναν δικό της». 

«Δεν μπορείτε να την πάτε σε άλλο θάλαμο; Σε άλλη κλινική, αφού δεν έχει τίποτα το 

παθολογικό;» 

«Τι να σας πω; Ό,τι ξέρετε ξέρω». 

Βρισκόμενη σε απόγνωση, η Αρετή πήρε το ρίσκο να ξαναενοχλήσει στον καθηγητή. 

«Κύριε καθηγητά, η κατάσταση στο δωμάτιο της αδελφής μου είναι αφόρητη. Σκέτη κόλαση! 

Όπως κι εσείς ακούτε, η κυρία που μπήκε προχθές φωνάζει μέρα νύχτα. Η αδελφούλα μου είναι 

άυπνη από τη στιγμή που μπήκε η ασθενής αυτή στο θάλαμο». 

Τούτη τη φορά ο Δρ Βιγκοράκης δεν έδειξε κατανόηση. Απεναντίας υπήρξε πολύ σκληρός. 

«Εδώ είναι νοσοκομείο! Έτσι είναι στα νοσοκομεία. Σιγά μην σας έχω και πεντάστερο 

ξενοδοχείο» απάντησε θυμωμένος και η Αρετή δεν τόλμησε ν’ αρθρώσει άλλη λέξη. 

Απογοητευμένη από τον καθηγητή, η Αρετή τώρα σκεπτόταν ποιον άλλον θα μπορούσε να 

πλησιάσει. Η προϊσταμένη δεν επρόκειτο να δείξει κατανόηση. Αυτό το είχε εμπεδώσει καλά 

πλέον και δεν τολμούσε να την πλησιάσει ξανά για οτιδήποτε. 

Ωστόσο, υπήρχε ένας 30άρης ειδικευόμενος, δεξί χέρι του καθηγητή, που μπαινόβγαινε στο 

θάλαμο με φακέλους παραμάσκαλα, ο οποίος φαινόταν πιο προσιτός και πιο ανθρώπινος. 

Μάλιστα, εν αγνοία της Αρετής, ο οποία ήταν κάθετα αντίθετη στα φακελάκια, η Ευγενία σε 

ανύποπτο χρόνο του είχε βάλει στην τσέπη κάτι τις, έτσι για το «ευχαριστώ», επειδή ήταν ο 

μόνος που της έδινε καμιά πληροφορία για τα αποτελέσματα των εξετάσεων, κυρίως για το πού 

βρισκόταν ο αιματοκρίτης της Σεμίνας και οι τρανσαμινάσες. Η υπόλοιπη ομάδα των γιατρών 

και επιμελητών που ακολουθούσαν τον καθηγητή στις καθημερινές επισκέψεις του στους 

θαλάμους ήταν σκυθρωποί και δυσπρόσιτοι. 

Πλησίασε λοιπόν η Αρετή τον ειδικευόμενο Δρα Πραλάκη και του εξέθεσε το πρόβλημα της 

Σεμίνας με την τρελή ασθενή που της είχαν φέρει στο θάλαμο. 

«Σας καταλαβαίνω, η κατάσταση είναι αφόρητη. Το μόνο που μπορώ να κάνω είναι να 

μεταφέρω την αδελφή σας στον παραδίπλα θάλαμο 10, όπου είναι ένα κρεβάτι άδειο κοντά στο 

παράθυρο. Πηγαίνετε να το δείτε, και αν σας αρέσει θα πω σε μια νοσηλεύτρια να σας το 

ετοιμάσει. Από άποψη θορύβων, το δωμάτιο αυτό είναι πολύ ήσυχο, διότι στα άλλα κρεβάτια και 

οι τρεις ασθενείς είναι ετοιμοθάνατες». 

Η Ευγενία έλειπε εκείνη την ώρα, καθώς έτρεχε στις τράπεζες για να ενημερώσει για τα 

στοιχεία της νέας ταυτότητας που μόλις είχε παραλάβει. Τρεις μέρες πριν, της είχαν κλέψει από 

την τσάντα της, την οποία έκρυβε μέσα στη ντουλάπα όπου κρέμονταν τα ρούχα και τα 

προσωπικά αντικείμενα της Σεμίνας, το πορτοφόλι με όλα τα χρήματα που κρατούσε για να 



  

πληρώσει και την αποκλειστική, τις πιστωτικές κάρτες και την ταυτότητα. Η κλοπή είχε γίνει 

μάλλον σε κάποια στιγμή που η Ευγενία ήταν στην τουαλέτα βοηθώντας τη Σεμίνα. 

Η λαχτάρα που είχε περάσει εκείνο το πρωί, δεν περιγράφεται. Τηλεφώνησε κλαίγοντας 

στην Αρετή, που δεν είχε φύγει ακόμη από το σπίτι, και ακούγοντάς την η Αρετή νόμισε ότι είχε 

επέλθει το μοιραίο στη Σεμίνα. 

«Μην κλαις αγάπη μου, θα τηλεφωνήσω αμέσως στην Εθνική και τη Eurobank να 

ακυρώσουν τις πιστωτικές σου κάρτες. Όσο για τα χρήματα, μην στενοχωριέσαι θα σου τα δώσω 

εγώ» είπε η Αρετή, προσθέτοντας, «κλείσε τώρα για να πάρω τηλέφωνο αμέσως». 

Οι κάρτες ακυρώθηκαν χωρίς ευτυχώς να έχει γίνει κάποια ανάληψη, αλλά επακολούθησαν 

πολλά τρεχάματα της Ευγενίας ώστε να ξαναβγάλει ταυτότητα και νέες τραπεζικές κάρτες. 

Έτσι λοιπόν, την ημέρα που γινόταν η συζήτηση με τον Δρα Πραλάκη για τη μετακόμιση, η 

Ευγενία δεν βρισκόταν εκεί για να πει τη γνώμη της. Άγνωστο όμως αν θα μπορούσε να 

διανοηθεί τις αρνητικές ψυχολογικές επιπτώσεις που θα είχε στη Σεμίνα η εμπειρία να γίνει 

μάρτυρας τριών θανάτων στα διπλανά κρεβάτια. Ούτε η Αρετή σκέφτηκε κάτι τέτοιο. Ήταν 

τόσος ο θόρυβος που έκανε η τρελή με τις υστερικές κραυγές της μέρα και νύχτα – 

«Αδελφήηηηηη! Γιατρέεεεεε!» – που το μόνο που την απασχολούσε ήταν να βρει ησυχία η Σεμίνα 

για να μπορεί να κοιμάται λίγο. 

Μόλις η Αρετή είπε το ‘ναι’ στον Δρα Πραλάκη, σε χρόνο ρεκόρ ετοιμάστηκε το κρεβάτι, 

και η Σεμίνα μεταφέρθηκε στον καινούργιο θάλαμο, όπου αποκαμωμένη από την αϋπνία 

κοιμήθηκε σαν μωρό. Την ώρα εκείνη είχαν φτάσει από το Καστέλο η φίλη και γειτόνισσα 

Αντωνία με το σύζυγό της για να δουν τη Σεμίνα, και προτού πάρει ανάσα η Αντωνία 

ανασκουμπώθηκε για να βοηθήσει στη μετακόμιση. 

Εν τω μεταξύ έφτασε η Ευγενία και ξαφνιάστηκε που δεν βρήκε τη Σεμίνα στο θάλαμο 8 

που την είχε αφήσει. Η μετακόμιση των προσωπικών πραγμάτων της Σεμίνας βρισκόταν ακόμη 

σε εξέλιξη, ενώ η Αντωνία είχε αναλάβει τον καθαρισμό και την απολύμανση του κομοδίνου και 

της ντουλάπας ώστε να τακτοποιηθούν τα πράγματα της Σεμίνας. 

Η υπόλοιπη μέρα πέρασε ήσυχα, με τη Σεμίνα την περισσότερη ώρα να κοιμάται. Η Αρετή 

έφυγε κατά τις 7 μ.μ. Η Ευγενία, εξάλλου, περίμενε κάθε βράδυ την αποκλειστική νοσοκόμα, και 

έφευγε μετά τις 9:00 μ.μ, χρησιμοποιώντας πάντα ταξί. Αυτή ήταν αυστηρή εντολή της Σεμίνας, 

η οποία συμμεριζόταν την κούραση της Ευγενίας που βρισκόταν στο πλευρό της από τις 7 το 

πρωί. «Πρόσεξε να παίρνεις ταξί, και το πρωί που έρχεσαι και το βράδυ που φεύγεις» της έλεγε 

συχνά, για να σιγουρεύεται ότι η Ευγενία δεν έκανε οικονομία στο θέμα αυτό. 

Την επομένη η Σεμίνα παραπονέθηκε στις αδελφές της ότι, στην καθημερινή πρωινή τους 

επίσκεψη, οι γιατροί στέκονταν δίπλα στο κρεβάτι της και κουβέντιαζαν πάνω από το κεφάλι της 

για τα ευρήματα των εξετάσεων, χωρίς να της ρίχνουν ούτε μια ανθρώπινη ματιά, χωρίς να την 

αγγίζουν για να της εξετάσουν την κοιλιά που ήταν ήδη πολύ πρησμένη, χωρίς να λένε έναν 

καλό λόγο, μια λέξη που να της έδινε λίγο κουράγιο στον αγώνα της ενάντια στο κακό που την 

είχε βρει. 

«Λέτε ο καθηγητής να είναι ψυχρός κι αδιάφορος επειδή δεν του δώσαμε φακελάκι; Σε 

παρακαλώ, Αρετή, πήγαινε να του δώσεις τρία κατοστάρικα, και πες του πως όταν γίνω καλά θα 

έχει κι άλλα. Εντάξει;» είπε σε κάποια στιγμή η Σεμίνα. 

Η καρδιά της Αρετής σφίχτηκε. Μια σύγκρουση άρχισε μέσα της. Σύγκρουση της αγάπης 

που είχε για την αδελφή της και της διακαούς της επιθυμίας να γίνει καλά με κάθε κόστος, και 

της συνείδησής της. Η Αρετή ήταν πάντα αντίθετη στο «φακελάκι» και τώρα, για χάρη της 



  

Σεμίνας, έπρεπε να κάνει εκείνο που πάντα ξόρκιζε. Για μια στιγμή δίστασε, αλλά δεν βρήκε τη 

δύναμη να πει ‘όχι’ στην αγαπημένη της αδελφή. 

«Θα το κάνω, αγάπη μου, για σένα. Θα ζητήσω από τη γραμματέα του να μου κλείσει 

ραντεβού με τον Δρα Βιγκοράκη, ει δυνατόν και σήμερα». 

Η Σεμίνα ανακουφίστηκε με τη συναίνεση της Αρετής στο φακελάκι και την ευχαρίστησε: 

«Σ’ ευχαριστώ Αρετή, πολύ περισσότερο διότι γνωρίζω ότι θα κάνεις κάτι που παραβιάζει τις 

αρχές σου». 

Το ραντεβού κλείστηκε από τη γραμματέα του καθηγητή στις 2:00 μ.μ., μετά την περιοδεία 

του στους θαλάμους, και η Αρετή, με έτοιμο το φακελάκι στην τσάντα της, μπήκε στο γραφείο 

του με κάποιο τρακ. Ο λόγος δεν ήταν μόνο ο τρόπος του καθηγητή που ήταν αγέλαστος και 

απόμακρος, αλλά και διότι φοβόταν μήπως η χειρονομία της γυρνούσε μπούμερανγκ. Αν ο Δρ 

Βιγκοράκης δεν ήταν απ’ αυτούς που “τα παίρνουν”, τότε σίγουρα θα προσβαλλόταν και ίσως 

μάλιστα να εξαγριωνόταν κιόλας. Με αυτές τις σκέψεις πλησίασε διστακτικά το γραφείο του 

καθηγητή. 

«Περάστε» της είπε ο Δρ Βιγκοράκης που καθόταν στο γραφείο του με την πόρτα προς το 

χολ ανοιχτή. 

«Γεια σας, ευχαριστώ που με δεχτήκατε. Να κλείσω την πόρτα;» ρώτησε η Αρετή, διότι 

σκέφτηκε ότι με ανοιχτή την πόρτα προς το χολ, που ήταν πέρασμα προς το διπλανό γραφείο του 

επιμελητή και μάλιστα είχε ανεμπόδιστη θέα προς το διάδρομο, δεν θα μπορούσε να κάνει τη 

σοβαρή συζήτηση και την χειρονομία για την οποία τον είχε επισκεφτεί. 

«Όχι, η πόρτα αυτή πρέπει να μείνει ανοιχτή» απάντησε ο καθηγητής δείχνοντας 

πειραγμένος, και η Αρετή κατάλαβε ότι είχε μαντέψει τη πρόθεσή της. 

«Καθίστε, σας ακούω». 

«Κύριε Βιγκοράκη, πώς πάει η αδελφή μου; Είναι καλύτερα; Τι βλέπετε;» 

«Το καλό είναι ότι έπεσε ο πυρετός, αλλά εμείς οι γιατροί φοβόμαστε. Πάντα φοβόμαστε. 

Βλέπετε, η ιατρική είναι μια επικίνδυνη επιστήμη. Πολύ επικίνδυνη!» 

Η Αρετή κρατήθηκε με δόντια για να μη δώσει την απάντηση που θα ήθελε: «Αν η ιατρική 

είναι επικίνδυνη, τότε δεν είναι καν επιστήμη. Κάπως αλλιώς πρέπει να την ονομάσουν, διότι 

επιστήμη, από το ρήμα ‘επίσταμαι’, σημαίνει “γνωρίζω καλώς”» σκέφτηκε. Δεν  απάντησε, 

όμως, για να μη θίξει τον κύριο καθηγητή. Ωστόσο του έθεσε το επόμενο ερώτημα: «Πώς πάει ο 

σταφυλόκοκκος γιατρέ; Τι δείχνουν οι εξετάσεις;» 

«Ο σταφυλόκοκκος δεν ανιχνεύεται πια, που σημαίνει ότι δεν αναπτύσσεται, αλλά εμείς θα 

συνεχίσουμε τη θεραπεία ώστε να συμπληρωθούν τέσσερις εβδομάδες με χορήγηση 

αντιβιοτικών ενδοφλεβίως». 

«Το διοισοφάγειο υπερηχογράφημα που κάνατε στην αδελφή μου τι έδειξε, γιατρέ;» 

συνέχισε η Αρετή. 

«Ευτυχώς η βιολογική της βαλβίδα ήταν καθαρή, χωρίς εμφανείς εκβλαστήσεις, και η 

λειτουργία της φυσιολογική. Δεν υπήρξαν ευρήματα συμβατά με ενδοκαρδίτιδα». 

«Δόξα το Θεό» είπε η Αρετή με ανακούφιση, ευχαριστώντας το γιατρό. 

Επιστρέφοντας στο θάλαμο, η Σεμίνα και η Ευγενία περίμεναν εναγωνίως τα νέα της 

επίσκεψης. Κατ’ αρχήν χάρηκαν πολύ για τα καλά αποτελέσματα που έδειξε το διοισοφάγειο. 

Όταν όμως έμαθαν γιατί δεν είχαν δοθεί τα 300€ στο γιατρό, αναρωτήθηκαν μήπως η Αρετή θα 

έπρεπε να του κλείσει ραντεβού εκτός νοσοκομείου, δηλαδή στο ιατρείο του, ώστε να του 

παραδώσει το φακελάκι. 



  

«Ίσως ο καθηγητής ένιωθε ανασφάλεια να πάρει φακελάκι στο γραφείο του μέσα στο 

νοσοκομείο, φοβούμενος μήπως του την είχες στημένη» επισήμανε η Ευγενία. 

«Μα αν ο γιατρός είχε τέτοια πρόθεση, δεν θα μου έλεγε περάστε από το ιατρείο μου να σας 

ενημερώσω για την αδελφή σας; Δεν μου είπε κάτι τέτοιο όμως, κι έτσι για μένα το θέμα 

έκλεισε. Ο καθηγητής Δρ Βιγκοράκης, προς τιμήν του, δεν δέχεται φακελάκι» συμπέρανε η 

Αρετή και το ερώτημα “λαδώματος” έκλεισε εκεί. 

Εκείνο το βράδυ η Σεμίνα έζησε μια εφιαλτική νύχτα. Η πρώτη ετοιμοθάνατη ασθενής στο 

θάλαμο που νοσηλευόταν ξεψύχησε, και οι κραυγές των συγγενών της ξεσήκωσαν ολόκληρη την 

3η Παθολογική Κλινική. Επρόκειτο για μια αποστεωμένη 45χρονη Φιλιπιννέζα που έπασχε από 

την επάρατη. 

Από νωρίς είχαν ειδοποιηθεί οι συγγενείς της ότι επέκειτο το μοιραίο και είχαν φτάσει ο 

σύζυγος με τα δύο ανήλικα παιδιά της, οι γονείς της, αδελφές, αδελφοί, ξαδέλφια και φίλοι. 

Περίπου στις 10 μ.μ. συγκεντρώθηκαν όλοι γύρω από το κρεβάτι της ετοιμοθάνατης ασθενούς, 

γονάτισαν και προσευχήθηκαν σιγανά για να βοηθήσουν την ψυχή της να εγκαταλείψει ειρηνικά 

το φθαρμένο σώμα της. 

«Απ’ ό,τι φάνηκε, πρέπει να ήταν Πεντηκοστιανοί ή Ευαγγελικοί, αφού οι Ορθόδοξοι δεν 

ξέρουν από τέτοια και τις προσευχές τις έχουν αναθέσει στον παπά» σκέφτηκε η Αρετή, όταν  

την επομένη έμαθε για το συμβάν. 

Μετά την προσευχή, ένας από τους συγγενείς απομάκρυνε τα παιδιά από το θάλαμο και τα 

μετέφερε στο σπίτι τους για μη βιώσουν τις τελευταίες τραγικές στιγμές της μητέρας τους. 

Η Σεμίνα, από την άλλη άκρη του θαλάμου, κρατώντας σφιχτά το χέρι της αποκλειστικής 

της νοσοκόμας, της Χριστίνας, παρακολουθούσε με δέος την προσευχή, χωρίς φυσικά να 

καταλαβαίνει τα Φιλιπιννέζικα. 

«Γιατί εμείς οι Ορθόδοξοι δεν έχουμε μάθει να προσευχόμαστε μ’ αυτό τον τρόπο αλλά 

αναθέτουμε στον παπά να παπαγαλίσει τυποποιημένα λόγια για λογαριασμό μας;» ρώτησε τη 

Χριστίνα. 

«Επειδή η Ορθοδοξία πιστεύει ότι ο ιερέας είναι εξουσιοδοτημένος μεσίτης προς το Θεό» 

ψέλλισε η Χριστίνα, μη θέλοντας να προχωρήσει τη συζήτηση παραπέρα. 

Την επομένη η Σεμίνα διηγήθηκε το περιστατικό στις αδελφές της, προσθέτοντας: 

«Ένιωσα ότι υπήρχε μεγάλη κατάνυξη, πίστη και ευλάβεια στην προσευχή των συγγενών της 

Φιλιπιννέζας, σα να γνώριζαν ότι η στιγμή του θανάτου είναι η πιο ιερή στιγμή για την ψυχή του 

ανθρώπου. Ειλικρινά η προσευχή τους άγγιξε κι εμένα. Τους θαύμασα». 

«Κύριος οίδε ποιες άλλες σκέψεις και απορίες στριφογύριζαν στο μυαλό της Σεμίνας…» 

σκέφτηκε η Αρετή. 

Όταν η ψυχή της Φιλιππινέζας απελευθερώθηκε από το φθαρτό σώμα της, οι συγγενείς και 

οι φίλοι ξέσπασαν σε κλάματα και οι νοσηλεύτριες τους απομάκρυναν στο διάδρομο. Συνέχισαν 

όμως τους θρήνους έξω από το δωμάτιο για όσες ώρες οι γιατροί βρίσκονταν δίπλα στη σωρό 

της νεκρής κάνοντας τις απαραίτητες διαδικασίες για την πιστοποίηση του θανάτου. 

Το τραγικό είναι ότι αυτή η φάση με τις γραφειοκρατικές ιατρικές διαδικασίες κράτησε 

καμιά ώρα, ενώ για δύο ακόμη ώρες παρέμενε η σορός μέσα στο θάλαμο σκεπασμένη μ’ ένα 

σεντόνι, λόγω αναμονής φορείου που θα την μετέφερε στο νεκροθάλαμο. 

«Γιατί κρατάτε τη νεκρή τόσες ώρες μέσα στο θάλαμο; Δε νοιάζεστε για τις αρνητικές 

επιπτώσεις που έχει αυτό στις άλλες ασθενείς;» ρώτησε την προϊσταμένη, κάπως θυμωμένα, η 

Χριστίνα. 



  

«Δεν μπορούμε να κάνουμε διαφορετικά. Δεν ξέρετε ότι στο καταρρέον ΕΣΥ υπάρχει 

έλλειψη και φορείων και τραυματιοφορέων; Πού ζείτε;» απάντησε πειραγμένη η προϊσταμένη. 

Η εφιαλτική αυτή νύχτα φάνηκε ατέλειωτη στη Σεμίνα, ενώ η εμπειρία που βίωσε επέδρασε 

αρνητικά στον ψυχισμό της και στην αισιοδοξία της για ανάρρωση. 

«Εδώ στο Χορσίδειο δεν είχε πεθάνει πριν δύο μήνες ο πατέρας της εξαδέλφης της φίλης 

μου της Κικής;» μονολογούσε η Σεμίνα, και η Αρετή που ήταν δίπλα της τη μάλωσε. 

«Αγάπη μου, πόσες φορές σ’ έχω παρακαλέσει να μην θυμάσαι τέτοιες θλιβερές ιστορίες; 

Δεν σε βοηθάει να είσαι απαισιόδοξη. Εγώ ξέρεις τι θυμάμαι;» 

«Τι; Για πες μου!» 

«Θυμάμαι τον πατέρα μας που πριν από σαράντα χρόνια είχε νοσηλευτεί, σε ηλικία 60 ετών 

τότε, για ένα μήνα εδώ στο Χορσίδειο και μετά από δύο σοβαρά χειρουργεία έγινε καλά και 

έζησε μέχρι την ηλικία των 89 ετών». 

«Καλά λες, δεν το σκέφτηκα αυτό!» απάντησε η Σεμίνα προσθέτοντας, «Ίσως τότε οι 

συνθήκες νοσηλείας να ήταν καλύτερες από σήμερα…» 

Και δεν είχε άδικο… Εκτός από τη διαφαινόμενη διαγνωστική και θεραπευτική ανεπάρκεια 

των γιατρών στην 3η Παθολογική Κλινική του Χορσίδειου, υπήρχε κι ένα γενικό διοικητικό 

αλαλούμ στον προγραμματισμό των διαφόρων εξετάσεων, κάτι που ταλαιπωρούσε τη Σεμίνα και 

ανησυχούσε τις αδελφές Λιβέρη. 

Υπήρξε φορά που έστειλαν τη Σεμίνα για υπέρηχο άνω κοιλίας και αφού περίμενε νηστική 

από τις 9 το πρωί μέχρι τη 1 το μεσημέρι έξω από το θάλαμο υπερήχων την επέστρεψαν άπρακτη 

στο κρεβάτι της! Γιατί; Διότι ο γιατρός που της είχε κλείσει το ραντεβού δεν είχε δώσει εντολή 

στον αρμόδιο υπάλληλο να το καταγράψει, κι έτσι δεν έβρισκαν το όνομα της στη λίστα! 

Σημειωτέον ότι τις ώρες της άσκοπης αναμονής, κάθε φορά που άνοιγε η πόρτα του 

εργαστηρίου η Αρετή ρωτούσε τον ακτινολόγο πόσο θα περιμένουν ακόμη και η απάντηση που 

της έδινε ήταν «σε λίγο θα την πάρουμε»… 

Όταν η Ευγενία παραπονέθηκε στον Δρα Πραλάκη γι’ αυτή την ασυνεννοησία και την 

ταλαιπωρία της αδελφής της, εκείνος με χίλια ζόρια είπε «έχετε δίκιο». Ωστόσο συγνώμη ξέχασε 

να ζητήσει. 

Την επομένη Κυριακή η εφημερεύουσα γιατρός ζήτησε άρον-άρον υπερηχογράφημα της 

άνω κοιλίας, πράγμα που έγινε αυθημερόν. Τη Δευτέρα, όμως, όλως παραδόξως, η νοσοκόμα 

ανήγγειλε πρωί-πρωί στη Σεμίνα ότι δεν θα της έδιναν πρωινό ούτε τα φάρμακά της διότι θα 

κατέβαινε για υπέρηχο άνω κοιλίας. Η Ευγενία που ήταν παρούσα διαμαρτυρήθηκε ότι είχε γίνει 

τέτοιο υπερηχογράφημα μόλις την προηγούμενη μέρα, για να πάρει την απάντηση ότι αυτή ήταν 

η εντολή του ειδικευόμενου γιατρού κυρίου Πραλάκη κι έτσι έπρεπε να γίνει. 

Σε λίγο, όταν έφτασε η Αρετή στο νοσοκομείο και άκουσε τα νέα, υπέθεσε ότι κάτι σοβαρό 

θα έδειξε το υπερηχογράφημα της προηγούμενης μέρας, και γι’ αυτό ο γιατρός ήθελε να 

ξαναγίνει ώστε να είναι σίγουρος. Το υπερηχογράφημα άνω κοιλίας επαναλήφθηκε, με όλη την 

ταλαιπωρία που αυτό συνεπαγόταν για την ασθενή, και όταν αργά το απόγευμα φάνηκε ο Δρ 

Πραλάκης η Αρετή έσπευσε εναγωνίως να τον ρωτήσει τι συνέβη και χρειάστηκε δεύτερο 

υπερηχογράφημα μέσα σε 24 ώρες. 

«Α, δεν ήταν τίποτα· απλά εγώ είχα δώσει εντολή από την Παρασκευή να γίνει 

υπερηχογράφημα τη Δευτέρα, αλλά η γιατρός που εφημέρευε την Κυριακή δεν το γνώριζε» 

απάντησε χαλαρά ο ειδικευόμενος παθολόγος, χωρίς φυσικά να ζητήσει συγνώμη. 



  

Το περίεργο ήταν ότι τα συμπεράσματα από αυτά τα υπερηχογραφήματα δεν 

γνωστοποιήθηκαν ποτέ στις αδελφές Λιβέρη, ούτε τους δόθηκαν οι εικόνες των 

υπερηχογραφημάτων μαζί με την Έκθεση Νοσηλείας και το εξιτήριο, όπως είχε κάνει 

προηγουμένως το Νομπλάκειο νοσοκομείο. 

«Τα είχαν, άραγε, βρει όλα καλά με το συκώτι της Σεμίνας; Μήπως στο Χορσίδειο δεν  

είχαν διαπιστώσει “αλλοιώσεις συμβατές με κίρρωση”;» αναρωτιόταν η Αρετή. 

 
Καθώς οι μέρες περνούσαν, η Σεμίνα αντί να καλυτερεύει χειροτέρευε. Ωστόσο οι γιατροί 

κρατούσαν τις αδελφές της στο απόλυτο σκοτάδι ως προς την πορεία της ασθένειάς της. Κι ενώ 

πυρετός δεν υπήρχε πια, ο σταφυλόκοκκος δεν ανιχνευόταν στο αίμα, το διοισοφάγειο 

υπερηχογράφημα καθώς και η γαστροσκόπηση ήταν καθαρά, η κοιλιά της Σεμίνας είχε 

φουσκώσει αφύσικα, χωρίς κανένας γιατρός να εξηγεί στην Αρετή και στην Ευγενία τι σήμαινε 

αυτό και πού οφειλόταν. 

Συγχρόνως παρουσιάστηκαν καινούργια ανησυχητικά συμπτώματα, όπως αστάθεια, 

ταχυκαρδία, βαθουλωμένα μάτια, μείωση της όρασης, ζάλη, τρόμος και μυϊκή αδυναμία με 

πόνους στα κάτω άκρα. 

Η Αρετή ζήτησε πάλι να δει τον καθηγητή, του περιέγραψε τα διάφορα καινούργια 

συμπτώματα, κι εκείνος είπε: «Δεν μου τα ανέφεραν αυτά, δεν μ’ έχουν ενημερώσει». Στη 

συνέχεια ο Δρ Βιγκοράκης έδωσε εντολή να τη δει νευρολόγος – ο οποίος, μετά από εξέταση 

πέντε λεπτών, βρήκε τη Σεμίνα εντάξει – και οφθαλμίατρος, ο οποίος διέγνωσε καταρράκτη. 

Εκτός των άλλων καινούργιων συμπτωμάτων, παρουσιάστηκε και αλλοίωση της νοητικής 

λειτουργίας της Σεμίνας, με συμπτώματα σύγχυση και παραισθήσεις. Οι αδελφές της δεν την 

αναγνώριζαν, ενώ δυο φίλες της που πήγαν να τη δουν εξέφρασαν μεγάλη ανησυχία. 

Η Αρετή ζήτησε πάλι να δει τον καθηγητή για να τον ενημερώσει επ’ αυτών, κι εκείνος, 

χωρίς προβληματισμό, της είπε να μην ανησυχεί διότι επρόκειτο για συνήθη “ενδονοσοκομειακή 

άνοια”, που θα περνούσε όταν θα έβγαινε από το νοσοκομείο. 

Αν και δεν πείστηκε από την απάντηση του γιατρού, η Αρετή τον ρώτησε στη συνέχεια για 

το πού βρίσκονταν τώρα οι τρανσαμινάσες – στο κάτω-κάτω για το συκώτι είχαν απευθυνθεί 

αρχικά στον ηπατολόγο καθηγητή – κι εκείνος «απάντησε»… χωρίς να απαντήσει. 

«Αυτά είναι δικά μας, ιατρικά θέματα, και δεν σας αφορούν» είπε με αυστηρότητα στα όρια 

της σκληρότητας ο Δρ Βιγκοράκης, καθώς σήκωσε το ακουστικό του τηλεφώνου του για ν’ 

απαντήσει σε κλήση. Μέχρι ν’ απομακρυνθεί η Αρετή από το γραφείο του τον άκουσε να μιλάει 

με απίστευτη ευγένεια και γλυκύτητα σε κάποια κυρία στην άλλη άκρη της γραμμής. 

«Κοίτα να δεις που ο καθηγητής διαθέτει και άλλο πρόσωπο, όταν θέλει. Ποια να ήταν 

άραγε η κυρία αυτή; Κάποια “επώνυμη”; Κάποια που του είχε δώσει φουσκωμένο φακελάκι;» 

αναρωτήθηκε η Αρετή, που δεν είχε δει τον Δρα Βιγκοράκη να χαμογελάει από τότε που τον 

γνώρισε. 

Είναι απορίας άξιο ότι σε όλο το διάστημα της νοσηλείας της Σεμίνας στο Χορσίδειο, καμία 

υποψία για παρενέργειες των φαρμάκων ή για συμπτώματα υποκείμενης νόσου δεν έκανε τον 

κύριο καθηγητή να εξετάσει ο ίδιος κλινικά την ασθενή. Μάλιστα, όταν καθημερινά έμπαινε στο 

θάλαμο της Σεμίνας και στεκόταν δίπλα στο κρεβάτι της, μαζί με την ομάδα γιατρών και 

ειδικευόμενων, ποτέ δεν άγγιξε την ασθενή. Μιλούσε μόνο για τα νούμερα των εργαστηριακών 

εξετάσεων του “περιστατικού”, χωρίς να τον απασχολεί η κλινική της εικόνα που γινόταν 

καθημερινά όλο και χειρότερη. Ούτε κοίταξε ποτέ στα μάτια την ασθενή, προσφέροντάς της ένα 



  

χαμόγελο ή προφέροντας δυο λόγια συμπάθειας για να της δώσει ελπίδα και να τη στηρίξει 

ψυχολογικά. 

Αυτή η ψυχρή συμπεριφορά του Δρα Βιγκοράκη, ο οποίος είχε αναλάβει υπ’ ευθύνη του τη 

Σεμίνα, πολύ στενοχωρούσε την Αρετή. 

«Λίγη ανθρωπιά δεν υπάρχει λοιπόν στους γιατρούς; Στοιχίζει τόσο πολύ ένα φιλικό 

χτύπημα στην πλάτη, ένα σφίξιμο του χεριού, ή ένα χαμόγελο κι ένας καλός λόγος;» 

αναρωτιόταν. 

Ω, πόσο είχε πληγώσει τη Σεμίνα αυτή η απάνθρωπη συμπεριφορά των γιατρών, τους 

οποίους στο παρελθόν εμπιστευόταν και έβλεπε με δέος! 

Μια μέρα που η Αρετή έφτασε με καθυστέρηση, έμαθε από την Ευγενία ότι μόλις είχε 

περάσει από το θάλαμο ένας παπάς με το δισκοπότηρο και η Σεμίνα κοινώνησε. Η Αρετή, που 

δεν τα πήγαινε καλά με τους παπάδες και δεν πίστευε στις τελετουργίες και τις αλχημείες τους, 

έγινε έξω φρενών, αλλά χάριν της Σεμίνας δεν εκδηλώθηκε. Σκέφτηκε ότι αυτό θα έπρεπε να 

απαγορεύεται στα νοσοκομεία διότι είναι επικίνδυνο, αφού κάθε ασθενής κουβαλάει τα δικά του 

μικρόβια και υπάρχει κίνδυνος μετάδοσης. 

Πού να έβρισκε όμως το δίκιο της; Η απάντηση που θα έπαιρνε θα ήταν ότι το «Αίμα του 

Χριστού» που μεταλαμβάνει ο ασθενής σκοτώνει τα μικρόβια του προηγούμενου μεταλαβόντος 

ώστε να μην μεταδοθούν στον επόμενο... 

«Κι αφού τα σκοτώνει, γιατί δεν σκοτώνει κι εκείνα που είναι ήδη μέσα στον οργανισμό του 

μεταλαμβάνοντος ώστε να γίνει αμέσως καλά;» θα ήταν η απορία ενός λογικού ανθρώπου, 

σκεπτόταν η Αρετή. 

Ωστόσο ο πιστός, πολύ περισσότερο ο πιστός που ασθενεί, δεν κάνει λογικές σκέψεις. Απλά 

η θρησκεία του έχει απαγορεύσει να βάζει ερωτηματικά στο ύψιστο Μυστήριο της Θείας 

Ευχαριστίας, όπου ο παπάς, σαν άλλος αλχημιστής, μετατρέπει τον άρτο σε σώμα του Χριστού 

και τον οίνο σε αίμα του Χριστού! 

Κάτι τέτοια εξόργιζαν την Αρετή, και οι αδελφές της το γνώριζαν, αλλά είχε πάψει πριν από 

πολλά χρόνια να προσπαθεί να τις προβληματίσει σε αυτά που πίστευαν από την παιδική τους 

ηλικία, τα οποία άλλωστε πίστευε και η ίδια κάποτε. 

Πίσω στο δωμάτιο της Σεμίνας η κινητικότητα των νοσοκόμων και του ειδικευόμενου 

γιατρού κ. Πραλάκη είχαν ενταθεί. Καθημερινή αφαίμαξη από τις κατατρυπημένες φλέβες της – 

το δέρμα ολόγυρα ήταν κατάμαυρο – οροί πήγαιναν και έρχονταν, νέα φάρμακα προστίθεντo  

στα παλιά αντιβιοτικά, κάποια με πορτοκαλί χρώμα, και στης Σεμίνας τα χιλιοτρυπημένα 

χεράκια δεν βρίσκονταν πια υγιείς φλέβες για τόσους καθετήρες. 

Κάποια στιγμή η Ευγενία κατάφερε ν’ αποσπάσει μια εξήγηση γι’ αυτή την έντονη 

κινητικότητα από το στόμα του ειδικευόμενου Δρα Πραλάκη. 

«Έχει διαταραχτεί σοβαρά η ισορροπία των ηλεκτρολυτών λόγω των πολλών διουρητικών 

που πήρε για να φύγουν τα υγρά που είχαν συσσωρευτεί στην κοιλιά της» είπε, προσθέτοντας: 

«Μην ανησυχείτε όμως, θα τα φτιάξουμε». 

Η διαβεβαίωση όμως αυτή δεν καθησύχασε την Αρετή, η οποία ζήτησε να δει τον επιμελητή 

Δρα Ξηρό. 

«Τι συμβαίνει με την αδελφή μου Σεμίνα Λιβέρη, κύριε Ξηρέ; Μας ανησυχεί πολύ η 

αρνητική εξέλιξη της ασθένειάς της και θα ήθελα να μου εξηγήσετε πώς έφτασε έως εδώ» τον 

ρώτησε η Αρετή, και συμπλήρωσε: «Όταν μπήκαμε ήταν όρθια, περπατούσε και επικοινωνούσε 

τέλεια και τώρα δεν μπορεί να σταθεί στα πόδια της και παραμιλάει». 



  

«Γιατί δεν πάτε να ρωτήσετε τον κύριο Καθηγητή, τον Δρα Βιγκοράκη, που έχει αναλάβει 

την αδελφή σας;» απάντησε ο Δρ Ξηρός. 

«Πήγα, αλλά δεν μου απάντησε στα ερωτήματά μου. Μόνο ως προς τις παραισθήσεις μου 

είπε ότι πρόκειται για ενδονοσοκομειακή άνοια που θα παρέλθει όταν βγει από το νοσοκομείο». 

«Και ζητάτε από μένα να παρακάμψω τον καθηγητή και να σας εξηγήσω εκείνα που δεν σας 

εξηγεί ο ίδιος; Σας παρακαλώ! Μη με ξαναενοχλήσετε! Τις απορίες σας στον Δρα Βιγκοράκη!» 

φώναξε ο επιμελητής και η Αρετή απομακρύνθηκε από το γραφείο του ντροπιασμένη. Ούτε 

τόλμησε να τον πλησιάσει ξανά. 

Τρεις μήνες αργότερα, σε άλλο νοσοκομείο που νοσηλεύτηκε η Σεμίνα όπου το φαινόμενο 

της συλλογής υγρού στη κοιλιακή χώρα επανεμφανίστηκε, σε πολύ μικρότερο όμως βαθμό, η 

Ευγενία και η Αρετή θα μάθαιναν ότι επρόκειτο για «ασκιτικό υγρό», λόγω της 

πιθανολογούμενης αυτοάνοσης ηπατίτιδας. Έμαθαν επίσης ότι το υγρό αυτό θα ήταν 

ασφαλέστερο να είχε αφαιρεθεί με παρακέντηση, αντί να δοθούν στην ασθενή μεγάλες δόσεις 

διουρητικών φαρμάκων που διατάραξαν επικίνδυνα την ισορροπία των ηλεκτρολυτών, 

προκαλώντας μεγάλη απώλεια καλίου και νατρίου... 

Όσο για τη σύγχυση της Σεμίνας, που ο καθηγητής Δρ Βιγκοράκης “διέγνωσε” ως 

«ενδονοσοκομειακή άνοια», η Αρετή, μελετώντας ιατρικά άρθρα που ήταν αναρτημένα στο 

Διαδίκτυο, πιθανολογούσε ότι ίσως να ήταν “εγκεφαλοπάθεια” που προκλήθηκε από την 

υποκαλιαιμία. Στην υποκαλιαιμία ίσως να οφειλόταν και η μυϊκή αδυναμία που είχε παρουσιάσει 

η Σεμίνα στη φάση αυτή. 

Εν τω μεταξύ, οι άλλες δύο ασθενείς στο θάλαμο 10 πέθαναν, η μία μετά την άλλη με 

διαφορά μίας ημέρας, και η Σεμίνα βίωσε ξανά τη φρίκη να βρίσκεται για ώρες δίπλα σε 

πτώματα. Η κατάστασή της επιδεινωνόταν επειδή η πόρτα του θαλάμου ήταν ερμητικά κλειστή, 

με γιατρούς και νοσοκόμες να συσκέπτονται καμιά ώρα γύρω από τις σωρούς, και οι 

τραυματιοφορείς με τα φορεία να αργούν πάνω από τρεις ώρες για ν’ απομακρύνουν τα 

πτώματα. Ακόμη και ένας υγιής άνθρωπος θα κατέρρεε αν βίωνε τέτοιες μακάβριες καταστάσεις. 

Λόγω απομάκρυνσης των αδελφών της από δίπλα της, νηστική, χωρίς καμία νοσοκόμα να 

της αλλάξει τους ορούς, να της δώσει τα φάρμακά της ή να τη βοηθήσει να πάει στη τουαλέτα, η 

Σεμίνα κατέρρευσε και τις δυο φορές. Τη δεύτερη φορά μάλιστα, όταν τελικά άνοιξε η πόρτα 

του θαλάμου, και απομακρύνθηκε το πτώμα της 80χρονης μετά από 4 ώρες από τη στιγμή που 

ξεψύχησε, η Σεμίνα ξέσπασε σε παραλήρημα όταν η Αρετή έσπευσε δίπλα της. Η Αρετή τη 

βοήθησε να πάει στην τουαλέτα και εκεί η Σεμίνα θυμήθηκε όλα όσα την είχαν πληγώσει από 

την παιδική της ηλικία και ξέσπασε εναντίον της. 

Σε πολλά βέβαια είχε δίκιο… Ωστόσο η Αρετή απόρησε που η Σεμίνα είχε καταπιέσει όλα 

αυτά τα παράπονα μέσα της για τόσα πολλά χρόνια. Αφού λοιπόν την άκουσε με στοργή και της 

ζήτησε για πολλοστή φορά συγνώμη για τα λάθη της – αν και ποτέ δεν είχε κάνει κάτι με 

πρόθεση να την πληγώσει – της εξήγησε με τρυφερότητα ότι δεν βοηθούσε την ανάρρωσή της να 

κρατάει όλα αυτά τα αρνητικά συναισθήματα μέσα της. Δυστυχώς, όμως, με τη σύγχυση που της 

προκαλούσε η διαταραχή της ισορροπίας των ηλεκτρολυτών, η Σεμίνα δεν ήταν σε θέση να 

σκεφτεί με ψυχραιμία ούτε να κατανοήσει τη συγνώμη και τις συμβουλές της Αρετής. 

Καθώς έφτασε η 4η εβδομάδα της τοξικής, από κάθε άποψη, νοσηλείας της Σεμίνας στο 

Χορσίδειο, και πλησίαζε η λήξη της ενδοφλέβιας χορήγησης των αντιβιοτικών για τον 

σταφυλόκοκκο, ο καθηγητής Δρ Βιγκοράκης ζήτησε να γίνει και δεύτερο διοισοφάγειο 

υπερηχογράφημα στη Σεμίνα για να δει τι γινόταν με τη βαλβίδα της καρδιάς της. Κλείστηκε, 



  

λοιπόν, το ραντεβού για την εξέταση αυτή από την προηγούμενη μέρα, και η Σεμίνα, νηστική  

και χωρίς να έχει πιει ούτε νερό ή να πάρει τα φάρμακά της, οδηγήθηκε με αναπηρικό καροτσάκι 

έξω από το θάλαμο των υπερήχων, στις 9:00 το πρωί, συνοδευόμενη από τις αδελφές της. Για 

άλλη μια φορά, όπως δυστυχώς συνέβη με όλες τις προηγούμενες απεικονιστικές εξετάσεις – 

φαίνεται αυτό ήταν έθιμο στο Χορσίδειο – η ασθενής, παρά την κρισιμότητα της κατάστασής 

της, αφέθηκε να περιμένει τρεις βασανιστικές ώρες στο διάδρομο, προτού την πάρουν μέσα για 

το διοισοφάγειο. 

Η εξέταση τελείωσε κατά τη μία το μεσημέρι και, συνοδεία της Ευγενίας, ένας 

τραυματιοφορέας μετέφερε την εξουθενωμένη Σεμίνα με το αναπηρικό καροτσάκι πίσω στο 

κρεβάτι της. Η Αρετή παρέμεινε έξω από το θάλαμο των υπερήχων για μία ακόμη ώρα 

περιμένοντας να της πουν τα αποτελέσματα αν και, ίσως από διαίσθηση, δεν ανησυχούσε για τη 

βαλβίδα της Σεμίνας. Είχε μια εσωτερική βεβαίωση ότι η βαλβίδα δεν είχε μολυνθεί από τον 

εξαφανισθέντα προ δεκαπενθημέρου σταφυλόκοκκο. Και πράγματι, η διαίσθησή της αυτή 

επαληθεύτηκε από τον ακτινολόγο, ο οποίος της ανακοίνωσε ότι η βαλβίδα ήταν πεντακάθαρη 

και λειτουργούσε τέλεια. 

Την πεποίθησή της αυτή, όμως, φαίνεται ότι δεν συμμεριζόταν ο Δρ Βιγκοράκης, ο οποίος 

από την πρώτη στιγμή για το μόνο που ανησυχούσε ήταν ο σταφυλόκοκκος και η επαπειλούμενη 

ενδοκαρδίτιδα. Όταν η Αρετή ανέβηκε στο γραφείο του για να του ανακοινώσει τα καλά 

αποτελέσματα και από το δεύτερο διοισοφάγειο, ο συνήθως κατηφής και σοβαρός καθηγητής 

πετάχτηκε σαν μπαλόνι από την καρέκλα του, σήκωσε τα χέρια του ψηλά και αναφώνησε: «Δόξα 

το Θεό»! Ήταν μόλις τώρα που η Αρετή συνειδητοποιούσε πόσο φοβόταν ο Δρ Βιγκοράκης την 

ενδοκαρδίτιδα. Περί συκωτιού ουδεμία ανησυχία. Και να σκεφτεί κανείς ότι η αρχική  

συνάντηση μαζί του ήταν για το συκώτι, επειδή ήταν καθηγητής ηπατολογίας! 

Έμεναν ακόμη τρεις ημέρες για να λήξουν οι 4 εβδομάδες της ενδοφλέβιας θεραπείας ή 

“θεραπείας” – όπως το δει κανείς – για τον σταφυλόκοκκο, αλλά περί συκωτιού ουδείς λόγος. 

Άλλωστε, ο διαλείπων πυρετός με τις νυχτερινές εφιδρώσεις είχε υποχωρήσει από τις πρώτες 

ημέρες. Ακόμη και οι αδελφές της Σεμίνας δεν ανησυχούσαν πολύ για την «πιθανή αυτοάνοση 

ηπατίτιδα». Το μόνο που τις ενδιέφερε τώρα ήταν ν’ απαλλαγεί η Σεμίνα από κάποιες 

παραισθήσεις που εμφανίζονταν πότε-πότε, αν και όχι τόσο έντονα όσο τις προηγούμενες ημέρες 

της διαταραχής των ηλεκτρολυτών. Λίγη παρηγοριά έβρισκαν στη διαβεβαίωση του Δρα 

Βιγκοράκη ότι αυτό ήταν συνηθισμένη περίπτωση “ενδονοσοκομειακής άνοιας” και ότι τα 

συμπτώματα αυτά θα εξαφανίζονταν σταδιακά όταν η ασθενής θα έβγαινε από το νοσοκομείο. 

Το πρωί της Δευτέρας 30 Ιουνίου 2014, η νοσηλεύτρια που άλλαζε τους καθετήρες στις 

φλέβες της Σεμίνας μπήκε χαμογελαστή αναγγέλλοντας: «Σήμερα θα σας μεταγγίσουμε!» και 

άρχισε να ψάχνει εναγωνίως για κατάλληλη φλέβα στα μαυρισμένα από τους φλεβοκαθετήρες 

χεράκια της. 

Στη συνέχεια η αγέλαστη προϊσταμένη κάλεσε την Ευγενία στο γραφείο της για να της πει 

ότι έπρεπε να βρουν τρεις φιάλες αίματος εντός 24ώρου. Η Αρετή και η Ευγενία κινητοποίησαν 

λυτούς και δεμένους, και ευτυχώς βρέθηκαν περισσότεροι από τρεις εθελοντές να προσφέρουν 

το αίμα τους για τη Σεμίνα! Αργότερα η Αρετή πήγε να συναντήσει τον ειδικευόμενο γιατρό κ. 

Πραλάκη. Πού να τολμήσει να πάει στον καθηγητή; 

«Πόσο χαμηλά έχει πέσει ο αιματοκρίτης ώστε η αδελφή μου να χρειάζεται επειγόντως τρεις 

φιάλες αίματος;» τον ρώτησε, κοιτάζοντάς τον στα μάτια. 



  

«Έχει κατέβει στο 17, αιματοκρίτης 17» απάντησε βιαστικά ο Δρ Πραλάκης, που έτρεχε 

διαρκώς πέρα-δώθε στο διάδρομο της 3ης Παθολογικής Κλινικής με φακέλους ασθενών 

παραμάσκαλα. Κατά πάσα πιθανότητα του είχαν φορτώσει όλη τη δουλειά οι γιατροί... 

«Τι είπατε; Δεκαεπτά αιματοκρίτης; Και πότε έπεσε τόσο χαμηλά; Απότομα έπεσε; Πόσος 

ήταν το Σάββατο;» ρώτησε η Αρετή με φωνή που έτρεμε από την αγωνία. 

«Το Σάββατο o αιματοκρίτης ήταν 19» απάντησε ο γιατρός και άρχισε πάλι να τρέχει στο 

διάδρομο σαν κυνηγημένος. 

«Τρέχοντας ξοπίσω του η Αρετή τον ρώτησε: «Και γιατί δεν κάνατε τη μετάγγιση το 

Σάββατο; Ήσασταν ικανοποιημένοι με αιματοκρίτη 19;» 

Απάντηση όμως δεν πήρε. Αλλά και τι απάντηση να έπαιρνε; Να ομολογούσε ο Δρ 

Πραλάκης ότι το Σάββατο δεν είχαν διαβάσει τα αποτελέσματα της αιματολογικής εξέτασης; Ή 

να ομολογούσε ότι τα διάβασαν μεν αλλά αδιαφόρησαν; Μήπως να παραδεχόταν ότι 

γραφειοκρατικοί λόγοι έφταιγαν για την καθυστέρηση μετάγγισης; 

Μετά τη μετάγγιση της πρώτης φιάλης, ο αιματοκρίτης ανέβηκε στο 25. Την επομένη, 1η 

Ιουλίου, δόθηκε και δεύτερη φιάλη αίματος, η οποία ανέβασε τον αιματοκρίτη στο 27. 

Η Αρετή, που είχε μεγάλη ανησυχία με την έλλειψη βελτίωσης της κλινικής εικόνας της 

αδελφής της και την επανεμφάνιση δεκάτων – μέχρι 37,5 – πλησίασε μια νοσηλεύτρια για να τη 

ρωτήσει σχετικά με τον πυρετό της Σεμίνας. 

«Μην ανησυχείτε, αυτός ο πυρετάκος είναι από τους φλεβοκαθετήρες. Μπορεί μάλιστα να 

προέρχεται και από τις μεταγγίσεις αίματος» είπε στην Αρετή, κι εκείνη δέχτηκε την εξήγηση 

διότι δεν άντεχε να βάλει κάτι χειρότερο στο μυαλό της. Πάντως, σύμφωνα με τα όσα είχε 

ακούσει από τον καθηγητή Δρα Βιγκοράκη, ο πυρετός και οι εφιδρώσεις οφείλονταν στον 

σταφυλόκοκκο, και γι’ αυτό τα συμπτώματα αυτά είχαν υποχωρήσει τις πρώτες μέρες μετά τη 

χορήγηση των αντιβιοτικών ενδοφλεβίως. 

Την Τετάρτη, 2 Ιουλίου, η Αρετή πήγε να δει τον καθηγητή για να τον ρωτήσει, τώρα που η 

αντιβίωση των 4 εβδομάδων ολοκληρωνόταν, πότε υπολόγιζε να δώσει εξιτήριο στη Σεμίνα. 

«Δεν ξέρω, δεν ξέρω! Μη μας πιέζετε σας παρακαλώ, μη μας πιέζετε» απάντησε ο 

καθηγητής ενοχλημένος. 

«Συγνώμη, κύριε καθηγητά, δεν σας πίεσα· απλή ερώτηση έκανα, διότι η αδελφή μου θα 

ήθελε να μάθει. Μεθαύριο κλείνει ένα μήνα στο νοσοκομείο και αυτή η“ενδονοσοκομειακή 

άνοια”, όπως την ονομάσατε, κάθε μέρα επιδεινώνεται» είπε η Αρετή και έφυγε από το γραφείο 

του Δρα Βιγκοράκη χωρίς να πάρει άλλη απάντηση. 

Την Πέμπτη, 3 Ιουλίου 2014, ακολούθησε και 3η μετάγγιση της Σεμίνας με μία ακόμη φιάλη 

αίματος. Το απόγευμα της ίδιας ημέρας, προς μεγάλη τους έκπληξη, ο Δρ Πραλάκης ανακοίνωσε 

μετά χαράς στις αδελφές Λιβέρη ότι την επαύριο η Σεμίνα θα έπαιρνε εξιτήριο από το 

νοσοκομείο! 

«Περίεργα πράγματα» σκεπτόταν η Αρετή. «Χθες ο κ. καθηγητής δεν είχε ιδέα για το πότε 

θα έβγαινε η αδελφή μας από το νοσοκομείο – και μάλιστα ενοχλήθηκε με την ερώτησή μου – 

και σήμερα μας αναγγέλλουν ότι αύριο βγαίνει; Ποιος άραγε πήρε την απόφαση και τι 

μεσολάβησε από χθες μέχρι σήμερα;» αναρωτιόταν η Αρετή. 

«Άραγε όλα τα προβλήματα της Σεμίνας οφείλονταν στο σταφυλόκοκκο και στη διαταραχή 

της ισορροπίας των ηλεκτρολυτών, η οποία προέκυψε από τις μεγάλες δόσεις διουρητικών που 

της χορηγήθηκαν για τον ασκίτη; Και το συκώτι, για το οποίο απευθυνθήκαμε αρχικά στον 

ηπατολόγο καθηγητή, έγινε καλά από μόνο του; Ή μήπως δεν είχε ποτέ πρόβλημα;» 



  

Ατέλειωτα τα αναπάντητα ερωτήματα της Αρετής, η οποία κάθε βράδυ κατάκοπη έμπαινε 

στο Internet, αναζητώντας εξηγήσεις για την πορεία της νόσου της αγαπημένης της Σεμίνας και 

προσπαθώντας να εξηγήσει τη συμπεριφορά και τις απαντήσεις του καθηγητή. 

Την Παρασκευή το πρωί, 4 Ιουλίου 2014, έγινε μία ακόμη εξέταση αίματος η οποία έδειξε 

ότι ο αιματοκρίτης δεν είχε ανέβει πάνω από το 27 παρά την τρίτη φιάλη αίματος με την οποία 

είχε μεταγγιστεί η Σεμίνα την προηγουμένη. 

Την απάντηση για τον αιματοκρίτη την έδωσε στις αδελφές Λιβέρη ο Δρ Πραλάκης, που 

έτρεχε εκείνη την ημέρα για να καταφέρει να ετοιμάσει το φάκελο της Σεμίνας μέχρι τις 4 το 

απόγευμα. Για τα υπόλοιπα ανησυχητικά ευρήματα των αιματολογικών και βιοχημικών 

εξετάσεων, η Ευγενία και η Αρετή δεν είχαν ιδέα. Τόσο ο καθηγητής Δρ Βιγκοράκης όσο και το 

δεξί του χέρι, ο ειδικευόμενος Δρ Πραλάκης, είχαν φροντίσει να κρατήσουν τις αδελφές Λιβέρη 

στο σκοτάδι. Όχι πως εκείνη την περίοδο μπορούσαν να καταλάβουν τι ακριβώς σήμαιναν οι 

κόκκινοι δείκτες στις βιοχημικές εξετάσεις. 

Το μόνο που καταλάβαιναν και ανησυχούσαν οι δύο αδελφές ήταν ότι η Σεμίνα είχε 

εισαχθεί στο Χορσίδειο στις 5/6/2014 με αιματοκρίτη 30,7 και αιμοπετάλια 170.000 και έβγαινε 

με αιματοκρίτη 27 (ο οποίος είχε κατέβει στο 17 πριν από τις τρεις μεταγγίσεις της τελευταίας 

εβδομάδας προ της εξόδου) και αιμοπετάλια 81.000, δηλαδή λιγότερα από τα μισά. 

Ανακουφίστηκαν, ωστόσο, που οι ανεβασμένοι δείκτες του συκωτιού, πράγμα που ήταν και 

η αιτία ν’ απευθυνθούν αρχικά στον ηπατολόγο καθηγητή Δρα Βιγκοράκη, είχαν πέσει αρκετά. 

 Συγκεκριμένα, ο δείκτης της Οξαλοξεικής Τρανσαμινάσης AST ή SGOT (Φ.Τ. 10 - 40), που 

 ήταν 506 κατά την είσοδο στο Χορσίδειο, είχε πέσει στο 101 κατά την έξοδο. Ο δε δείκτης της 

 Πυροσταφυλικής Τρανσαμινάσης ALT ή SGPT (Φ.Τ. 10 - 40) που ήταν 284 είχε πέσει στο 54. 

Ήταν άραγε η «εμπειρική ενδοφλέβια αντιμικροβιακή αγωγή ως επί λοιμώδους 

 ενδοκαρδίτιδας» (η οποία όμως δεν επιβεβαιώθηκε από τα δύο διοισοφάγεια) με αμπικιλλίνη- 

σουλμπακτάμη και γενταμυκίνη – αδιευκρίνιστης ποσότητας στην “Έκθεση Νοσηλείας”– που 

έλαβε η Σεμίνα από τις 5/6/14 μέχρι τις 10/6/14, και η οποία μετά την απομόνωση του Staph. 

Aureus (χρυσίζοντος σταφυλόκοκκου) στις 11/6/14 άλλαξε σε κλοξακιλλίνη – επίσης 

αδιευκρίνιστης ποσότητας στην “Έκθεση Νοσηλείας”– ενώ έγινε διακοπή της γενταμυκίνης  

λόγω επηρεασμένης νεφρικής λειτουργίας, που επέφεραν τη μείωση των τρανσαμινασών ή απλά 

η υποκείμενη πιθανή αυτοάνοση ηπατίτιδα είχε περάσει σε προσωρινή ύφεση; 

Και πόσο ευθυνόταν η ισχυρή ενδοφλέβια αντιβίωση για τη δραματική μείωση του 

αιματοκρίτη και των αιμοπεταλίων; Η “Έκθεση Νοσηλείας” έκανε επίσης λόγο για σταδιακή 

εγκατάσταση θρομβοπενίας-αναιμίας, αλλά εξήγηση ως προς το τι την προκάλεσε δεν δόθηκε 

ποτέ από τους θεράποντες ιατρούς. 

Αυτά τα ερωτήματα και πολλά περισσότερα βασάνιζαν την Αρετή, από τη στιγμή που πήρε 

στα χέρια της από το Χορσίδειο την “Έκθεση Νοσηλείας” της Σεμίνας. Δεν μπορούσε να 

καταλάβει γιατί δόθηκε στη Σεμίνα εξιτήριο χωρίς να ενημερωθεί η ίδια και η Ευγενία από τον 

Δρα Βιγκοράκη για την πραγματική κατάσταση της υγείας της αδελφής τους, αλλά τις άφησαν 

να νομίζουν ότι όλα πήγαν καλά, επειδή οι τρανσαμινάσες μειώθηκαν αρκετά και ο 

σταφυλόκοκκος δεν ανιχνευόταν πια στο αίμα. 

Μάλιστα, η τελευταία παράγραφος της δισέλιδης έκθεσης νοσηλείας στο Χορσίδειο, 

θεωρήθηκε από την Αρετή ότι ήταν εκ του πονηρού, για να απεκδυθούν πάσης ευθύνης οι 

θεράποντες ιατροί σε ενδεχόμενο χειροτέρευσης της κατάστασης της ασθενούς. 



  

Να τι έγραφε η επίμαχη παράγραφος: «Λόγω της ηπατικής συμμετοχής, συζητήθηκε με την 

ασθενή και τους συγγενείς της το ενδεχόμενο βιοψίας ήπατος σε 2ο χρόνο και εξέφρασαν την 

επιθυμία να αποφευχθεί». 

Ωστόσο, το πότε θα ήταν αυτός ο 2ος χρόνος που ενδεχομένως θα έπρεπε να γίνει βιοψία δεν 

διευκρινιζόταν στην έκθεση νοσηλείας. 

Όταν διάβασε την παράγραφο αυτή η Αρετή, κι αφού πλέον η Σεμίνα είχε πάρει εξιτήριο, 

ξαφνιάστηκε. Κατ’ αρχήν ο καθηγητής Δρ Βιγκοράκης ουδέποτε είχε συζητήσει με την ίδια για 

το ενδεχόμενο – όχι την αναγκαιότητα – βιοψίας ήπατος. Και φυσικά ουδέποτε έγινε συζήτηση 

με τη Σεμίνα περί βιοψίας ώστε να εκφράσει η ίδια η ασθενής την επιθυμία ν’ αποφευχθεί. 

Είναι αλήθεια, όμως, ότι ο Δρ Βιγκοράκης είχε φωνάξει κάποια μέρα την Ευγενία στο 

γραφείο του – η Αρετή έλειπε εκείνη την ώρα από το Χορσίδειο – και της μίλησε για το 

“ενδεχόμενο” βιοψίας ήπατος. Η Ευγενία, επηρεασμένη από τα λεχθέντα του θεράποντος ιατρού 

της Σεμίνας στο Νομπλάκειο, ο οποίος είχε τονίσει ότι η βιοψία στο συκώτι εμπεριείχε σοβαρούς 

κινδύνους επιπλοκών, “εξέφρασε την επιθυμία” να αποφευχθεί. Με άλλα λόγια, δεν έδωσε 

εντολή να μη γίνει αλλά εξέφρασε επιθυμία να αποφευχθεί. 

Έκτοτε ουδέποτε έγινε άλλη συζήτηση ούτε με την Ευγενία ούτε με την Αρετή περί βιοψίας 

ήπατος. Μόνο κάποια στιγμή, όταν με παράκληση της Αρετής επισκέφτηκε τον καθηγητή Δρα 

Βιγκοράκη ο Δρ Σακαράν (ο οποίος είχε μεσολαβήσει για να εισαχθεί η Σεμίνα στο 

Νομπλάκειο), ο καθηγητής του είπε ότι έπρεπε να γίνει βιοψία ήπατος. Στη συνέχεια, όταν ο κ. 

Σακαράν μετέφερε την είδηση περί βιοψίας στις αδελφές Λιβέρη εκείνες δεν έφεραν αντίρρηση 

και δεν πήγαν στον Δρα Βιγκοράκη για να διαμαρτυρηθούν. Εξεπλάγησαν μάλιστα που δόθηκε 

εξιτήριο στη Σεμίνα χωρίς να έχει γίνει βιοψία ήπατος και χωρίς έστω να καθορίζεται ρητά  

αυτός ο 2ος χρόνος που θα γινόταν και οι προϋποθέσεις. 

Με τις ανύπαρκτες ιατρικές γνώσεις που είχαν, οι αδελφές της Σεμίνας συμπέραναν ότι η 

βιοψία, για κάποιο λόγο που μόνο ο καθηγητής ηπατολογίας Δρ Βιγκοράκης γνώριζε, δεν ήταν 

πια απαραίτητη. Ίσως, σκέφτηκαν, όλη η ανωμαλία στις τρανσαμινάσες να προήλθε από τον 

χρυσίζοντα σταφυλόκοκκο και ήλπιζαν ότι η αναιμία θα ήταν αντιστρέψιμη, τώρα που ο 

σταφυλόκοκκος εξοντώθηκε και τέλειωσε η βαριά αντιβίωση. 

Αργότερα, στο φως των ιατρικών πληροφοριών που βρήκε η Αρετή στο Διαδίκτυο, 

συμπέρανε ότι ο Δρ Βιγκοράκης μάλλον φοβήθηκε να προχωρήσει σε βιοψία ήπατος επειδή θα 

ήταν άκρως επικίνδυνη για επιπλοκές, ακόμη και για θάνατο από αιμορραγία. Κι αυτό λόγω του 

υψηλού INR, της αναιμίας και της θρομβοπενίας που είχε η Σεμίνα. Όμως δεν τόλμησε να το 

ομολογήσει. Ο κ. καθηγητής προτίμησε να έχει και το σκύλο χορτάτο και την πίτα γερή, 

κρυβόμενος πίσω από μια απλή επιθυμία που είχε εκφράσει η Ευγενία για ν' αποφευχθεί η 

βιοψία. Ίσως, μάλιστα, εκείνο το αόριστο «σε 2ο χρόνο» είχε να κάνει με την προσδοκώμενη 

(ευσεβείς πόθοι…) μείωση του ΙΝR και την αύξηση του αιματοκρίτη και των αιμοπεταλίων. 

Και όμως, στο παραπεμπτικό για εξετάσεις κάθε εβδομάδα που δόθηκε στη Σεμίνα μαζί με 

το εξιτήριο δεν συμπεριλαμβανόταν εξέταση για τον προσδιορισμό του INR. Ούτε της δόθηκαν 

κάποια συμπληρώματα σιδήρου για την αντιμετώπιση της αναιμίας. 

Μη γνωρίζοντας λοιπόν τι άλλο να προσφέρουν στην ασθενή, της έδωσαν άρον-άρον 

εξιτήριο, παρότι δυο μέρες πριν ο καθηγητής Δρ Βιγκοράκης είχε πει στην Αρετή ότι δεν 

γνώριζε πότε θα βγει η Σεμίνα από το Νοσοκομείο. 



  

Τι μεσολάβησε άραγε αυτές τις δύο μέρες και αποφάσισε ο ίδιος μαζί με τη διευθύντρια 

ΕΣΥ κ. Ρασίδη και τον επιμελητή ΕΣΥ κ. Παπαδημητρίου να δώσουν βιαστικά εξιτήριο στην 

ασθενή Σεμίνα Λιβέρη; 

Πέντε λεπτά προτού επιδοθεί το εξιτήριο, η συνήθως αμίλητη Δρ Ρασίδη μπήκε στο θάλαμο 

της Σεμίνας και τη βρήκε ντυμένη και έτοιμη για την αναχώρηση. Ωστόσο η Σεμίνα ήταν 

μελαγχολική, σα να μην ήθελε να φύγει, σα να μην ένιωθε καλά, σα να μην πίστευε ότι η 

περιπέτειά της είχε τελειώσει. 

«Χαμογελάστε κυρία Λιβέρη, σήμερα πάτε στο σπίτι σας! Ελάτε να πάμε στον κύριο 

καθηγητή να τον ευχαριστήσετε και να τον αποχαιρετήσετε» είπε στη Σεμίνα, εκτείνοντας το 

χέρι της για να σηκώσει την ασθενή από την καρέκλα. Η Ευγενία την έπιασε αγκαζέ και οδήγησε 

την κατάχλωμη αδελφούλα της με βήματα ασταθή και αργόσυρτα στο γραφείο του κ. 

Βιγκοράκη. Η Αρετή παρέμεινε στο θάλαμο για να φυλάει τα πράγματά τους. Άλλωστε δεν είχε 

καμία διάθεση να υποκριθεί και να ευχαριστήσει τον κ. καθηγητή, διότι ήταν πεπεισμένη ότι δεν 

είχε προσέξει την αδελφή της όπως όφειλε. 

Η Σεμίνα ευχαρίστησε τον καθηγητή με μισή καρδία και σιγανή φωνή, κι εκείνος, δίνοντάς 

της το χέρι, της είπε: «Να πάτε στο καλό και μην ανησυχείτε. Τον Αύγουστο θα κάνετε τα 

μπάνια σας στη θάλασσα. Άλλωστε κι εγώ τον Αύγουστο θα τα κάνω. Και να θυμάστε ότι δεν 

υπήρξε ποτέ Βρουκέλλα. Δεν υπήρξε ποτέ Μελιταίος πυρετός». 

Αυτή την τελευταία φράση για τη Βρουκέλλα, που ο καθηγητής είχε επαναλάβει συχνά στην 

Αρετή, εκείνη ποτέ δεν τη συμμερίστηκε με την άρρωστη αδελφή της για να μην της κλονίσει 

την εμπιστοσύνη στους γιατρούς. 

Σε λίγο, οι τρεις αδελφές κάλεσαν τον πεπαλαιωμένο και βρώμικο ανελκυστήρα για να 

κατέβουν στο ισόγειο από τον τέταρτο όροφο. Η Σεμίνα κάθισε σ’ ένα αναπηρικό καροτσάκι 

κρατώντας το μαξιλάρι της, που είχε ζητήσει να της φέρουν από το σπίτι γιατί σιχαινόταν εκείνα 

του νοσοκομείου, η Ευγενία κρατούσε τις τσάντες και η Αρετή, ελλείψει τραυματιοφορέα, 

έσπρωχνε το αναπηρικό καρότσι. Καθώς περίμεναν τον βραδυκίνητο και περιζήτητο 

ανελκυστήρα, μια νοσοκόμα έτρεξε ασθμαίνοντας να τις προλάβει διότι είχε πέσει σήμα ότι οι 

τρεις αδελφές είχαν... κλέψει ένα μαξιλάρι του νοσοκομείου! Το κωμικοτραγικό της υπόθεσης 

ήταν ότι η νοσοκόμα δεν πείστηκε εύκολα ότι το μαξιλάρι αυτό το είχε φέρει η Ευγενία από το 

σπίτι με παράκληση της Σεμίνας, παρόλο που ήταν εμφανώς διαφορετικό από εκείνα του 

νοσοκομείου. 

Στην έξοδο περίμενε το ταξί για να μεταφέρει τις τρεις αδελφές στο Χαλάνδρι, και η Σεμίνα, 

με μαραμένο προσωπάκι και χλωμό χαμόγελο, σε όλη τη διαδρομή κοιτούσε αμήχανα έξω από 

το παράθυρο, σαν να μην πίστευε ότι είχε βγει από το Νοσοκομείο. 

Τι να σκεπτόταν άραγε; Πώς ένιωθε; Πίστευε ότι είχε γίνει καλά κι ότι τον Αύγουστο θα 

απολάμβανε τα μπάνια της στη θάλασσα, όπως της είπε ο Δρ Βιγκοράκης; Η Σεμίνα ήταν έξυπνη 

γυναίκα και είχε φοβερή διαίσθηση. Ήταν πάντα ρεαλίστρια και δεν έπεφτε έξω στις προγνώσεις 

της. Κανένας άνθρωπος δεν μπορούσε να την εξαπατήσει με λόγια, έστω κι αν τα λόγια αυτά 

λέγονταν από έναν καθηγητή για να της αναπτερώσουν το ηθικό. 

Στο Χαλάνδρι, στο πανέμορφο διαμέρισμα της Σεμίνας και της Ευγενίας, η Αρετή έμεινε 

μέχρι αργά το βράδυ για να κάνει παρέα στις αδελφές της και να εμψυχώσει τη Σεμίνα ότι όλα 

θα πήγαιναν καλά. Το θέμα του συκωτιού και τα περί πιθανής αυτοάνοσης ηπατίτιδας δεν το 

συζητούσαν πια, μια και ο ηπατολόγος καθηγητής δεν είχε ανακινήσει το ζήτημα και υπέθεσαν 

ότι δεν τον ανησυχούσε. Φεύγοντας για το σπίτι της, η Αρετή πήρε μαζί της το φάκελο με την 



  

“Έκθεση Νοσηλείας” του Χορσίδειου και τις ελάχιστες εξετάσεις (αντίγραφα) που τους δόθηκαν 

από τον ειδικευόμενο Δρα Πραλάκη για να τα μελετήσει. 

Εδώ και χρόνια, από τότε που «έφυγε» άδικα και πρόωρα η μητέρα τους Ουρανία, η Αρετή 

είχε χάσει την εμπιστοσύνη της στους γιατρούς και δεν έπαιρνε ποτέ τα λόγια τους ως ευαγγέλιο. 

Άλλωστε είχε δει τόσες αστοχίες στη νοσηλεία της Σεμίνας από την εμφάνιση της 

μετεγχειρητικής κήλης και μετά, που είχε κάθε λόγο να αμφισβητεί τους γιατρούς. 

Το εξιτήριο, κάτω δεξιά στη δεύτερη σελίδα, το υπέγραφε μόνον ο ειδικευόμενος Δρ 

Πραλάκης (μάλλον θα το είχε συντάξει ο ίδιος), ενώ δίπλα αριστερά, κάτω από τον τίτλο «οι 

ειδικευμένοι» φιγουράριζαν ανυπόγραφα τα ονόματα του καθηγητή Δρα Βιγκοράκη, της 

διευθύντριας του ΕΣΥ κ. Ρασίδη και του επιμελητή του ΕΣΥ κ. Παπαδημητρίου, που πολύ 

πιθανόν να μην είχαν καν διαβάσει την έκθεση νοσηλείας. 

«Αν την είχαν διαβάσει και είχαν φτάσει μέχρι το τέλος, τι πιο απλό και επαγγελματικά 

υπεύθυνο από του να έβαζαν μια τζίφρα δίπλα από τα ονόματά τους;» αναρωτιόταν η Αρετή. 

Το ακόμη πιο τραγικό ήταν ότι στο τέλος της προχειρογραμμένης και ελλιπέστατης Έκθεσης 

Νοσηλείας του Χορσίδειου γράφτηκε: Οδηγίες εξόδου: «Αγωγή ως ελάμβανε προ της 

νοσηλείας», το οποίο σήμαινε ότι θα συνέχιζε το αντιπηκτικό Salospir των 100 mg την ημέρα, 

που της είχε δοθεί το 2011, μετά την τοποθέτηση βιολογικής βαλβίδας αορτής, παρά τη μεγάλη 

αναιμία και την θρομβοπενία (χαμηλός αριθμός αιμοπεταλίων). 

Πολύ αργότερα, όταν δυστυχώς η Σεμίνα είχε “φύγει”, μελετώντας ιατρικά άρθρα 

αναρτημένα στο Διαδίκτυο, η Αρετή έμαθε ότι αυτή η ίδια η παρατεταμένη χρήση Salospir 

προκαλεί αναιμία, θρομβοπενία όπως επίσης και λευκοπενία (χαμηλός αριθμός λευκών 

αιμοσφαιρίων). Μήπως άραγε εκεί βρισκόταν κάποια εξήγηση για το γεγονός ότι κατά την 

εισαγωγή της στο Χορσίδειο (05/06/2014) τα λευκά αιμοσφαίρια της Σεμίνας ήταν 4,38 Κ/μl, 

ενώ κατά την έξοδό της (4/7/2014) είχαν μειωθεί στα 3,49 Κ/μl (Φ.Τ. 5,2-12,4); 

Μια από τις εγκληματικές, κατά την Αρετή, παραλείψεις των θεραπόντων ιατρών ήταν ότι 

κατά τη διάρκεια της ενός μηνός νοσηλείας της Σεμίνας στο εφιαλτικό Χορσίδειο, ουδέποτε την 

επισκέφτηκε καρδιολόγος για να ενημερωθεί για την κατάστασή της και να αποφανθεί αν με τα 

νέα δεδομένα του αίματός της θα έπρεπε να συνεχίσει την αντιπηκτική αγωγή, να τη μειώσει ή 

να τη διακόψει εντελώς. 

Η δεύτερη και τελευταία οδηγία εξόδου ήταν εργαστηριακός έλεγχος κάθε εβδομάδα που 

περιελάμβανε γενική αίματος, κάλιο, νάτριο, φώσφορο, ασβέστιο, τρανσαμινάσες, αλκαλική 

φωσφατάση και γαλακτική αφυδρογονάση. Κανένας επανέλεγχος δεν ζητείτο για το δείκτη CRP 

(C αντιδρώσα πρωτεΐνη), παρόλο που κατά την εισαγωγή της Σεμίνας στο Χορσίδειο ήταν 33,30 

mg/l και κατά την έξοδό της ήταν 43,20 mg/l, ενώ οι τιμές αναφοράς είναι 0,00-5,00. 

Και πάλι πολύ αργά, η Αρετή θα μάθαινε από το Διαδίκτυο ότι αυξημένη CRP, εκτός  

άλλων, μπορεί να σήμαινε λοίμωξη ή αυτοάνοσο νόσημα. Και επειδή η λοίμωξη είχε 

αντιμετωπιστεί με τεσσάρων εβδομάδων ενδοφλέβια αντιβίωση, και ο σταφυλόκοκκος δεν 

ανιχνευόταν από τη 10η μέρα και μετά, αλλά η CRP αυξήθηκε περαιτέρω, η Αρετή, χωρίς να 

είναι γιατρός, έβγαζε το συμπέρασμα ότι το βασικό πρόβλημα της Σεμίνας ήταν το συκώτι, με το 

οποίο ο ηπατολόγος καθηγητής ουδόλως είχε ασχοληθεί. 

Κατά τη διάρκεια της ενός μηνός νοσηλείας της στο Χορσίδειο υπό την εποπτεία του, ο Δρ 

Βιγκοράκης ουδέποτε ζήτησε να γίνει αξονική τομογραφία στην ασθενή, ούτε βεβαίως 

μαγνητική τομογραφία, που θα έδειχνε τι ακριβώς συνέβαινε στο συκώτι. Αλλά ούτε και 

ελαστογραφία ήπατος συνέστησε να γίνει, όταν μάλιστα το Χορσίδειο διέθετε το ανάλογο 



  

μηχάνημα – μια απεικονιστική εξέταση που γίνεται όταν η βιοψία ήπατος είναι απαγορευτική για 

τον ασθενή. 

Όλως παραδόξως, στο παραπεμπτικό για επαναληπτικές εξετάσεις κάθε εβδομάδα, που 

δόθηκε στη Σεμίνα και το οποίο υπογραφόταν από τον ειδικευόμενο Δρα Πραλάκη, δεν ζητείτο 

ανοσολογική εξέταση για ηπατίτιδα, παρόλο που στις 13/6/2014 το αντίσωμα core ηπατίτιδας 

‘Β’ ολικό ήταν 10,86 ΘΕΤΙΚΟ (Θετικό >1), τα αντισώματα ηπατίτιδας ‘Α’ IgG ήταν 10,88 

ΘΕΤΙΚΟ (Θετικό>1) και το αντίσωμα ‘s’ ηπατίτιδας Β (Anti-Hbs) ήταν 16,65 ΘΕΤΙΚΟ (Θετικό 

>10). 

Πιθανότατα ο ειδικευόμενος παθολόγος Δρ Πραλάκης δεν ήθελε δοσοληψίες με το συκώτι 

και με αυτοάνοσα διότι ήταν άσχετος, ενώ ο ηπατολόγος καθηγητής Δρ Βιγκοράκης απλά δεν 

ενδιαφερόταν και προφανώς δεν αναμιγνυόταν. 

«Ή μήπως τα είχε ξεχάσει και βρισκόταν αλλού γι’ αλλού;;» αναρωτήθηκε η Αρετή. 

Ένας άλλος δείκτης ανησυχητικά μεγαλύτερος του φυσιολογικού ήταν η IgG 

(υπεργαμμασφαιριναιμία – αύξηση γ-σφαιρινών στο αίμα), που μια εβδομάδα πριν από την 

έξοδο της Σεμίνας από το Χορσίδειο, στις 27/06/2014, ήταν 34,67g/L (Φ.Τ. 7,0-16,0). Αλλά ούτε 

γι’ αυτόν τον δείκτη ζητήθηκε επανεξέταση και παρακολούθησή του. 

Με καθυστέρηση πάλι η Αρετή θα μάθαινε από άρθρα ειδικών στο Διαδίκτυο – τα 

περισσότερα στην Αγγλική – ότι η λεγόμενη υπεργαμμασφαιριναιμία ήταν ένδειξη ανάπτυξης 

αυτοάνοσου νοσήματος, συνήθως Ερυθηματώδους Λύκου ή ασθένειας του ήπατος. 

Δύο άλλες εξετάσεις που δεν ζητούντο από τον ειδικευόμενο Δρα Πραλάκη στο 

παραπεμπτικό ήταν ο σίδηρος ορού και η φερριτίνη ορού, παρόλον ότι και οι δύο αυτοί δείκτες 

ήταν αυξημένοι. Συγκεκριμένα, στις 27/06/2014, ο σίδηρος ορού βρέθηκε 245 μgr% (Φ.T. 50- 

150), ενώ η φερριτίνη ορού ήταν 407,79 μg/L (Φ.Τ. 14 -233). 

Όταν ήταν πια αργά, και πάλι με τη βοήθεια άρθρων από ειδικούς στο Διαδίκτυο, η Αρετή 

έμαθε ότι η αυξημένη φερριτίνη (η φερριτίνη είναι η κύρια πρωτεΐνη αποθήκευσης σιδήρου του 

σώματος) ήταν ενδεικτική ύπαρξης ασθένειας ήπατος (κίρρωσης). 

Επίσης, η εξέταση των Α.Ν.Α. (Αντιπυρηνικά Αντισώματα ή αυτοαντισώματα), που κατά 

τον κολλαγονικό έλεγχο την 01/07/14 είχαν βγει θετικά σε αραίωση 1/320, δεν ζητήθηκε να 

επαναληφθεί. Προφανώς ο ειδικευόμενος Δρ Πραλάκης τη θεώρησε περιττή. 

Ψάξε-ψάξε στο Διαδίκτυο, η Αρετή ανακάλυψε ότι η εξέταση Α.Ν.Α. μετρά το ποσοστό των 

 αυτοαντισωμάτων  τα  οποία  επιτίθενται  στον  ανθρώπινο  ιστό  σα  να  ήταν  ξένο  σώμα,  και 

 παρουσιάζονται σε υψηλό ποσοστό σε αυτοάνοσες ασθένειες. 

Μάλιστα, το 98% των ατόμων με Συστηματικό Ερυθηματώδη Λύκο (ΣΕΛ) έχουν θετικό 

Α.Ν.Α. Και όμως, ουδέποτε εκλήθη ρευματολόγος να εξετάσει τη Σεμίνα, ζητώντας πρόσθετες 

εξετάσεις που θα επιβεβαίωναν ή θα απέκλειαν τον ΣΕΛ, παρότι το Χορσίδειο διέθετε 

Ρευματολογική Κλινική με διευθυντή έναν κορυφαίο ρευματολόγο. Ούτε έγινε ποτέ αναφορά 

από τον καθηγητή Δρα Βιγκοράκη ή το βοηθό του Δρα Πραλάκη για πιθανότητα ύπαρξης Σ.Ε.Λ. 

Ο μόνος υπαινιγμός, που η Αρετή είδε διαβάζοντας την προχειρογραμμένη και κραυγαλέα 

αμυντική “Έκθεση Νοσηλείας” του Χορσίδειου – όταν πια η Σεμίνα είχε πάρει εξιτήριο – ήταν 

ότι η ασθενής, συν τοις άλλοις, παρουσίαζε και “αυξημένο ρευματοειδή παράγοντα”. 

Η Αρετή θεώρησε ότι ο υπαινιγμός αυτός αναφερόταν σε κοινή αρθρίτιδα και καθόλου δεν 

ανησύχησε γι’ αυτή. Άλλωστε δεν είχε μέχρι τότε ακούσει τίποτα για Λύκο. Αλλά ακόμη κι αν 

ήξερε κάτι και είχε άποψη για τον Ερυθηματώδη Λύκο, ποιος θα της έδινε σημασία; Ο Δρ 

Βιγκοράκης την είχε επανειλημμένα κατσαδιάσει όταν τολμούσε να του κάνει κάποια ερώτηση. 



  

«Αυτά είναι δικά μας, ιατρικά» απαντούσε μονότονα και έκλεινε τη συζήτηση προτού καν 

αρχίσει. 

Έχοντας παρακολουθήσει από κοντά και βιώσει οδυνηρά η ίδια μαζί με την Ευγενία την επί 

εννέα σχεδόν μήνες επώδυνη εξέλιξη της ασθένειας της Σεμίνας, και ένα χρόνο και πλέον αφού 

είχε επέλθει το μοιραίο, η Αρετή έβρισκε σιγά-σιγά το κουράγιο να υπερβεί τον πόνο και τα 

δάκρυα που της προκαλούσαν οι πικρές αναμνήσεις και να ερευνήσει την αρνητική πορεία της 

νόσου βάσει των στοιχείων που είχε στα χέρια της. Με τη βοήθεια σχετικών ιατρικών άρθρων 

που βρήκε στο Διαδίκτυο μπόρεσε να εντοπίσει πολλά από τα μοιραία λάθη και τις παραλείψεις 

των γιατρών. 

Κατέληξε λοιπόν στο συμπέρασμα ότι η νοσηλεία στο Χορσίδειο Γενικό Νοσοκομείο ήταν 

πλημμελέστατη έως επικίνδυνη για την υγεία της Σεμίνας. Άλλωστε ο ίδιος ο καθηγητής Δρ 

Βιγκοράκης είχε πει σε ανύποπτο χρόνο ότι «Η Ιατρική είναι μία επικίνδυνη επιστήμη». Ίσως η 

μάχη της Σεμίνας για τη ζωή είχε χαθεί τον μήνα που “νοσηλεύτηκε” – τρόπος του λέγειν – στο 

Χορσίδειο… 

Την επιπολαιότητα και ανικανότητα των γιατρών δεν χρειαζόταν να καταφύγει στο 

Διαδίκτυο η Αρετή για να τις επιβεβαιώσει με εμπειρίες τρίτων. Τις είχε διαπιστώσει ιδίοις 

όμμασι. Εκείνο που αναρωτιόταν ήταν μήπως η αδυναμία σωστής και έγκαιρης διάγνωσης, όπως 

και αποτελεσματικής και χωρίς παρενέργειες θεραπείας των ασθενών, εκτός από ερασιτεχνισμό, 

έλλειψη επαγγελματικής συνείδησης, επιστημονική ανεπάρκεια, αδιαφορία και κόπωση λόγω 

φόρτου εργασίας των θεραπόντων, οφειλόταν και σε λάθος εκπαίδευση των ιατρών, στρεβλή 

φιλοσοφία της ιατρικής και πλύση εγκεφάλου από τις φαρμακοβιομηχανίες. Κι αν αυτή είναι η 

πραγματικότητα, θα μπορούσε άραγε η διαίσθηση σε κάποιο βαθμό να προφυλάξει τον ασθενή; 

Καθώς θυμόταν τη διστακτικότητα με την οποία η Σεμίνα εισήχθη στο Χορσίδειο, αφού είχε 

αποχωρήσει την προηγουμένη – προγραμματισθείσα ημέρα εισαγωγής – με ομόφωνη απόφαση 

της ίδιας και των δύο αδελφών της, η Αρετή αναρωτιόταν μήπως αυτό ήταν διαίσθηση, ή έκτη 

αίσθηση, ή εσωτερική προειδοποίηση για να κάνουν πίσω; Οι εμπειρίες της ζωής συχνά 

επιβεβαιώνουν ότι η πρώτη αυθόρμητη απόφαση που προκύπτει από τη συναισθηματική ευφυΐα 

είναι πιο σωστή από εκείνη που λαμβάνεται με δεύτερες σκέψεις, συνήθως επηρεαζόμενες από 

τη λογική. 

Ευτυχισμένος ο άνθρωπος που μπορεί να διακρίνει καθαρά αυτή την εσωτερική φωνή, τη 

φωνή της διαίσθησης, και βάσει αυτής παίρνει τις αποφάσεις του με ψυχραιμία, χωρίς 

πισωγυρίσματα. 

Αργά το βράδυ της 4ης Ιουλίου, όταν η Αρετή πήγε για ύπνο εξουθενωμένη σωματικά και 

ψυχικά και έκανε έναν απολογισμό της ημέρας, ένιωσε ότι ήταν λάθος που δεν είχε 

ευχαριστήσει, έστω και υποκριτικά, και δεν είχε αποχαιρετήσει η ίδια τον καθηγητή Δρα 

Βιγκοράκη. Έτσι, πρωί-πρωί θέλησε να το επανορθώσει μ’ ένα Email. 

Σε μια προσπάθεια αφ’ ενός να εκμαιεύσει κάποια πρόσθετη πληροφορία από τον καθηγητή, 

αφ’ ετέρου να πείσει τον εαυτό της ότι όλα θα πήγαιναν καλά με την αγαπημένη της Σεμίνα, και 

επιπλέον σε μια προσπάθεια επηρεασμού των γεγονότων με θετική σκέψη και θετική ομολογία, 

έγραψε τα εξής: 

 05/07/2014, 7:54 π.μ. 

 «Αγαπητέ κύριε Βιγκοράκη, 



  

 Θέλω να σας ευχαριστήσω από τα βάθη της καρδιάς μου για τη θεραπεία της αγαπημένης μου 

 αδελφής Σεμίνας Λιβέρη, και να ευχηθώ σ' εσάς και την οικογένειά σας κάθε καλό και πάνω απ' 

 όλα ΥΓΕΙΑ! 

 Με εκτίμηση κι ευγνωμοσύνη, 

 Αρετή Λιβέρη». 

Λιγότερο από μία ώρα αργότερα, στις 8:49 π.μ., η Αρετή έλαβε μια λακωνική απάντηση από 

τον Δρα Βιγκοράκη που έλεγε: «Να είσαστε σε τακτική επικοινωνία μαζί μας για να επιβεβαιωθεί 

 η ανάρρωσή της». 

Η Αρετή, έκπληκτη από την άμεση απόκριση του Δρα Βιγκοράκη πρωί-πρωί, διάβασε και 

ξαναδιάβασε τη λιτή απάντηση, προσπαθώντας να μαντέψει τι σκεπτόταν και δεν είχε γράψει ο 

καθηγητής. Ποια ανάρρωση άραγε ήθελε να επιβεβαιωθεί; Ότι ο σταφυλόκοκκος – για τον οποίο 

η Σεμίνα είχε πάρει ισχυρή ενδοφλέβια αντιβίωση επί τέσσερις εβδομάδες και για τον οποίο ο 

καθηγητής στα μέσα της θεραπείας είχε πει ότι δεν ανιχνευόταν και επομένως δεν αναπτυσσόταν 

– δεν είχε επανεμφανιστεί; 

Διότι αποκλείεται, επιχειρηματολογούσε η Αρετή μιλώντας με τον εαυτό της, να εννοούσε 

“ανάρρωση” από το πρόβλημα του συκωτιού – για το οποίο άλλωστε οι αδελφές Λιβέρη είχαν 

απευθυνθεί αρχικά στον ηπατολόγο καθηγητή – έτσι ως εκ θαύματος, χωρίς καμία θεραπευτική 

αγωγή. 

«Γιατί άραγε ο Δρ Βιγκοράκης δεν άδραξε την ευκαιρία του Email μου για να τονίσει εκείνο 

που παρέλειψε να πει προτού δώσει εξιτήριο στη Σεμίνα; Γιατί δεν είπε, π.χ., “Δεν τελειώσαμε 

ακόμη με την αδελφή σας· εκκρεμεί η διερεύνηση του συκωτιού για το οποίο πρέπει να κάνουμε 

διάγνωση με βιοψία και να δώσουμε αγωγή”; 

»Μήπως είχε ξεχάσει εντελώς το συκώτι ο ηπατολόγος καθηγητής Δρ Βιγκοράκης; Δεν θα 

έπρεπε να γίνει συγκεκριμένος, έστω και τώρα, για εκείνο το αόριστο «ενδεχόμενο βιοψίας 

ήπατος σε 2ο χρόνο» που γράφτηκε στην Έκθεση Νοσηλείας, για την οποία απλά οι συγγενείς  

της ασθενούς – η Ευγενία μόνο – “εξέφρασαν την επιθυμία για να αποφευχθεί”; Δεν θα έπρεπε ο 

καθηγητής να ενημερώσει για το πότε θα ήταν αυτός ο “2ος χρόνος” για τη βιοψία και υπό ποίες 

άλλες προϋποθέσεις, πχ, μείωση του δείκτη πήξεως INR, αύξηση αιμοπεταλίων, κλπ; 

»Περίεργος εφησυχασμός, όταν λάβει κανείς υπ’ όψιν του ότι ο κύριος καθηγητής δεν είχε 

ποτέ αναστολές για να μην στενοχωρήσει την ασθενή ή εμάς τις αδελφές της και δεν μάσαγε τα 

λόγια του, έχοντας πει μεταξύ άλλων ότι “η Ιατρική είναι μια επικίνδυνη επιστήμη” και “οι 

γιατροί πάντα φοβούνται”» σκέφτηκε η Αρετή. 

«Μήπως άραγε ο Δρ Βιγκοράκης ήλπιζε ότι η υπόνοια περί αυτοάνοσης ηπατίτιδας που είχε 

εκφράσει τόσο το Πανεπιστήμιο Μακεδονίας όσο και το Νομπλάκειο ήταν στη φαντασία τους, 

όπως απεφάνθη και για τη Βρουκέλλα, που κατά τον ίδιο “δεν υπήρξε ποτέ”;» αναρωτήθηκε. 

Μεγάλα τα ερωτηματικά και μεγαλύτερη η απογοήτευση της Αρετής από την έλλειψη 

ενδιαφέροντος του γιατρού για την αδελφή της. 

Την υπόλοιπη ημέρα η Αρετή την πέρασε σχεδόν παραμιλώντας, επαναλαμβάνοντας τη 

λακωνική φράση του καθηγητή ηπατολογίας: «Να είσαστε σε τακτική επικοινωνία μαζί μας για να 

επιβεβαιωθεί η ανάρρωσή της». 

«Να επιβεβαιωθεί η ανάρρωσή της; Ποια ανάρρωση;» αναρωτιόταν ξανά και ξανά η Αρετή. 

«Το ότι η Σεμίνα είχε μπει στο Χορσίδειο χοροπηδώντας, που λέει ο λόγος, και βγήκε 

σέρνοντας τα πόδια της, τρικλίζοντας και υποβασταζόμενη από τις αδελφές της; 

»Το ότι είχε μειωθεί σοβαρά η όρασή της, ενώ η ομιλία της είχε γίνει αργή και σιγανή; 



  

»Το ότι είχε μπει με αιματοκρίτη 30,7 κι αυτός την τρίτη εβδομάδα έπεσε στο 17, και μετά 

από μετάγγιση με τρεις φιάλες αίματος ανέβηκε μόλις στο 27; 

»Το ότι μπήκε με 170.000 αιμοπετάλια και μετά από τη "θεραπεία" υπό την επίβλεψη του 

καθηγητή βγήκε με αιμοπετάλια 81.000;» 

Ωστόσο η Αρετή δεν μπορούσε ν’ αγνοήσει το γεγονός ότι κατά την έξοδο της Σεμίνας από 

το Χορσίδειο, μετά από 4 εβδομάδες νοσηλείας με ισχυρή ενδοφλέβια αντιβίωση για το 

σταφυλόκοκκο, οι επίμαχοι δείκτες του ήπατος είχαν μειωθεί εντυπωσιακά. Συγκεκριμένα: AST 

 από 506 U/L σε 101, ALT από 284 U/L σε 54, γ-GT από 125 U/L σε 98. 

«Μήπως άραγε οι αυξημένες τρανσαμινάσες δεν οφείλονταν στην πιθανολογούμενη 

αυτοάνοση ηπατίτιδα, που είχαν διαγνώσει με ερωτηματικό στο Νομπλάκειο, αλλά στο 

σταφυλόκοκκο;» προβληματιζόταν η Αρετή που προσπαθούσε να εξηγήσει τα ανεξήγητα, 

ψάχνοντας εναγωνίως στο Διαδίκτυο για απαντήσεις. 

«Και αν όντως υπήρχε αυτοάνοση ηπατίτιδα, άραγε τα αντιβιοτικά που δόθηκαν για το 

σταφυλόκοκκο θεράπευσαν και αυτή;» συνέχιζε τον προβληματισμό της η Αρετή, επιτρέποντας 

στους ενδόμυχους ευσεβείς πόθους της να ενισχύσουν την αισιοδοξία της ώστε να μπορεί να 

ενθαρρύνει και την Σεμίνα με την Ευγενία ότι όλα πήγαιναν καλά. 

Υπήρχε βέβαια και η άλλη πιθανότητα ο Δρ Βιγκοράκης να μην ήταν ενημερωμένος για την 

ακριβή κατάσταση της ασθενούς, και τις αποφάσεις να τις έπαιρνε ο ειδικευόμενος παθολόγος κ. 

Πραλάκης, ο οποίος μόνος υπέγραψε και το εξιτήριο. 

Όμως στο μυαλό της Αρετής στριφογύριζε και κάτι χειρότερο που η παθολόγος Δρ 

Θυμονάση είχε εκμυστηρευτεί στις αδελφές Λιβέρη, όταν την ενημέρωσαν ότι η Σεμίνα θα 

έμπαινε για νοσηλεία στο Χορσίδειο, στην κλινική του ηπατολόγου καθηγητή Δρα Βιγκοράκη. 

«Λες  να  μην   ήταν   απλά   κουτσομπολιό   αλλά   να   περιείχε   κάποια   δόση   

αλήθειας;» αναρωτιόταν η Αρετή, στην προσπάθειά της να εξηγήσει εκ των υστέρων την 

περίεργη συμπεριφορά του κ. Βιγκοράκη. 

Τι είχε πει η παθολόγος κυρία Θυμονάση; Ότι στο νοσοκομείο της Αθήνας που εργαζόταν 

τα πρωινά, κυκλοφορούσε η φήμη ότι ο Δρ Βιγκοράκης είχε νοσηλευτεί, όχι πολύ καιρό πριν, 

για ψυχολογικά προβλήματα. Ωστόσο στη συνέχεια, για να καθησυχάσει τη Σεμίνα και τις 

αδελφές της, είπε ότι θα ρωτούσε πάλι τις “πηγές” της εάν είχε γίνει εντελώς καλά. Επανήλθε 

λοιπόν την επομένη η Δρ Θυμονάση λέγοντας ότι ο Δρ Βιγκοράκης είχε γίνει πια καλά και δεν 

έπρεπε ν’ ανησυχούν. 

Ήταν όμως καλά; Αναρωτιόταν τώρα η Αρετή, βάζοντας στο μικροσκόπιο τη συμπεριφορά 

του καθηγητή κ. Βιγκοράκη από τότε που ανέλαβε την αδελφή της. 

Ένα μήνα αργότερα, κατά την επίσκεψή της στην παθολόγο γιατρό Εναλλακτικής Ιατρικής 

κ. Σπυροπούλου για την υπόθεση της Σεμίνας, οι ανησυχίες της Αρετής για τον Δρα Βιγκοράκη 

θα αποδεικνύονταν βάσιμες. Τι πληροφορήθηκε από την Δρα Σπυροπούλου, η οποία τα είχε 

μάθει από συγγενή της ουρολόγο γιατρό που εργαζόταν στο Χορσίδειο; Είχε μάθει ότι ο Δρ 

Βιγκοράκης συμπεριφερόταν ως δικτάτορας στην κλινική του και ότι γιατροί, επιμελητές, 

ειδικευόμενοι και νοσηλευτικό προσωπικό τον έτρεμαν. Δεν τολμούσαν να κάνουν κιχ! 

Αυτή η πληροφορία ήρθε κι έδεσε με την εμπειρία της Αρετής και της Ευγενίας, που είχαν 

διαπιστώσει και οι ίδιες κρούσματα φοβικής και δουλικής συμπεριφοράς ακόμη και των 

επιμελητών προς τον καθηγητή τους. 



  

Μακάρι στην περίπτωση του Δρα Βιγκοράκη να μην επαληθευόταν η παροιμία “χωρίς 

φωτιά καπνός δεν βγαίνει” και όλα αυτά που άκουσε εις βάρος του να ήταν κουτσομπολιά επειδή 

κάποιοι τον ζήλευαν για την υπεροχή του, ευχόταν η Αρετή… 

Το βράδυ της 5ης Ιουλίου, επομένης της εξόδου της Σεμίνας από το Χορσίδειο, η Αρετή 

έλαβε ένα δυσάρεστο τηλεφώνημα από την Ευγενία: «Αρετή, η Σεμίνα μας ανέβασε πάλι 

πυρετό». 

«Πολύ;» ρώτησε η Αρετή, προσπαθώντας να κρύψει την ταραχή της. 

«Δεν είναι υψηλός, 37,5. Όμως ανησυχώ». 

Η Αρετή την καθησύχασε θυμίζοντάς της ότι τις τελευταίες μέρες στο Χορσίδειο η Σεμίνα 

είχε παρουσιάσει τέτοιο πυρετό, και ότι οι νοσοκόμες και ο Δρ Πραλάκης τους είχαν πει να μην 

ανησυχούν διότι αυτά τα δέκατα δικαιολογούνταν από τις διαδοχικές μεταγγίσεις αίματος, αλλά 

και από τους φλεβοκαθετήρες που είχαν μαυρίσει το δέρμα της. 

«Γνώριζε όμως για τα δέκατα αυτά της Σεμίνας, τις τρεις τελευταίες μέρες στο νοσοκομείο, 

ο Δρ Βιγκοράκης; Τον είχαν πληροφορήσει ή όχι, δεδομένου ότι τον φοβόντουσαν;» σχολίασε η 

Ευγενία. 

Όταν έκλεισε το τηλέφωνο η Αρετή έπεσε πάλι σε περισυλλογή. Ήταν πράγματι οι 

μεταγγίσεις και οι φλεβοκαθετήρες που επανέφεραν τα δέκατα, από τα οποία η Σεμίνα είχε 

απαλλαγεί με τη λήψη της ενδοφλέβιας αντιβίωσης, ή κάτι άλλο; 

Χωρίς να διστάσει τηλεφώνησε στον καθηγητή κ. Βιγκοράκη και τον ενημέρωσε για τον 

πυρετό της Σεμίνας. 

«Καλησπέρα σας κύριε Βιγκοράκη, συγνώμη για την ενόχληση. Μπορώ να σας 

απασχολήσω για δύο λεπτά;» 

«Πείτε μου» απάντησε σε αυστηρό τόνο ο κύριος καθηγητής. 

«Έχει δίκιο ν’ ακούγεται ενοχλημένος» σκέφτηκε η Αρετή. «Σαββατόβραδο είναι και σαν 

άνθρωπος θέλει κι αυτός να ξεκουραστεί και να δει τα παιδιά και τη γυναίκα του». 

«Κύριε καθηγητά, η αδελφή μου έχει 37,5 πυρετό. Είναι ανησυχητικό αυτό; Βέβαια ο Δρ 

Πραλάκης μας διαβεβαίωσε χθες, όταν μας έδωσε το εξιτήριο, ότι αυτά τα δέκατα ήταν 

δικαιολογημένα λόγω των αλλεπάλληλων μεταγγίσεων και των τραυμάτων από τους 

φλεβοκαθετήρες, κι ότι σύντομα θα περνούσαν. Εσείς τι λέτε;» 

«Οπωσδήποτε το πρωί πρέπει η αδελφή σας να κάνει εισαγωγή στο νοσοκομείο. Ευτυχώς το 

Χορσίδειο εφημερεύει αύριο. Πρωί-πρωί λοιπόν να είσαστε εκεί για την εισαγωγή». 

«Μα δεν μπορεί να γίνει αυτό κύριε Βιγκοράκη. Η αδελφή μου μόλις χθες το απόγευμα 

βγήκε από το νοσοκομείο. Ένα μήνα νοσηλευόταν εκεί και χθες βγήκε ένα σωματικό και ψυχικό 

ερείπιο. Έχει περάσει μόλις ένα εικοσιτετράωρο εκτός νοσοκομείου και δεν έχει καν συνέλθει. 

Αν της πούμε ότι αύριο ξαναμπαίνει θα καταρρεύσει. Δεν γίνεται αυτό». 

«Καλά, κρατήστε την λοιπόν στο σπίτι» απάντησε ψυχρά ο γιατρός και έκλεισε το 

τηλέφωνο. Αυτή ήταν και η τελευταία φορά που η Αρετή μίλησε στον Δρα Βιγκοράκη. 

Η Αρετή έμεινε για μερικά λεπτά ακίνητη και αποσβολωμένη. Σε λίγο τηλεφώνησε στις 

αδελφές της για να τους πει τα νέα από τον κ. Βιγκοράκη. 

«Ευγενία, ο γιατρός είπε να ξαναμπεί η Σεμίνα μας αύριο το πρωί στο Χορσίδειο». 

«Μα τι είναι αυτά που λέει; Χθες βγήκαμε και μας έλεγαν ότι τα δέκατα αυτά οφείλονταν 

στις μεταγγίσεις. Τώρα τι άλλο θέλει να κάνει που δεν το έκανε έναν ολόκληρο μήνα; Δεν είναι 

δυνατόν! Δεν είναι στα καλά του ο άνθρωπος!» 



  

Εν τω μεταξύ η Σεμίνα άκουγε τη στιχομυθία από τον καναπέ και παρενέβη με όση δύναμη 

είχε η φωνή της: «Να ξαναμπώ στο Χορσίδειο; Ούτε στην άλλη μου ζωή. Ούτε θέλω να ξαναδώ 

κανέναν από δαύτους. Μπήκα καλά και βγήκα ένα ερείπιο. Ούτε απ’ έξω δεν θέλω να περάσω 

απ’ αυτό το νοσοκομείο. Δεν ξέρουν τι τους γίνεται εκεί μέσα. Δεν τους εμπιστεύομαι». 

Δεν είχε άδικο η Σεμίνα. Παρόλη την ιώβεια υπομονή και τη συνεργασιμότητα που είχε 

επιδείξει κατά τη νοσηλεία της στο Χορσίδειο, έχοντας βιώσει τις οδυνηρές παρενέργειες που 

της είχαν προκαλέσει τα αντιβιοτικά και τα διουρητικά κατάλαβε ότι κάτι δεν πήγαινε καλά με 

τη θεραπεία που της χορήγησαν. Ότι κάποια φάρμακα αντί για καλό της έκαναν πολύ κακό. Ότι 

ο καθηγητής και οι επιμελητές την είχαν αναθέσει σ’ έναν ειδικευόμενο παθολόγο και οι ίδιοι 

δεν είχαν ιδέα για την επιδείνωση της κατάστασής της ούτε και νοιάζονταν. 

«Έχεις δίκιο, Σεμίνα μου, δεν θα ξαναπάμε στο Χορσίδειο. Ηρέμησε αγάπη μου, θα βρούμε 

κάποια άλλη λύση» τη διαβεβαίωσε η Αρετή. «Προσπάθησε να κοιμηθείς απόψε και μη 

σκέπτεσαι τίποτα. Θα τα πούμε το πρωί. Καληνύχτα». 

 

 

 
 

 
 

 

 

\ 

 



  

 

 

 

 

 

 

7. Εγκληματική αδιαφορία στο Χελθάγνειο 
 

Τη νύχτα της 5ης προς την 6η Ιουλίου του 2014 η Αρετή δεν έκλεισε μάτι. Προσευχόταν, 

διαλογιζόταν, σέρφαρε στο Διαδίκτυο και προσπαθούσε να λύσει τις δεκάδες απορίες της για την 

επιδείνωση της ασθένειας της Σεμίνας. Γιατρός δεν ήταν αλλά είχε ερευνητικό μυαλό και σαν 

μαθηματικός προσπαθούσε πάντα να βρει λύσεις στα προβλήματα που ανέκυπταν. 

Έως τώρα είχαν αντιμετωπιστεί δύο λοιμώξεις της Σεμίνας με αντιβιοτικά. Μάλιστα, η 

πρώτη λοίμωξη, εκείνη της Βρουκέλλας που διαγνώστηκε στο Νομπλάκειο, διαψεύστηκε από 

τον καθηγητή Δρα Βιγκοράκη στο Χορσίδειο Νοσοκομείο, όπου διέγνωσαν “χρυσίζοντα” 

σταφυλόκοκκο. Ο πυρετός και στις δύο περιπτώσεις είχε υποχωρήσει με τα αντιβιοτικά. 

«Λες, ο μη γένοιτο, η Σεμίνα να έπαθε καμιά νέα ενδονοσοκομειακή λοίμωξη στο 

Χορσίδειο, το οποίο δεν θα έλεγε κανείς ότι έλαμπε από καθαριότητα;» αναρωτήθηκε η Αρετή, 

και άρχισε να ψάχνει στο Διαδίκτυο για λοιμωξιολόγο στην περιοχή του Χαλανδρίου. Βρήκε 

τρεις, μεταξύ των οποίων επέλεξε τον Δρα Δροσίδη, που είδε ότι ήταν επιμελητής στο Χελθάγνειο 

Νοσοκομείο. «Χμ… αυτός είναι, αυτόν θέλουμε!» σκέφτηκε η Αρετή, ώστε, αν χρειαζόταν να 

ξαναμπεί η Σεμίνα σε νοσοκομείο, να της έδινε παραπεμπτικό για το Χελθάγνειο. 

Την επομένη, Κυριακή 6 Ιουλίου, αφού πρώτα ενημέρωσε τις αδελφές της και συμφώνησαν, 

η Αρετή τηλεφώνησε στο λοιμωξιολόγο Δρα Δροσίδη. Του εξήγησε την κατάσταση της αδελφής 

της, κι εκείνος απάντησε: «Δεν μπορώ να σας προτείνω τίποτα αν δεν δω όλο το φάκελο 

νοσηλείας της ασθενούς. Μπορείτε να φέρετε το φάκελο με όλες τις εξετάσεις στο ιατρείο μου;» 

«Και βέβαια μπορούμε. Άλλωστε δεν είστε μακριά. Στο Χαλάνδρι μένουν οι αδελφές μου. 

Θα σας φέρει το φάκελο η Ευγενία που γνωρίζει και την περιοχή. Πότε μπορείτε να τη δεχτείτε;» 

«Αύριο το απόγευμα στις 6:30, θα την περιμένω». 

«Εντάξει κύριε Δροσίδη, σας ευχαριστώ» απάντησε η Αρετή με ανακούφιση. 

 



  

Τη Δευτέρα, 07/07/2014, η Ευγενία, μεταφέροντας τον τεράστιο φάκελο νοσηλείας της 

Σεμίνας, έφτασε στο ραντεβού με το Δρα Δροσίδη ενωρίτερα και περίμενε κάπου ένα τέταρτο 

στο χολ. Όταν έφτασε η σειρά της, ο γιατρός τη δέχτηκε στο γραφείο του και χωρίς πολλά λόγια 

άνοιξε το φάκελο της Σεμίνας και έριξε μια ματιά στις εξετάσεις της. 

«Η κατάσταση της αδελφής σας είναι περίπλοκη· γι’ αυτό προτού σας προτείνω οτιδήποτε 

πρέπει να την εξετάσω και κλινικά». 

«Πότε μπορείτε να την επισκεφτείτε, γιατρέ;» 

«Θα έρθω μόλις κλείσω το ιατρείο μου, δεν γνωρίζω ακριβώς την ώρα, πάντως θα είναι πριν 

από τις εννιά το βράδυ». 

«Θα σας περιμένουμε. Τι σας οφείλω για την επίσκεψη;» 

«50 ευρώ με απόδειξη». 

Κατά τις 8:45 μ.μ., ο ψηλόλιγνος Δρ Δροσίδης έφτασε στο σπίτι των αδελφών Λιβέρη, με 

μια μεγάλη τσάντα στο χέρι, και ζήτησε από τη Σεμίνα να ξαπλώσει στο κρεβάτι για να 

ψηλαφίσει την κοιλιά της. 

«Λυπάμαι, αλλά η αδελφή σας πρέπει να εισαχθεί άμεσα σε νοσοκομείο» είπε χωρίς 

περιστροφές. 

«Το φοβόμασταν, γι’ αυτό απευθυνθήκαμε σ’ εσάς, επειδή είστε επιμελητής στο 

Χελθάγνειο». 

Ο Δρ Δροσίδης έγραψε ένα παραπεμπτικό δύο σελίδων, που μόνο ο ίδιος μπορούσε να 

διαβάσει, επισημαίνοντας στο τέλος ότι η ασθενής «χρήζει επανεισαγωγής για διερεύνηση 

πιθανής υποτροπής της βακτηριαιμίας» και συνέστησε εισαγωγή στο Χελθάγνειο Νοσοκομείο 

την πρώτη μέρα που θα εφημέρευε. Ζήτησε άλλα 50 ευρώ, και τούτη τη φορά δεν έδωσε 

απόδειξη διότι… είχε “ξεχάσει” το μπλοκ αποδείξεων στο ιατρείο του. 

Η επόμενη μέρα που θα εφημέρευε το Χελθάγνειο ήταν το απόγευμα της 10ης Ιουλίου, 

πράγμα που έδινε στη Σεμίνα τρεις ακόμη μέρες για ν’ αναλάβει δυνάμεις στη θαλπωρή του 

σπιτιού της. Ωστόσο, η αναμονή για μια ακόμη εισαγωγή σε νοσοκομείο, μετά από όσα είχε 

περάσει στο Χορσίδειο, δικαιολογημένα της δημιουργούσε άγχος και κατάθλιψη. 

Η Αρετή και η Ευγενία προσπαθούσαν να της ανυψώσουν το ηθικό, θυμίζοντάς της ότι ο Δρ 

Δροσίδης είχε επιβεβαιώσει ότι το Χελθάγνειο είναι από τα καλύτερα Νοσοκομεία της χώρας  

και ότι διαθέτει άνετους θαλάμους και ευρύχωρο σαλόνι, κάτι που δεν υπήρχε στο Χορσίδειο.  

Η Ευγενία, μάλιστα, επισήμανε ότι το Χελθάγνειο είχε εργαστήρια τελευταίου τύπου, 

πράγμα που είχε διαπιστώσει ιδίοις όμμασι κατά τις πολυάριθμες επισκέψεις της με 

μπουκαλάκια αίματος για εξειδικευμένες ανοσολογικές εξετάσεις που δεν μπορούσαν να γίνουν 

στο Χορσίδειο. 

«Αλήθεια, τι ταλαιπωρία ήταν κι αυτή; Κι αν κάποιος ασθενής δεν έχει δικό του άνθρωπο 

για να τρέχει από το ένα νοσοκομείο στο άλλο, τι κάνουν; Ή αν δεν μπορεί ο συγγενής να 

πληρώσει ταξί και αναγκάζεται να περιμένει στη στάση για λεωφορείο, δεν αλλοιώνεται το αίμα 

μέσα στη ζέστη μέχρι να φτάσει στο εργαστήριο; Πρωτόγονα πράγματα…» μονολογούσε η 

Ευγενία. 

Οι τρεις μέρες πέρασαν χωρίς να το καταλάβουν και το απόγευμα της 10ης Ιουλίου οι 

αδελφές Λιβέρη έφτασαν με ταξί στο Χελθάγνειο. Η πολύωρη αναμονή στους διαδρόμους του 

ισογείου, μέχρι να γίνουν όλες οι προκαταρκτικές εξετάσεις, ήταν εφιαλτική. Και όμως, για άλλη 

μια φορά η Σεμίνα έδειχνε ιώβεια υπομονή, καθώς περίμενε καθισμένη στο αναπηρικό 

καροτσάκι έξω από τους εργαστηριακούς θαλάμους για να έρθει η σειρά της, έχοντας δίπλα της 



  

την Αρετή να της κρατάει το χέρι και να την εμψυχώνει. Η Ευγενία εν τω μεταξύ έτρεχε από 

γραφείο σε γραφείο με το βιβλιάριο ασθενείας της Σεμίνας, περιμένοντας σε τεράστιες ουρές για 

να διεκπεραιώσει τις γραφειοκρατικές διαδικασίες. 

Όταν τελείωσε και πήγε να συναντήσει τη Σεμίνα με την Αρετή έξω από τον ακτινολογικό 

θάλαμο, η Ευγενία άρχισε να γκρινιάζει: «Γιατί ήρθαμε εδώ; Ήταν λάθος μας! Έπρεπε να 

ξαναπάμε στο Χορσίδειο που ήξεραν το ιστορικό της Σεμίνας». 

Το τελευταίο πράγμα που χρειαζόταν η Σεμίνα, την ώρα που προσπαθούσε με νύχια και με 

δόντια να συγκεντρώσει όλες τις δυνάμεις της για να μην καταρρεύσει, ήταν αυτό. 

«Ευγενία, σε παρακαλώ σταμάτα τη γκρίνια! Πώς μιλάς έτσι μπροστά στη Σεμίνα; Είναι 

τρόπος αυτός για να την εμψυχώσεις;» την επέπληξε η Αρετή, ενώ η Σεμίνα παρέμενε αμίλητη 

και ανέκφραστη. 

Σαν να μην είχε ακούσει ή καταλάβει τίποτα, η Ευγενία συνέχισε τη γκρίνια μεγαλοφώνως 

στο διάδρομο. Το ξέσπασμά της ήταν αναμενόμενο, αφού τους προηγούμενους πέντε μήνες στο 

πλευρό της Σεμίνας, είτε εντός νοσοκομείων είτε στο σπίτι, είχε καταπονηθεί ψυχικά και 

σωματικά σε σημείο να πλησιάζει τα όρια του νευρικού κλονισμού. 

Η Αρετή προσπάθησε να την ηρεμήσει θυμίζοντάς της ότι στο Χορσίδειο η Σεμίνα όχι μόνο 

δεν είδε βελτίωση, αλλά πήγε από το κακό στο χειρότερο· ότι το περιβάλλον του Χορσίδειου 

ήταν απαίσιο, οι γιατροί αδιάφοροι και αναποτελεσματικοί, και ότι η ίδια η Σεμίνα είχε δηλώσει 

ότι δεν ήθελε να περάσει ξανά ούτε έξω από την πόρτα του νοσοκομείου αυτού. 

«Όλες μαζί δεν πήραμε την απόφαση να έρθουμε στο Χελθάγνειο για καλύτερα;» ρώτησε η 

Αρετή, και συνέχισε: «Με τι κουράγιο θα μπορούσε η Σεμίνα να ξαναμπεί στο μπάχαλο του 

Χορσίδειου όπου είχε τόσες απαίσιες εμπειρίες; Το είπε, άλλωστε, ότι δεν θέλει να ξαναδεί 

κανέναν από εκεί μέσα». 

Εκείνη τη στιγμή άνοιξε η πόρτα του ακτινολογικού κι ένας νοσοκόμος με τα χαρτιά στο 

χέρι φώναξε: «Σεμίνα Λιβέρη;» 

«Ναι, εδώ είναι» απάντησε η Αρετή. Καθώς η Σεμίνα έμπαινε στο θάλαμο με τη βοήθεια 

του τραυματιοφορέα, η Αρετή αγκάλιασε την Ευγενία με στοργή προσπαθώντας να την 

συνεφέρει. «Ηρέμησε αγάπη μου! Μην πανικοβάλλεσαι. Όλα θα πάνε καλά». 

Όταν τελείωσαν οι ακτινολογικές εξετάσεις και κατέληξαν στο θάλαμο 7 της 6ης 

Παθολογικής Κλινικής, που βρισκόταν στον 5ο όροφο, ήταν περασμένα μεσάνυχτα. 

«Ευγενία μου, εσύ φύγε τώρα. Πάρε ταξί και πήγαινε στο σπίτι για να ξεκουραστείς ώστε 

να έχεις δυνάμεις να βρίσκεσαι πρωί-πρωί εδώ· θα μείνω εγώ απόψε με τη Σεμίνα» είπε η 

Αρετή, παρόλο που ήταν και η ίδια ένα ράκος. Ανησυχούσε όμως τώρα και για την Ευγενία και, 

οπλισμένη με τη δύναμη που της έδινε η αγάπη για τις δύο αδελφές της, πίστευε ότι θ’ αντέξει 

να ξενυχτήσει άυπνη στο πλευρό της Σεμίνας, μετά από μια μέρα αφάνταστης ψυχικής και 

σωματικής ταλαιπωρίας. 

Η Ευγενία δεν έφερε αντίρρηση· ποιος ξέρει πόση εξάντληση ένιωθε… 

«Καληνύχτα Σεμίνα μου, αύριο στις 7 το πρωί θα είμαι εδώ. Προσπάθησε να χαλαρώσεις 

και να κοιμηθείς λίγο» είπε, φιλώντας τρυφερά τη Σεμίνα στο μέτωπο και χαϊδεύοντάς της τα 

μαλλιά. Καληνύχτα Αρετή, προσπάθησε να πάρεις κανένα υπνάκο κι εσύ στην καρέκλα. Αύριο 

θα παραγγείλουμε πολυθρόνα». 

Δεν είχε καλά-καλά προλάβει να τακτοποιήσει τη Σεμίνα στο κρεβάτι της η Αρετή, όταν 

εμφανίστηκε ο εφημερεύων γιατρός Δρ Μάνεσης για να πάρει το ιστορικό της ασθενούς. 

Η Αρετή του εξήγησε τα πάντα με το νι και με το σίγμα, δείχνοντάς του και τον φάκελο με 

όλο το ιστορικό, και ο Δρ Μάνεσης, που την άκουγε με μεγάλη προσοχή, απεφάνθη ότι η 



  

ενδοφλέβια αντιβίωση στο Χορσίδειο κακώς συνεχίστηκε για τέσσερις εβδομάδες. «Αφού στις 

10 μέρες ο Δρ Βιγκοράκης σας είπε ότι ο σταφυλόκοκκος δεν ανιχνευόταν, θα έπρεπε να είχε 

σταματήσει την αγωγή στις δύο εβδομάδες. Τέσσερις εβδομάδες με τόσο βαριά αντιβίωση ήταν 

πολλές». 

Το τελευταίο που χρειαζόταν ν’ ακούσει η Αρετή ήταν αυτό. 

«Και τι ζημιά νομίζετε ότι έχει κάνει όλη αυτή η αντιβίωση στο αίμα και στο συκώτι της 

Σεμίνας; Είναι άραγε αναστρέψιμη;» ρώτησε η Αρετή τον κ. Μάνεση, αλλά εκείνος κούνησε το 

κεφάλι του σκεπτικά και απέφυγε να απαντήσει. 

«Γιατρέ, έχω διαβάσει ότι τα αντιβιοτικά βλάπτουν την αιμοποιητική λειτουργία του μυελού 

των οστών και προκαλούν αναιμία. Λέτε εκεί να οφείλεται ο χαμηλός αιματοκρίτης και τα 

μειωμένα αιμοπετάλια; Όπως είδατε και στις εξετάσεις, η Σεμίνα είχε 170.000 αιμοπετάλια όταν 

μπήκε στο Χορσίδειο, και μετά την αγωγή τεσσάρων εβδομάδων με αντιβιοτικά κατέβηκαν στις 

81.000, δηλαδή κάτω από τα μισά. Λέτε να ευθύνονται τα αντιβιοτικά γι’ αυτό;» ξαναρώτησε η 

Αρετή. 

«Ίσως… μπορεί, τίποτα όμως δεν είναι σίγουρο» είπε ο Δρ Μάνεσης και έφυγε. Η προσοχή 

με την οποία την άκουσε και γενικά το ύφος και η έκφραση συμπάθειας που διαφαινόταν στο 

πρόσωπό του έκαναν καλή εντύπωση στην Αρετή, αλλά δυστυχώς δεν θα τον ξανάβλεπε. Τη 

Σεμίνα την ανέλαβε η επιμελήτρια παθολόγος Δρ Ξυδάκη, μια ψυχρή και αγέλαστη γιατρίνα που 

έκρυβε αρκετή αλαζονεία κάτω από την άσπρη ρόμπα της. Αυτό δεν θα βοηθούσε την  

ψυχολογία της Σεμίνας που είχε τόση ανάγκη για λίγη ανθρωπιά κι ένα χαμόγελο από την 

θεράποντα ιατρό της. 

Στη συνέχεια, και μετά από σύσκεψη των γιατρών με το Διευθυντή της 6ης Παθολογικής 

Κλινικής για το «περιστατικό», το πρώτο που ζήτησε η Δρ Ξυδάκη ήταν διακοπή του 

αντιπηκτικού Salospir 100 mg, το οποίο έπαιρνε η Σεμίνα από τότε που είχε χειρουργηθεί για 

αντικατάσταση αορτικής βαλβίδας με βιοπροσθετική στο Βαλβόγλειο, ώστε να γίνει η βιοψία 

ήπατος μετά από έξι μέρες. 

Από το πρωί της 11ης  Ιουλίου 2014, άρχισαν αφαιμάξεις επί αφαιμάξεων, συχνά δύο και 

τρεις  φορές  την  ημέρα.  Νοσοκόμες  πήγαιναν  κι  έρχονταν  με  τις  σύριγγες,  οργώνοντας  τα 

χεράκια της ασθενούς με το μαυρισμένο από τις τρυπησιές δέρμα, για να βρουν γερή φλέβα ώστε 

να τραβήξουν κι άλλο αίμα από το λιγοστό που είχε απομείνει πια στη Σεμίνα. 

Το περίεργο ήταν ότι στην πρώτη εξέταση αίματος της ασθενούς, που έγινε κατά την 

εισαγωγή της στο Χελθάγνειο το προηγούμενο βράδυ, τα αιμοπετάλια, που έξι μέρες πριν στο 

Χορσίδειο ήταν 81.000, είχαν ανέβει – χωρίς καμία αγωγή κατά της αναιμίας – στις 141.000,  

ενώ λίγες ώρες αργότερα, δηλαδή το πρωί της 11/07/2014 είχαν εκτιναχθεί στο υγιέστατο 

νούμερο των 243.000 (Φυσιολογικές τιμές 150.000 - 400.000). 

Αυτό βέβαια δεν το πληροφορήθηκε τότε η Αρετή, αλλά το ανακάλυψε δύο εβδομάδες 

αργότερα, όταν η Σεμίνα πήρε εξιτήριο από το Χελθάγνειο και είχε στα χέρια της το 

“Ενημερωτικό Εξόδου”. Το γεγονός αυτό της κίνησε πολύ την περιέργεια. 

«Τι ήταν άραγε εκείνο που εκτίναξε τα αιμοπετάλια μέσα σε μία εβδομάδα, χωρίς καμία 

θεραπευτική αγωγή;» αναρωτιόταν η Αρετή, στην προσπάθειά της να εξηγήσει τα περίεργα. 

«Μήπως είχαν κάνει λάθος στο Χορσίδειο που τα είχαν βγάλει 81.000; Μήπως έκαναν 

λάθος στο Χελθάγνειο; Αλλά πάλι, θα έκαναν δύο φορές λάθος;» απορούσε. 

Δυστυχώς όμως, από εκεί και πέρα ο αριθμός των αιμοπεταλίων θα ήταν σταθερά καθοδικός 

και στην τελευταία εξέταση στο Χελθάγνειο, στις 22/07/2014, είχαν κατέβει στις 159.000. 



  

Ακόμη βέβαια ήταν εντός των φυσιολογικών ορίων. 

Όσον αφορά το περιβάλλον του θαλάμου 7, αυτό ήταν συγκριτικά καλύτερο από εκείνο του 

Χορσίδειου και, παρόλο που υπήρχαν 6 κρεβάτια, έμενε αρκετός ελεύθερος χώρος ανάμεσά 

τους. Μόνο στην τουαλέτα με το ντους υπήρχε συνωστισμός. 

Το κρεβάτι της Σεμίνας ήταν ευτυχώς δίπλα στο παράθυρο, κι αυτό την ανακούφιζε διότι 

μπορούσε να βλέπει ένα κομμάτι του ουρανού καθώς ήταν ξαπλωμένη. 

Την επομένη της εισαγωγής της Σεμίνας στο Χελθάγνειο η νοσηλεύτρια είπε στις κυρίες 

Λιβέρη ότι η αδελφή τους έπρεπε το απόγευμα να μεταφερθεί με ασθενοφόρο στο ιδιωτικό 

θεραπευτήριο Κροσεβιάνκα για να της γίνει Αξονική Τομογραφία θώρακος και άνω και κάτω 

κοιλίας. «Μην ανησυχείτε, η συμμετοχή είναι μικρή. Το μεγαλύτερο μέρος της δαπάνης το 

καλύπτει ο ΕΟΠΥΥ» πρόσθεσε η νοσηλεύτρια. 

«Και γιατί να πληρώσουμε συμμετοχή; Γιατί να ταλαιπωρηθεί η αδελφή μας με δρομολόγια 

στο Κροσεβιάνκα; Δεν υπάρχει Αξονικός Τομογράφος εδώ σε κοτζάμ Χελθάγνειο; Γιατί πρέπει 

να πληρώνει το κράτος ιδιωτικό διαγνωστικό κέντρο;» ρώτησε με απορία η Αρετή, που μόλις και 

μετά βίας συγκρατούσε το θυμό της. 

«Έχουμε Αξονικό Τομογράφο και εδώ, αλλά υπάρχει λίστα αναμονής και βιαζόμαστε να 

γίνει η εξέταση άμεσα. Στο Κροσεβιάνκα θα ζητήσετε να κάνει την εξέταση ο ακτινολόγος Δρ 

Χρηστίδης, ο οποίος ξέρουμε ότι είναι πολύ προσεκτικός διότι μέχρι πρότινος εργαζόταν σ’ 

εμάς». 

Εν τω μεταξύ είχαν έρθει από το χωριό ο Ευτύχης με τη σύζυγό του Ευδοκία, και η Σεμίνα 

εξέφρασε την επιθυμία να τη συνοδεύσει ο αδελφός της στο ασθενοφόρο. Ένιωθε μεγαλύτερη 

ασφάλεια μαζί του. 

Σε λίγο έφτασαν οι τραυματιοφορείς, έβαλαν τη Σεμίνα πάνω σε φορείο και με τη συνοδεία 

του Ευτύχη τη μετέφεραν στο ασθενοφόρο και με αυτό στο Κροσεβιάνκα. 

Οι αξονικές τομογραφίες θώρακος και άνω-κάτω κοιλίας διενεργήθηκαν άμεσα, αλλά λόγω 

βιασύνης είχαν ξεχάσει να δώσουν στην ασθενή να πιει το απαιτούμενο σκιαγραφικό υγρό. Έτσι 

τα ευρήματα δεν ήταν πολύ καθαρά ώστε να αναγνωστούν με ακρίβεια. Μεταξύ άλλων, το 

διαγνωστικό σημείωμα του ακτινολόγου Δρος Χρησίδη ανέφερε: 

Παρατηρείται αύξηση των διαστάσεων του ήπατος και του σπληνός. Δεν ελέγχεται ασκιτική 

 συλλογή υγρού. Αρχόμενες αλλοιώσεις συμβατές με κίρρωση ήπατος. Πάγκρεας, επινεφρίδια 

 χωρίς παθολογικά ευρήματα. Νεφροί φυσιολογικών διαστάσεων χωρίς αποφρακτική ουροπάθεια. 

 Διαπιστώθηκε  επίσης  υπερομφαλική  κήλη  και  παρουσία  χειρουργικών  clips  επιχώρια.  Δεν 

 ελέγχεται πλευριτική συλλογή. Δεν παρατηρείται περικαρδιακή συλλογή υγρού». 

Όπως εξήγησε ο ακτινολόγος στον Ευτύχη, η παρουσία χειρουργικών clips σήμαινε ότι το 

πλαστικό πλέγμα, που είχε τοποθετηθεί στην κοιλιά της Σεμίνας κατά την εγχείρηση 

αποκατάστασης κοιλιοκήλης στο Γκραβιτέο (26/01/2012), είχε σπάσει και κομμάτια του είχαν 

διασκορπιστεί μέσα στα σωθικά της. 

Όταν ενημερώθηκε γι’ αυτό η Αρετή τηλεφώνησε αμέσως στον χειρουργό Δρα Κωκουσίδη 

για να παραπονεθεί και να τον ρωτήσει πόσο επικίνδυνο ήταν αυτό. 

«Μην ανησυχείς Αρετή, η Σεμίνα δεν κινδυνεύει από αυτό. Τα άλλα ευρήματα να 

προσέξετε» είπε καθησυχαστικά ο χειρουργός. 

Η Αρετή δεν ήθελε να τραβήξει το σχοινί και να του πει κατάμουτρα ότι δεν έκανε σωστά τη 

δουλειά του, διότι ήταν ο μόνος φίλος γιατρός που είχε το θάρρος να τηλεφωνήσει ανά πάσα 

στιγμή και να τον ρωτήσει για οτιδήποτε την απασχολούσε σε σχέση με την πορεία της 



  

ασθένειας της Σεμίνας. 

Το ίδιο απόγευμα, η Αρετή άκουσε το γιατρό της Μάγδας, μιας πρώην τοξικομανούς που 

νοσηλευόταν στο απέναντι κρεβάτι, να της λέει ότι το πρωί θα έκανε αξονική τομογραφία εντός 

του Χελθάγνειου! Η Σεμίνα μάλλον δεν το είχε ακούσει, και η Αρετή δεν θεώρησε σκόπιμο να 

της το αναφέρει για να μην την εκνευρίσει. 

«Πώς γίνεται και για τη Μάγδα δεν υπήρχε λίστα αναμονής;» απορούσε η Αρετή, καθώς 

συζητούσε το θέμα με την Ευγενία χωρίς ν’ ακούει η Σεμίνα. Δεν τόλμησε όμως να 

διαμαρτυρηθεί στην Δρα Ξυδάκη. Είχε καταλάβει το χαρακτήρα της και πρόσεχε πολύ πώς να 

της μιλάει ώστε ν’ αποσπά κάποιες πληροφορίες για την κατάσταση της υγείας της αδελφής της. 

Στο Χελθάγνειο, εκτός από ενδοφλέβιους ορούς που ίσως περιείχαν και κάποιες βιταμίνες – 

κάτι τέτοιο άφησαν να εννοηθεί οι νοσοκόμες που τους άλλαζαν κάθε λίγο – δεν έδωσαν κανένα 

καινούργιο φάρμακο ή αντιβιοτικό στη Σεμίνα. 

«Μήπως η διακοπή των αντιβιοτικών ήταν αυτή που είχε ανεβάσει τα αιμοπετάλια;» 

αναρωτιόταν η Αρετή όταν μελετούσε τις εξετάσεις που της παραδόθηκαν αργότερα, μετά την 

έξοδο της Σεμίνας από το νοσοκομείο. 

Η θεράπων ιατρός της Σεμίνας σε ερωτήσεις της Αρετής απαντούσε ότι έψαχναν να βρουν 

την (πιθανή) υποκείμενη «συστηματική» νόσο που προκάλεσε την (πιθανή) αυτοάνοση 

ηπατίτιδα. «Προτού δώσουμε οποιαδήποτε θεραπεία, πρέπει να ξέρουμε τι την προκάλεσε» 

επαναλάμβανε συχνά και με έμφαση. 

Την επομένη της διπλής αξονικής τομογραφίας, η Δρ Ξυδάκη μπήκε φουριόζα και 

αλαφιασμένη στο θάλαμο για να ζητήσει το φάκελο της Σεμίνας με το ιστορικό της νοσηλείας 

της στα προηγούμενα δύο νοσοκομεία. Σαν από διαίσθηση, η Αρετή δίστασε, λέγοντας ότι ήθελε 

να βγάλει πρώτα φωτοαντίγραφα, και αντιστάθηκε στο να δώσει τον φάκελο εκείνη τη στιγμή. 

Η Δρ Ξυδάκη όμως της άρπαξε το φάκελο από το χέρι, λέγοντας: «Μου τον ζήτησε ο 

διευθυντής μου. Περιμένει αυτή τη στιγμή να του τον πάω. Μην ανησυχείτε, θα βγάλουμε 

φωτοαντίγραφα και θα σας επιστρέψουμε τα πρωτότυπα» είπε κι έφυγε τρέχοντας με το φάκελο 

της Σεμίνας παραμάσκαλα. 

Την επαύριο, η Αρετή ζήτησε το φάκελο νοσηλείας της Σεμίνας από την ειδικευόμενη Δρα 

Αλεξίου, βοηθό της Δρος Ξυδάκη. Προς μεγάλη της έκπληξη, το μεσημέρι η Δρ Αλεξίου 

επέστρεψε το φάκελο με τις σελίδες των εξετάσεων να είναι φύρδην μίγδην. Όταν, αργά το 

βράδυ, η Αρετή επέστρεψε στο σπίτι της, το πρώτο της μέλημα ήταν να τακτοποιήσει τις 

εξετάσεις με χρονολογική σειρά, όπως τις είχε προτού παραδώσει το φάκελο στη Δρα Ξυδάκη. 

Διαπίστωσε, όμως, ότι εκείνο που φοβόταν είχε συμβεί! Κάποιες ενδιάμεσες σελίδες έλειπαν 

δυστυχώς από το φάκελο. 

Αυτό προκάλεσε εκνευρισμό και ανησυχία στην Αρετή, αλλά ήλπιζε ότι κάποιος γιατρός θα 

τις είχε κρατήσει κι ότι την επομένη θα τις έβρισκε. Εις μάτην όμως! Οι σελίδες με τις κρίσιμες 

εξετάσεις που έλειπαν δεν βρέθηκαν ποτέ. 

Η Αρετή διαμαρτυρήθηκε έντονα στην Δρα Ξυδάκη, η οποία αντί για συγνώμη της είπε 

θυμωμένη: «Μόνο αυτές μου είχατε δώσει, κυρία Λιβέρη. Σας τις επέστρεψα όλες!» 

«Είμαι σίγουρη ότι σας είχα δώσει περισσότερες, κυρία Ξυδάκη. Μόλις το προηγούμενο 

βράδυ τις μελετούσα προσεκτικά στο σπίτι μου και δεν έλειπε καμία σελίδα. Όταν, π.χ., η 

αρίθμηση των σελίδων στο κάτω μέρος έλεγε 2 από 11, υπήρχαν πράγματι 11 σελίδες στο 

φάκελο, και μάλιστα συρραμμένες και όχι 6 που μου επιστρέψατε χύμα. Πώς χάθηκαν οι 

ενδιάμεσες 5 σελίδες;» 

Η Δρ Ξυδάκη, όμως, απαξιώντας ν’ απαντήσει, απομακρύνθηκε βιαστικά προς την έξοδο 



  

του θαλάμου. 

«Μάλλον θα αφαίρεσαν όποιες σελίδες τους ενδιέφεραν και επέστρεψαν τις υπόλοιπες, 

χωρίς να βγάλουν ποτέ φωτοαντίγραφα» παρατήρησε η Ευγενία, προσπαθώντας να καλμάρει την 

Αρετή που ήταν εκτός εαυτού. 

«Μην κάνεις έτσι Αρετή! Τι τις θέλεις τις παλιές; Κάθε μέρα γίνονται καινούργιες εξετάσεις 

στη Σεμίνα» πρόσθεσε καθησυχαστικά. 

«Τις χρειάζομαι για να δείξω το ιστορικό και σε άλλο γιατρό, αν δεν βρούμε άκρη ούτε εδώ 

μέσα» απάντησε η Αρετή, η οποία δεν μπορούσε να χωνέψει ότι χάθηκαν εξετάσεις με τα πιο 

σοβαρά εργαστηριακά ευρήματα από το φάκελο της Σεμίνας που φύλαγε ως κόρην οφθαλμού. 

Εκείνο που ανησυχούσε τώρα τις αδελφές της Σεμίνας ήταν η εικόνα κιρρωτικού ήπατος 

που έδειξε η αξονική άνω και κάτω κοιλίας, κάτι που επιβεβαιώθηκε και από το 

υπερηχογράφημα που έγινε στη συνέχεια στο Χελθάγνειο. 

«Μα καλά, γιατί στο Χορσίδειο, όπου είχαν κάνει στη Σεμίνα τρία υπερηχογραφήματα άνω 

και κάτω κοιλίας, στη διάρκεια της νοσηλείας της εκεί για ένα μήνα, δεν είδαν ότι υπήρχαν 

αλλοιώσεις στο συκώτι της που ήταν συμβατές με κίρρωση; Γιατί δεν μας είπε ποτέ κάτι τέτοιο ο 

καθηγητής ηπατολόγος Δρ Βιγκοράκης; Μήπως οι αλλοιώσεις αυτές δημιουργήθηκαν μέσα σε 

επτά ημέρες;» αναρωτιόταν η Αρετή που εξόρκιζε κάθε πιθανότητα ύπαρξης κίρρωσης του 

ήπατος. 

Περιέργως πως, ούτε η θεράπων ιατρός Δρ Ξυδάκη εκστόμισε ποτέ τη λέξη ‘κίρρωση’. Το 

μόνο που επαναλάμβανε σε κάθε ευκαιρία ήταν, «Θέλουμε ιστό, χρειαζόμαστε βιοψία σε ιστό από 

το ήπαρ» για να προχωρήσουμε σε οποιαδήποτε θεραπεία. 

Στις 17/07 το πρωί δεν έφεραν στη Σεμίνα πρωινό και η Δρ Ξυδάκη μπήκε νωρίς στο 

θάλαμο με το κεφάλι ψηλά για ν’ ανακοινώσει στις αδελφές Λιβέρη ότι σε λίγο η Σεμίνα θα 

κατέβαινε στο θάλαμο υπερήχων για βιοψία ήπατος. Δεν είχε προηγηθεί καμία ενημέρωση για 

την επικινδυνότητα και τα ρίσκα της εξέτασης, ούτε βεβαίως ρωτήθηκαν οι αδελφές Λιβέρη αν 

συναινούσαν στη βιοψία. 

Από την άλλη, οι αδελφές Λιβέρη δεν έφεραν καμία αντίρρηση στη βιοψία, έχοντας 

απογοητευτεί από το Χορσίδειο που στο ενημερωτικό εξόδου τρεις “ειδικευμένοι ” γιατροί, 

μεταξύ των οποίων και ο καθηγητής Δρ Βιγκοράκης, τους επέρριπταν την ευθύνη που δεν 

προχώρησαν σε βιοψία ήπατος. 

Δεν είχαν περάσει δέκα λεπτά που η Δρ Ξυδάκη ξαναμπήκε φουριόζα στο θάλαμο, λέγοντας 

ότι θα συνόδευε η ίδια τη Σεμίνα στην αίθουσα των υπερήχων, κι ότι ελλείψει φορείων θα 

μεταφερόταν πάνω στο κυλιόμενο κρεβάτι της. «Αυτό είναι ασφαλέστερο» πρόσθεσε, «ώστε να 

μην μετακινηθεί η ασθενής μετά τη βιοψία». 

Έτσι λοιπόν, η Σεμίνα, όπως ήταν με το νυχτικό πάνω στο κρεβάτι της, οδηγήθηκε από την 

ίδια την επιμελήτρια στο ασανσέρ, κατέβηκαν στο ισόγειο και εκεί η κ. Ξυδάκη ρολάρισε το 

κρεβάτι στο μακρύ διάδρομο οδηγώντας το στο θάλαμο ηπερήχων. Καθ’ οδόν η Δρ Ξυδάκη, που 

ήταν στα πάνω της εκείνο το πρωί, είπε “εμπιστευτικά” στην Αρετή και στην Ευγενία ότι με τη 

μεσολάβησή της κατάφερε να προηγηθεί η Σεμίνα από τους ασθενείς που ήταν γραμμένοι πριν 

απ’ αυτή στη λίστα για βιοψία, ώστε να μην περιμένει πολύ και ταλαιπωρείται νηστική μέχρι το 

απόγευμα. Η Αρετή και η Ευγενία την ευχαρίστησαν, ενώ η Σεμίνα που άκουσε τη σύντομη 

στιχομυθία δεν έκανε κανένα σχόλιο. 

Όταν η πόρτα του θαλάμου υπερήχων έκλεισε, η Αρετή ακούμπησε το μέτωπό της πάνω σ’ 

αυτή και προσευχόταν μέσα της όλα να πάνε καλά. Έμεινε εκεί ακίνητη για μερικά λεπτά, ενώ η 



  

Ευγενία στεκόταν λίγο πιο πέρα στο διάδρομο, συζητώντας με μια κοινή φίλη που είχε έλθει από 

το Καστέλο για να δει τη Σεμίνα. 

Σε περίπου μισή ώρα, άνοιξε η πόρτα του θαλάμου αλλά η Δρ Ξυδάκη βγήκε χωρίς τη 

Σεμίνα. Προφανώς εκνευρισμένη έδειξε ότι δεν ήθελε καμία ερώτηση από την Αρετή και την 

Ευγενία οι οποίες έτρεξαν ξοπίσω της με αγωνία. 

«Πήγε καλά η βιοψία της αδελφής μας;» ρώτησε η Αρετή, για να λάβει τη λακωνική 

απάντηση: «Δεν έγινε βιοψία». 

«Γιατί δεν έγινε;» 

«Ρωτήστε την ακτινολόγο κυρία Τυπάκη» απάντησε θυμωμένη η Δρ Ξυδάκη, δείχνοντας ότι 

δεν ήταν διατεθειμένη για περαιτέρω εξηγήσεις. 

Απογοητευμένες και φοβισμένες από την εξέλιξη αυτή η Αρετή και η Ευγενία επέστρεψαν 

έξω από το θάλαμο υπερήχων, περιμένοντας να βγει η Σεμίνα. 

Όταν έφτασε ο τραυματιοφορέας και η πόρτα του θαλάμου άνοιξε για να βγει η Σεμίνα 

πάνω στο κρεβάτι της, η Αρετή μπήκε μέσα για να μιλήσει με την ακτινολόγο και να ζητήσει μια 

εξήγηση. 

«Βγείτε αμέσως έξω σας παρακαλώ! Δεν επιτρέπεται σε συνοδούς να μπαίνουν στο θάλαμο 

υπερήχων. Θα σας εξηγήσω για την αδελφή σας όταν τελειώσω με τα επόμενα “περιστατικά”. 

Ελάτε να με βρείτε αργότερα» τσίριξε η Δρ Τυπάκη και η Αρετή φοβισμένη συμμορφώθηκε 

βγαίνοντας από το θάλαμο με το κεφάλι σκυφτό. 

Εν τω μεταξύ η Σεμίνα μεταφέρθηκε από τον τραυματιοφορέα πάλι στο θάλαμό της 

συνοδευόμενη από την Ευγενία, χωρίς καλά-καλά να έχει καταλάβει τι έγινε. Το μόνο που 

θυμόταν αργότερα ήταν ότι οι δύο γιατρίνες καβγάδιζαν πάνω από το κεφάλι της. 

Στο ισόγειο η Αρετή περίμενε σαν ζητιάνα κάπου δυο ώρες έξω από το θάλαμο των 

υπερήχων, με την κ. Τυπάκη να έχει βγει και ξαναμπεί βιαστικά κάμποσες φορές χωρίς να της 

δίνει καμία σημασία· oύτε καν μια ματιά. 

Κάποια στιγμή η υπομονή της Αρετής εξαντλήθηκε και την επόμενη φορά που την είδε να 

βγαίνει ύψωσε τη φωνή της θυμωμένη: «Θα μου πείτε επιτέλους γιατί δεν έγινε η βιοψία στο 

συκώτι της αδελφής μου;» 

«Μήπως θα προτιμούσατε να ρισκάρω η αδελφή σας να πεθάνει από αιμορραγία πάνω στη 

βιοψία;» απάντησε η ακτινολόγος, επίσης θυμωμένη. 

«Αιμορραγία γιατί; Πώς; Δεν ξέρατε τον κίνδυνο πριν κατεβάσετε την αδελφή μου για 

βιοψία;» 

«Ρωτήστε τη γιατρό σας» απάντησε η κ. Τυπάκη και εξαφανίστηκε μέσα στο θάλαμο 

υπερήχων, κλείνοντας ορμητικά την πόρτα στα μούτρα της αποσβολωμένης Αρετής, η οποία στη 

συνέχεια σωριάστηκε σε μια καρέκλα στο διάδρομο για να συνέλθει και να σκεφτεί. 

«Ήταν άραγε απάντηση στην προσευχή μου που δεν έγινε η βιοψία;» αναρωτιόταν, 

ευχαριστώντας το Θεό που δεν κινδύνεψε η ζωή της Σεμίνας. 

Η Αρετή πίστευε πολύ στη δύναμη της προσευχής, κι αυτό όχι επειδή το είχε διαβάσει στα 

θρησκευτικά βιβλία, αλλά από βιωματικές εμπειρίες. Είχε δει πάμπολλες απαντήσεις σε  

ένθερμες προσευχές που είχε κάνει από μικρό παιδί, χωρίς βεβαίως να μπορεί να ισχυριστεί ότι 

είχαν απαντηθεί όλες οι ικεσίες της. 

Όταν ηρέμησε ανέβηκε στο θάλαμο της Σεμίνας όπου η ίδια μαζί με την Ευγενία περίμεναν 

εναγωνίως να μάθουν την εξήγηση που είχε δώσει η ακτινολόγος. 

«Μου είπε να ζητήσουμε εξηγήσεις από τη γιατρό της Σεμίνας, την κυρία Ξυδάκη. Εκείνη 



  

θα μας πει γιατί δεν έγινε η βιοψία». 

«Και πού να τη βρούμε τώρα την επιμελήτρια; Προηγουμένως την είδα στο διάδρομο χωρίς 

την άσπρη μπλούζα να φεύγει βιαστικά, και μάλιστα απέφυγε να κοιτάξει προς το μέρος μου» 

μουρμούρισε η Ευγενία. 

«Να κοιτάξουμε μήπως βρούμε τη βοηθό της, την ειδικευόμενη Δρα Αλεξίου. Εκείνη είναι 

πιο φιλική. Ίσως γνωρίζει και μας λύσει την απορία». 

Χωρίς καθυστέρηση η Αρετή πήγε και στήθηκε έξω από το γραφείο των γιατρών. 

«Πού θα μου πάει; Θα την δω να μπαίνει ή να βγαίνει από το γραφείο. Αποκλείεται να έχει 

σχολάσει. Η ώρα είναι μιάμιση ακόμη» σκεπτόταν. 

Πράγματι, κατά τις 2:00 μ.μ. πέρασε από μπροστά της η Δρ Αλεξίου και, προτού 

εξαφανιστεί στο γραφείο των γιατρών, η Αρετή την σταμάτησε. 

«Γιατί δεν έγινε η βιοψία της Σεμίνας Λιβέρη σήμερα, κυρία Αλεξίου; Γνωρίζετε;» 

«Διότι δεν άρεσε το INR της αδελφής σας στη ακτινολόγο, την κυρία Τυπάκη». 

«Και γιατί δεν της άρεσε το International Normalized Ratio;» 

«Να, το θεώρησε υψηλό, πάνω από τα όρια που επιτρέπεται για να γίνει βιοψία ήπατος». 

«Πόσο δηλαδή ήταν το INR της αδελφής μου και πόσο θα έπρεπε να είναι κατά την κυρία 

Τυπάκη για να γίνει η βιοψία;» 

«Ήταν 1,34 και σύμφωνα με τα διεθνή στάνταρντ θα έπρεπε να είναι μικρότερο του 1,30. 

Δεν ήταν μεγάλη η διαφορά και η βιοψία έπρεπε και μπορούσε να γίνει. Δεν υπήρχε κίνδυνος» 

απάντησε η Δρ Αλεξίου και μπήκε στο γραφείο της. 

Τώρα μόλις η Αρετή άρχισε να καταλαβαίνει γιατί καβγάδιζαν η κ. Ξυδάκη και η κ. Τυπάκη 

μέσα στο θάλαμο των υπερήχων, πάνω από το κεφάλι τη Σεμίνας. Τώρα συνειδητοποιούσε γιατί 

η Δρ Ξυδάκη είχε βγει θυμωμένη από το θάλαμο και δεν ήθελε κουβέντα. 

Το απόγευμα της ίδιας ημέρας η Σεμίνα μεταγγίστηκε με δύο φιάλες πλάσμα αίματος, 

απανωτά, που θα κατέβαζαν, όπως είπαν, το INR ώστε να γινόταν η βιοψία ήπατος το επόμενο 

πρωί. Το πλάσμα έπεφτε πολύ αργά και η Σεμίνα, που είχε χάσει πια την υπομονή και την 

εμπιστοσύνη της στους γιατρούς, σε κάποια στιγμή ψιθύρισε: «έτσι μου έρχεται να πηδήξω από 

το παράθυρο». 

Η Αρετή σκέφτηκε ότι σε αυτή την άσχημη ψυχολογική κατάσταση που βρισκόταν η 

Σεμίνα, όπου, εκτός των σωματικών ενοχλήσεων, τα τραύματα της παιδικής της ηλικίας που 

ήταν χαραγμένα βαθιά μέσα της είχαν έρθει στην επιφάνεια, θα τη βοηθούσε σημαντικά μια 

κάποια ψυχολογική υποστήριξη που θα κατάφερνε να την ελευθερώσει από τα αρνητικά 

συναισθήματα που την ταλάνιζαν. Θυμήθηκε μάλιστα αυτό που είχε πει ο διάσημος Αμερικανός 

νευροχειρουργός του προηγούμενου αιώνα, γνωστός και ως πατέρας της Νευροχειρουργικής, ο 

Harvey Williams Cushing, ότι «Ο γιατρός είναι υποχρεωμένος να εξετάζει – περισσότερο από ένα 

άρρωστο όργανο, περισσότερο ακόμη κι από ολόκληρο το σώμα – τον άνθρωπο στον κόσμο του» 

και απευθύνθηκε στην προϊσταμένη. 

«Αδελφή, υπάρχει ψυχολόγος στο Χελθάγνειο; Πιστεύω ότι σε αυτή τη φάση ένας καλός 

ψυχολόγος θα μπορούσε να βοηθήσει πολύ τη Σεμίνα». 

«Όχι, δεν διαθέτει το νοσοκομείο μας ψυχολόγους» ήταν η απάντηση της προϊσταμένης. 

«Κρίμα! Ένα τόσο μεγάλο νοσοκομείο έπρεπε να διαθέτει και ψυχολόγους. Ειλικρινά 

πιστεύω ότι όλα τα νοσοκομεία πρέπει να διαθέτουν ψυχολόγους» σχολίασε απογοητευμένη η 

Αρετή και συνέχισε: «Τουλάχιστον ας έδιναν στην αδελφή μου κάποιο αντικαταθλιπτικό ή έστω 

χαλαρωτικό χάπι, για να κοιμάται τη νύχτα. Ξέρετε, σε κάποια στιγμή η Σεμίνα μουρμούρισε ότι 



  

ήθελε να πηδήξει από το παράθυρο». 

«Σκέφτηκε να πηδήξει από το παράθυρο, είπατε; Αμέσως τώρα θα ζητήσω από τη βοηθό 

θαλάμου να της αλλάξει κρεβάτι, ώστε να μην είναι δίπλα στο παράθυρο» είπε η προϊσταμένη 

δείχνοντας αρκετά θορυβημένη. 

«Προς Θεού, μην κάνετε κάτι τέτοιο. Πάνω στη στενοχώρια της, είπε κάτι που δεν το 

εννοούσε η αδελφή μου. Η Σεμίνα αγαπάει τη ζωή και δεν θα έκανε ποτέ κακό στον εαυτό της. 

Της αρέσει να είναι δίπλα στο παράθυρο και θα στενοχωριόταν πολύ αν της αλλάζατε κρεβάτι. 

Απλά δώστε της κάποιο αντικαταθλιπτικό». 

«Αυτό μόνο ο ψυχίατρος μπορεί να το χορηγήσει αφού την εξετάσει. Θα κοιτάξω να στείλω 

αμέσως ψυχίατρο να δει την αδελφή σας». 

Σε λίγο, όχι ένας, αλλά τρεις ψυχίατροι μπήκαν στο θάλαμο της Σεμίνας για να την 

εξετάσουν, αφού ζήτησαν από τις αδελφές της να βγουν έξω. 

Με κομμένη την ανάσα η Αρετή και η Ευγενία περίμεναν έξω από το θάλαμο το team των 

ψυχιάτρων για να μάθουν τα αποτελέσματα της εξέτασης. Σε περίπου δέκα λεπτά οι ψυχίατροι 

είχαν τελειώσει την αποστολή τους – έτσι πίστευαν – και βγήκαν από το θάλαμο. 

«Πώς τη βρήκατε την αδελφή μας, γιατρέ;» ρώτησε η Αρετή έναν από τους ψυχιάτρους που 

της φάνηκε πως ήταν επικεφαλής του team. 

«Μια χαρά! Το μυαλό της λειτουργεί τέλεια. Απάντησε σωστά σε όλες μας τις ερωτήσεις, με 

τη διαφορά ότι μιλούσε λίγο αργά. Αλλά αυτό δικαιολογείται από την όλη κλινική της 

κατάσταση. Πάντως μην ανησυχείτε, η αδελφή σας δεν έχει κάποιο ψυχιατρικό πρόβλημα. Είναι 

εντάξει». 

«Θα της δώσετε κανένα αντικαταθλιπτικό, γιατρέ; Κάτι, τέλος πάντων, για να αντιμετωπίζει 

την κατάστασή της χωρίς άγχος και αγωνία;» ρώτησε η Αρετή. 

«Όχι, δεν χρειάζεται κάτι τέτοιο! Τα καταφέρνει μια χαρά» απάντησε ο γιατρός και 

απομακρύνθηκε μαζί με τους άλλους της ομάδας. 

 «Μωρέ μπράβο εξέταση-αστραπή!» μονολόγησε η Αρετή, η οποία ήταν πεπεισμένη ότι η 

Σεμίνα χρειαζόταν σοβαρή και εις βάθος ψυχολογική υποστήριξη διαρκείας. Κι αυτό, όχι μόνο 

για ν’ αντιμετωπίσει τα προβλήματα της υγείας της με περισσότερο κουράγιο αλλά και για ν’ 

αναζητηθούν και να θεραπευτούν τα ψυχικά τραύματα που ενδεχομένως ευθύνονταν σε κάποιο 

ποσοστό για τα αυτοάνοσα νοσήματα που πιθανολογούνταν. 

Η Αρετή, από όσα σχετικά είχε μελετήσει, είχε καταλήξει στο συμπέρασμα ότι οι 

περισσότερες ασθένειες είναι ψυχοσωματικές. Ασθενεί, δηλαδή, πρώτα η ψυχή και κατόπιν η 

ψυχική ασθένεια αποτυπώνεται στο σώμα με τη μια μορφή ή την άλλη. Είχε μάλιστα επηρεαστεί 

πολύ από βιβλίο της διάσημης Αμερικανίδας συγγραφέα Louise Hay, που είχε διαβάσει πριν από 

πολλά χρόνια, στο οποίο η Hay ισχυριζόταν ότι κάθε σωματική νόσος αντιστοιχεί σε 

συγκεκριμένο αρνητικό συναίσθημα. 

Την επομένη, πρωί-πρωί, η νοσηλεύτρια πήρε αίμα από τη Σεμίνα για εξέταση κυρίως του 

INR, όπως είπε στην Ευγενία που βρισκόταν από τις 7 δίπλα στην αγαπημένη της αδελφούλα. Η 

Δρ Τυπάκη ήθελε να δει πόσο κατέβηκε ο δείκτης πήξεως του αίματος μετά τη μετάγγιση με 

πλάσμα που έλαβε η ασθενής το απόγευμα της προηγούμενης ημέρας, για ν’ αποφασίσει αν θα 

προχωρούσε στη βιοψία. 

Η αιματολογική εξέταση έδειξε και πάλι ότι το ΙΝR ήταν ελαφρά ανώτερο από το όριο 1,30. 

Η βιοψία ήταν και πάλι απαγορευτική για τη Δρα Τυπάκη, και αυτή τη φορά δεν χρειάστηκε να 

κατεβάσουν και να ταλαιπωρήσουν ξανά τη Σεμίνα στο θάλαμο υπερήχων. 



  

Η απογοήτευση ήταν έκδηλη στη Σεμίνα η οποία, από τη στιγμή που η ίδια και οι αδελφές 

της είχαν αποδεχτεί τη βιοψία – όχι βέβαια ότι τους ζητήθηκε ποτέ η έγκριση – είχε εναποθέσει 

πολλές ελπίδες σε αυτή, αφού θα έδειχνε τι ακριβώς συνέβαινε στο συκώτι της· δηλαδή τι είδους 

“αυτοάνοση ηπατίτιδα” ήταν αυτή από την οποία έπασχε και ποια επιτέλους θεραπεία θα της 

χορηγούσαν. 

Η Αρετή προσπάθησε να συναντήσει τη γιατρό Δρα Ξυδάκη για να μάθει τι επρόκειτο να 

γίνει με τη βιοψία, αλλά αυτό δεν κατέστη δυνατό. Κανά δυο φορές την είδε να περνάει βιαστικά 

στο διάδρομο και προσπάθησε να της μιλήσει αλλά η γιατρός την προσπέρασε προσποιούμενη 

ότι δεν την είδε. 

Το μεσημέρι, όταν οι γιατροί τελείωσαν τις επισκέψεις στους θαλάμους και επέστρεψαν στο 

γραφείο τους, η Αρετή στήθηκε απέξω μπας και μπορέσει ν’ αποσπάσει δυο κουβέντες από την 

κ. Ξυδάκη όταν θα έβγαινε, αλλά ούτε αυτό κατάφερε. 

Ήταν μια δύσκολη και αγωνιώδης ημέρα για την Αρετή και την Ευγενία, οι οποίες 

προσπαθούσαν να δώσουν κουράγιο και ελπίδα στη Σεμίνα. 

Το απόγευμα η Σεμίνα μεταγγίστηκε ξανά, αυτή τη φορά με τρεις φιάλες πλάσμα αίματος, 

σε μια τελευταία προσπάθεια να ρίξουν το ΙΝR κάτω από το επιτρεπόμενο όριο για να γίνει η 

βιοψία στο ήπαρ. Η Σεμίνα ένιωσε την ίδια και μεγαλύτερη δυσφορία μέχρι να πέσουν σιγά-σιγά 

η μία μετά την άλλη οι τρεις φιάλες με το πλάσμα. 

Εν τω μεταξύ η Αρετή και η Ευγενία είχαν αποδυθεί σ’ έναν αγώνα τηλεφωνημάτων για να 

βρουν εθελοντές αιμοδότες που θα αντικαθιστούσαν τις πέντε φιάλες με το πλάσμα αίματος που 

μεταγγίστηκε στη Σεμίνα. Ο μαραθώνιος αποδείχτηκε αρκετά δύσκολος, αλλά τελικά βρέθηκαν 

δύο αδελφές, ανιψιές από δεύτερη ξαδέρφη, οι οποίες προθυμοποιήθηκαν να πάνε στο 

Χελθάγνειο για να προσφέρουν αίμα. 

Την επομένη το πρωί, η νοσηλεύτρια πήρε αίμα από τη Σεμίνα για να ελεγχθεί το επίπεδο 

του INR, που τούτη τη φορά, μετά από τόσο πλάσμα αίματος που είχε  μεταγγιστεί  στη  Σεμίνα, 

όλοι πίστευαν ότι θα ήταν κάτω από τον κρίσιμο αριθμό 1,30 κι έτσι θα γινόταν η βιοψία ήπατος. 

Ωστόσο, για μια ακόμη φορά το αποτέλεσμα δεν ήταν ικανοποιητικό για την ακτινολόγο, κι έτσι 

η προγραμματισμένη βιοψία ήπατος ματαιώθηκε. 

Στο άκουσμα της δυσάρεστης είδησης η Σεμίνα έδειχνε κάπου χαμένη μέσα στις σκέψεις 

της. Οι αδελφές της προσπάθησαν να την παρηγορήσουν θυμίζοντάς της το λαϊκό ρητό «κάθε 

εμπόδιο για καλό» και επισημαίνοντας ότι η ακτινολόγος σωστά ήταν τόσο προσεκτική προτού 

προχωρήσει στη βιοψία ήπατος. 

Αργότερα, την ίδια ημέρα, η Αρετή στήθηκε για μια ακόμη φορά έξω από τον θάλαμο 

υπερήχων του νοσοκομείου, περιμένοντας να βγει κάποια στιγμή η Δρ Τυπάκη και να της 

μιλήσει. Οπλισμένη με την υπομονή που της έδινε η αγάπη της για τη Σεμίνα, έμεινε εκεί καμιά 

ώρα, προσευχόμενη να έχει καλή διάθεση η γιατρός και ν’ απαντήσει στις ερωτήσεις της. 

Κάποια στιγμή άνοιξε η πόρτα και βγήκε η κυρία Τυπάκη τρέχοντας, ως συνήθως, κατά 

μήκος του διαδρόμου. 

«Γιατρέ, γιατρέ, θέλω να σας μιλήσω δυο λεπτά παρακαλώ». 

«Όχι τώρα, βιάζομαι, περιμένετε να επιστρέψω» απάντησε ψυχρά η ακτινολόγος, και η 

Αρετή ήταν ικανοποιημένη που έλαβε έστω μια κάποια απάντηση. 

Όταν επέστρεψε, μετά από κάνα μισάωρο, στάθηκε δυο λεπτά έξω από το θάλαμο 

υπερήχων απευθυνόμενη στην Αρετή: «Σας ακούω». 

«Γιατί δεν έγινε ούτε και σήμερα η βιοψία, κυρία Τυπάκη;» 



  

«Διότι το INR δεν είχε κατέβει αρκετά ώστε να μην υπάρχει κίνδυνος αιμορραγίας». 

«Μα πώς; Μετά από τόσες φιάλες πλάσμα αίματος που μεταγγίστηκε η αδελφή μου, πώς δεν 

κατέβηκε το ΙΝR; Μήπως θα έπρεπε η βιοψία να γίνει αμέσως μετά τις μεταγγίσεις; Μήπως 

δηλαδή, μέσα στις 15 ώρες που μεσολαβούσαν από τη μετάγγιση στις πέντε το απόγευμα μέχρι 

τις 8 το πρωί που της έπαιρναν αίμα για εξέταση, το INR επανερχόταν στα ίδια επίπεδα;» 

«Σας παρακαλώ! Δεν θα μου υποδείξετε εσείς τη δουλειά μου. Έχετε τίποτε άλλο να 

ρωτήσετε;» 

«Συγνώμη γιατρέ, δεν ήθελα να σας προσβάλω. Και τώρα τι θα γίνει με την αδελφή μου; 

Ποιο είναι το επόμενο βήμα;» 

«Ρωτήστε την παθολόγο σας την κυρία Ξυδάκη» απάντησε ψυχρά και χάθηκε μέσα στο 

σκοτεινό θάλαμο των υπερήχων. 

Η Αρετή έμεινε σύξυλη στο διάδρομο έξω από το θάλαμο, και σωριάστηκε σε μια 

μεταλλική καρέκλα που ήταν πιο κει για να σκεφτεί τι θα έλεγε στη Σεμίνα και στην Ευγενία. Οι 

αδελφές της γνώριζαν ότι είχε πάει να συναντήσει την ακτινολόγο και σίγουρα θα την περίμεναν 

με αγωνία. Έκρυψε το πρόσωπό της στις δυο παλάμες της και το ακούμπησε στα γόνατά της, 

προσπαθώντας να αυτοσυγκεντρωθεί και να προσευχηθεί. 

Η προσευχή ήταν το όπλο στο οποίο κατέφευγε η Αρετή κάθε φορά που βρισκόταν μπροστά 

σε αδιέξοδο και οι πόρτες έκλειναν μπροστά της. Τους τελευταίους όμως μήνες με τη Σεμίνα στο 

κρεβάτι του πόνου, η καθημερινότητα της Αρετής ήταν μια αδιάκοπη βουβή προσευχή. Έπρεπε 

να είναι δυνατή για να στηρίζει τη Σεμίνα αλλά και την Ευγενία, που κόντευε να γίνει ένα 

σωματικό και ψυχικό ράκος, ξημεροβραδιαζόμενη δίπλα στην αγαπημένη της Σεμίνα. 

Ήταν η Ευγενία που την τάιζε, την έπλενε, την έλουζε, την άλλαζε, της ψώνιζε όμορφα 

νεανικά νυχτικά, και της ψιθύριζε στο αυτί «τζιτζίκι» μου – ένα χαϊδευτικό που είχε υιοθετήσει 

από παλιά επειδή στη Σεμίνα άρεσε να τραγουδάει. Ήταν η Ευγενία που βρισκόταν στο πλάι της 

από τις 7 το πρωί μέχρι τις 10 το βράδυ. Και  ήταν  η  Ευγενία  την  οποία  αναζητούσε  η Σεμίνα 

μόλις άνοιγε τα μάτια της. 

Τι θα έλεγε, λοιπόν, η Αρετή στις αδελφές της που αγωνιούσαν για μια καλή είδηση; 

Για καλή της τύχη, ανεβαίνοντας με το ασανσέρ από το ισόγειο στον 5ο όροφο που ήταν ο 

θάλαμος της Σεμίνας, έπεσε πάνω στην επιμελήτρια Δρα Ξυδάκη. 

«Τι σκοπεύετε να κάνετε τώρα με τη Σεμίνα, κυρία Ξυδάκη;» τη ρώτησε η Αρετή και 

ευτυχώς τούτη τη φορά έλαβε απάντηση: «Αν δεν έλειπε με άδεια ο άλλος ακτινολόγος μας, ο  

Δρ Τολμίδης, θα είχε ήδη κάνει τη βιοψία. Το INR δεν ήταν απαγορευτικό. Δυστυχώς η κυρία 

Τυπάκη είναι απόλυτη σε κάποια πράγματα. Αλλά μην ανησυχείτε, θα κανονίσω για την αδελφή 

σας να κάνει σύντομα τη βιοψία εκτός Χελθάγνειου και θα μας φέρετε τα αποτελέσματα». 

Η Αρετή ανάσανε με ανακούφιση. Τουλάχιστον είχε κάποιο ελπιδοφόρο νέο να πει στις 

αδελφές της που την περίμεναν με αγωνία. Μπήκε στο θάλαμο της Σεμίνας με προσποιημένο 

χαμόγελο και ανακοίνωσε τα “καλά” νέα, προσπαθώντας να δείχνει αισιόδοξη. 

«Μην ανησυχείς Σεμίνα μου. Δεν θα ταλαιπωρηθείς. Θα σε πάρουν με το φορείο από εδώ, 

μετά στο ασθενοφόρο, και θα σε φέρουν πίσω σε κάνα δυο ώρες». 

«Να έρθετε μαζί μου κι εσείς» ψιθύρισε η Σεμίνα και γύρισε στο άλλο πλευρό να κοιμηθεί. 

«Μα φυσικά; Σε αφήσαμε ποτέ μόνη;» απάντησε η Ευγενία, δίνοντάς της ένα τρυφερό φιλί 

στο μάγουλο. 

Το απόγευμα κύλησε σχετικά ήρεμα, με τη Σεμίνα να περιμένει τις βραδινές επισκέψεις 

στους ασθενείς, την ώρα του επισκεπτηρίου. Παρά την οδυνηρή περιπέτειά της, η Σεμίνα δεν 



  

είχε χάσει το χιούμορ της. Ήταν πολύ κοινωνική και είχε γίνει γρήγορα αγαπητή στο θάλαμο, 

πιάνοντας γνωριμία ακόμη και με συγγενείς των ασθενών. Ήθελε μάλιστα να μαθαίνει νέα τους, 

ίσως για να ξεχνάει τη δική της οδυνηρή δοκιμασία. 

Ιδιαίτερη φιλία είχε αναπτύξει η Σεμίνα με τον αδελφό της Μάγδας, της πρώην 

τοξικομανούς που νοσηλευόταν στο απέναντι κρεβάτι, και κάθε βράδυ τον περίμενε με 

ανυπομονησία για να πουν τα δικά τους. Η Σεμίνα είχε πάντα έναν ιδιαίτερο κώδικα 

επικοινωνίας με νέους ανθρώπους. Μπορούσε εύκολα να κατανοεί τα προβλήματά τους, και να 

δίνει συμβουλές χωρίς να γίνεται πιεστική. 

Εκείνο το βράδυ έφτασε νωρίτερα η Χριστίνα, η αποκλειστική νοσοκόμα από το Αιγάλεω, 

διάσημη εντός του θαλάμου για την κομψότητα και την κινητικότητά της. 

Μάλιστα τη νύχτα βοηθούσε αφιλοκερδώς και άλλες ασθενείς που δεν είχαν αποκλειστική 

ούτε συγγενή κοντά τους. Η Σεμίνα την είχε συμπαθήσει και ένιωθε ασφάλεια μαζί της. 

Το επόμενο πρωί η Δρ Ξυδάκη φώναξε την Αρετή για να της μιλήσει ιδιαίτερα. 

«Ο διευθυντής της κλινικής μας μου είπε ότι δεν θα δεχτεί αποτελέσματα της βιοψίας που θα 

γίνει έξω από το Χελθάγνειο, οπότε ξεχάστε αυτά που σας είπα χθες». 

«Και τώρα τι κάνουμε;» ρώτησε η Αρετή αμήχανα. 

Η Δρ Ξυδάκη φάνηκε διστακτική να πει εκείνο που σκεπτόταν, και αυτό ενέτεινε την  

αγωνία της Αρετής. 

«Θέλω να ξέρετε ότι το νοσοκομείο μας δεν διαθέτει καλό ηπατολόγο. Το Χορσίδειο έχει 

σπουδαίο ηπατολόγο, τον Δρα Βιγκοράκη, αλλά από εκεί φύγατε δυσαρεστημένες… 

Καταλαβαίνω ότι δεν είναι εύκολο να επιστρέψει εκεί η αδελφή σας. Κι εδώ μέχρι πέρυσι είχαμε 

έναν καλό ηπατολόγο, τον Δρα Λιβερόπουλο, αλλά έχει πάει στο Ποπουλάκειο. Μια σκέψη, 

λοιπόν, θα ήταν να πάτε την αδελφή σας εκεί». 

«Δεν δεχόμαστε ούτε συζήτηση για μετακόμιση σε άλλο νοσοκομείο. Η αδελφή μου έχει 

ήδη νοσηλευτεί σε δύο νοσοκομεία, και το Χελθάγνειο είναι το τρίτο. Ήρθαμε εδώ γιατί οι 

γιατροί στα προηγούμενα νοσοκομεία δεν μας ικανοποίησαν, δεν πρόσεξαν την αδελφή μου, δεν 

έκαναν διάγνωση και δεν έδωσαν θεραπεία για το συκώτι. Μάλιστα, από το Χορσίδειο βγήκε σε 

πολύ χειρότερη κλινική κατάσταση απ’ ό,τι μπήκε. Άλλωστε, η διαδικασία εισαγωγής σε 

δημόσιο νοσοκομείο είναι τόσο ψυχοφθόρα, χρονοβόρα και εξουθενωτική, που η Σεμίνα δεν θα 

αντέξει μια ακόμη τέτοια ταλαιπωρία» απάντησε η Αρετή σε υψηλό τόνο. 

«Θα μιλήσω με τον διευθυντή μου, τον Δρα Ιντεσίδη, για ν’ αποφασίσουμε τα επόμενα 

βήματα» είπε η Δρ Ξυδάκη, εμφανώς απογοητευμένη που δεν θα ξεφορτωνόταν το πρόβλημα. 

Την επομένη, όταν επισκέφτηκε τη Σεμίνα, η κ. Ξυδάκη είχε καλύτερα νέα: 

«Αφού δεν μπορεί να γίνει η βιοψία του ήπατος, ο διευθυντής Δρ Ιντεσίδης αποφάσισε να 

χορηγήσει εμπειρική θεραπεία στην αδελφή σας». 

«Αν μου επιτρέπετε, κυρία Ξυδάκη, τι ακριβώς θέλατε να βρείτε στο συκώτι με τη βιοψία 

που δεν έγινε; Δεν αρκούσε η διάγνωση από το Νομπλάκειο που πιθανολογούσε “αυτοάνοση 

ηπατίτιδα”; Δεν αρκεί η διάγνωση από την αξονική τομογραφία και το υπερηχογράφημα που 

έδειξαν “αλλοιώσεις συμβατές με κίρρωση ήπατος”; » ρώτησε η Αρετή. 

«Μα θέλουμε να βρούμε πώς προήλθε αυτή. Μήπως δηλαδή υπάρχει κάποιο υποκείμενο 

αυτοάνοσο συστηματικό νόσημα που την προκάλεσε». 

«Και το υποκείμενο αυτοάνοσο νόσημα θα φαινόταν στη βιοψία στο συκώτι; Περίεργο μου 

ακούγεται» μουρμούρισε η Αρετή, και συνέχισε: «Και αν υποθέσουμε ότι υπάρχει υποκείμενη 

συστηματική νόσος, η θεραπεία θα είναι διαφορετική;» 



  

«Τη θεραπεία δεν θα την δώσω εγώ, κυρία Λιβέρη, αλλά ο ηπατολόγος» είπε η Δρ Ξυδάκη, 

αποφεύγοντας να απαντήσει ευθέως στο ερώτημα, και συνέχισε «Εν τω μεταξύ θα στείλω 

ρευματολόγους να εξετάσουν την αδελφή σας το μεσημέρι». 

«Εντάξει, όλα αυτά, αλλά γιατί εν τω μεταξύ δεν δίνετε στη Σεμίνα κάτι για την αναιμία η 

οποία της προκαλεί τόση αδυναμία; Ένα συμπλήρωμα σιδήρου, κάτι τέλος  πάντων. Αυτό το 

είχα ζητήσει επίμονα και στα προηγούμενα δύο νοσοκομεία που νοσηλεύτηκε η αδελφή μου, 

αλλά οι θεράποντες ιατροί μου το είχαν αρνηθεί χωρίς εξήγηση. Έχω ακούσει ότι γίνονται και 

ενδοφλέβιες με σίδηρο». 

«Μα δεν της δίνουμε διότι πρέπει ν’ αναγκάσουμε το συκώτι ν’ αντιδράσει από μόνο του  

και ν’ ανεβάσει τον αιματοκρίτη» ήταν η απάντηση της κ. Ξυδάκη – απάντηση που καθόλου δεν 

ικανοποίησε την Αρετή. 

«Κι αν δεν αντιδράσει; Μέχρι πότε θα περιμένετε αφήνοντας την αδελφή μου αβοήθητη;» 

διαμαρτυρήθηκε, αλλά απάντηση δεν πήρε. 

«Άκου κει! Θέλουν, λέει, ν’ αναγκάσουν ένα άρρωστο συκώτι να γίνει καλά από μόνο 

του… Τι άλλο θ’ ακούσουμε εδώ μέσα;» μονολογούσε στη συνέχεια η Αρετή. 

Κατά τις 2 το μεσημέρι, κατέφθασαν δύο φουριόζοι ρευματολόγοι για να εξετάσουν τη 

Σεμίνα. Της ζήτησαν να κάνει διάφορες κινήσεις στα χέρια, στα δάχτυλα, στα πόδια, και τα 

βρήκαν όλα εντάξει! 

Η Ευγενία με την Αρετή τους περίμεναν να βγουν από το θάλαμο και τους ρώτησαν τι είδαν. 

«Δεν είδαμε κανένα πρόβλημα ρευματοπάθειας ή αρθροπάθειας» απάντησαν. 

«Κι αυτό σημαίνει ότι δεν υπάρχει υποκείμενο συστηματικό νόσημα;» ρώτησε η Αρετή. 

«Και ναι και όχι» ήταν η απάντηση που έδωσε ένας εκ των δύο ρευματολόγων. 

«Δεν υπάρχει κάποια ειδική εξέταση που να επιβεβαιώνει ή να αποκλείει την ύπαρξη 

αυτοάνοσου συστηματικού νοσήματος, γιατρέ;» ρώτησε η Αρετή, αλλά απάντηση δεν έλαβε από 

τους ρευματολόγους οι οποίοι απομακρύνονταν βιαστικά στο μακρύ διάδρομο. 

Εν αναμονή της εμπειρικής θεραπείας που θα έδινε ο διευθυντής της 6ης Παθολογικής 

Κλινικής Δρ Ιντεσίδης, η Αρετή ζήτησε από τη γραμματέα του να της κλείσει ραντεβού στο 

γραφείο του εντός του Χελθάγνειου, για να μάθει περισσότερα. 

Το ραντεβού κλείστηκε για την επομένη και, προς έκπληξη της Αρετής, ο Δρ Ιντεσίδης ήταν 

πολύ ομιλητικός και φιλικός. Πρώτα τα έβαλε με την ακτινολόγο, την Δρα Τυπάκη. 

«Μου είπε ότι δεν αναλαμβάνει την ευθύνη για βιοψία στο συκώτι διότι φοβάται 

ακατάσχετη αιμορραγία. Και μάλιστα με ρώτησε, “εσείς αναλαμβάνετε την ευθύνη;” Της 

απάντησα, “Πώς να αναλάβω ευθύνη για κάτι που θα εκτελέσετε εσείς; Φυσικά και δεν την 

αναλαμβάνω”. Κι εκεί τελείωσε η συζήτηση μαζί της». 

«Κύριε Ιντεσίδη, μόλις χθες ανακάλυψα στο Internet ότι στις περιπτώσεις που η κλασική 

βιοψία του ήπατος είναι επικίνδυνη, λόγω αναιμίας και υψηλού INR, τότε συνιστάται η 

διασφαγιτιδική βιοψία που είναι ακίνδυνη. Εσείς τι λέτε; Έχετε το ειδικό μηχάνημα για 

διασφαγιτιδική βιοψία ήπατος εδώ στο Χελθάγνειο;» 

«Όχι, δεν το έχουμε· υπάρχει μόνο σ’ ένα ιδιωτικό νοσοκομείο στην Αθήνα και σ’ ένα άλλο 

στην Πάτρα. Ωστόσο και η διασφαγιτιδική είναι επικίνδυνη για επιπλοκές. Δεν την συνιστώ». 

Στη συνέχεια είπε ότι η περίπτωση της ασθένειας της Σεμίνας ήταν η πιο περίπλοκη απ’ 

όσες είχε ποτέ αντιμετωπίσει στην κλινική του. 

«Δεν ξαναείδα ασθενή με τόσα προβλήματα όπως αυτά της αδελφής σας» τόνισε. 

Και αντί να εξηγήσει σε τι συνίστατο η περιπλοκότητα, τι εννοούσε με τον όρο εμπειρική 



  

θεραπεία, για ποιο πράγμα θα την χορηγούσε και πότε θα την άρχιζε, ερωτήματα τα οποία του 

έθεσε η Αρετή, της έκανε διάλεξη για την ολιστική θεραπεία. 

«Ξέρετε, κυρία Λιβέρη, ο οργανισμός είναι ένα ενιαίο σύνολο, και δεν θα έπρεπε να 

εξετάζεται κάθε όργανο χωριστά, διότι όλα είναι αλληλένδετα και αλληλοεπηρεαζόμενα». 

«Συμφωνώ απόλυτα μαζί σας, κι εγώ αυτό πιστεύω» είπε η Αρετή, και συνέχισε: «Δεν είμαι 

βέβαια γιατρός, αλλά διαθέτω κοινό νου και έχω μελετήσει αρκετά για την ανάγκη ολιστικής 

αντιμετώπισης του ασθενούς. Έχω καταλήξει, μάλιστα, ότι όλες οι ασθένειες είναι 

ψυχοσωματικές, κι ότι η πρώτη εξέταση των ασθενών θα έπρεπε να γίνεται από έμπειρους 

ψυχολόγους ώστε να ξετυλιχτούν τα κουβάρια πικρίας, θυμού, απόρριψης, φόβου και άλλων 

αρνητικών συναισθημάτων που συνέβαλαν στην κατάρρευση της υγείας τους και να επουλωθούν 

κατά το δυνατόν με ψυχοθεραπεία τα ψυχικά τραύματα, που μπορεί να πηγαίνουν πίσω μέχρι  

την παιδική ηλικία. Σε αυτό συνηγορεί και η άποψη ενός διάσημου Καναδού γιατρού, του 

William Osler, που είχε πει, “Είναι πολύ πιο σημαντικό να γνωρίζεις τι είδους ασθενής έχει μια 

αρρώστια, παρά τι είδους αρρώστια έχει ένας ασθενής”.» 

«Ναι, έχω διαβάσει κι εγώ αποφθέγματα του William Osler και στα περισσότερα συμφωνώ 

μαζί του. Αυτό που αναφέρατε όμως το είχε πει πρώτος ο πατέρας της Ιατρικής, ο Ιπποκράτης. 

Ένα σχετικό του William Osler που θυμάμαι είναι ότι “Ο καλός γιατρός θεραπεύει την ασθένεια· 

ο τέλειος γιατρός θεραπεύει τον ασθενή που έχει την ασθένεια”». 

«Αυτό ταιριάζει απόλυτα με την περίπτωση της Σεμίνας. Η αδελφούλα μου χρειάζεται 

πρωτίστως θεραπεία των αρνητικών συναισθημάτων της που ξεκινάνε από την απόρριψη που 

βίωσε στην παιδική της ηλικία. Αυτό εννοούσε ο Παράκελσος όταν είπε, “Ο γιατρός πρέπει να 

δώσει προσοχή στο έδαφος στο οποίο ζει ο ασθενής· αυτό σημαίνει τον τύπο του και τις ιδιαιτερότητές 

του”». 

«Χαίρομαι που βρήκα συνομιλητή που με καταλαβαίνει και συμφωνεί μαζί μου. Δύσκολα 

συναντώ συνοδό ασθενούς που να μπορώ να μιλήσω σε αυτό το επίπεδο. Δεν το περίμενα… Από 

την άλλη, έχεις και την ηπατολόγο κυρία Χανά που έχει κολλήσει στο συκώτι, λες και το συκώτι 

είναι ανεξάρτητο από τα άλλα όργανα» είπε ο Δρ Ιντεσίδης δίνοντας το χέρι στην Αρετή. 

«Χάρηκα πολύ που σας γνώρισα» πρόσθεσε, συνοδεύοντάς την ως την πόρτα του γραφείου 

του. Ήταν άλλωστε 3:00 η ώρα το απόγευμα και έπρεπε να είχε ήδη σχολάσει. 

Η Αρετή, που δεν συγκινήθηκε καθόλου από τις κολακείες του γιατρού, έφυγε με 

περισσότερες απορίες από εκείνες που είχε όταν μπήκε στο γραφείο του διευθυντή Δρα Ιντεσίδη. 

«Ποια ήταν εκείνη η ηπατολόγος Δρ Χανά που είχε “κολλήσει στο συκώτι”; Μήπως της είχε 

ζητήσει ν’ αποφασίσει εκείνη για την εμπειρική θεραπεία που θα έδινε στη Σεμίνα και είχε 

αρνηθεί;» αναρωτιόταν η Αρετή. 

Κάποιες από τις απορίες της Αρετής επρόκειτο να λυθούν σύντομα. Την επομένη 

εμφανίστηκε ένας άγνωστος νοσηλευτής στο θάλαμο της Σεμίνας και ζήτησε από την Ευγενία 

και την Αρετή να τον ακολουθήσουν για να πάνε στο γραφείο της γαστρεντερολόγου- 

ηπατολόγου Δρος Χανά, στον δεύτερο όροφο, που ήθελε να τους μιλήσει για τη Σεμίνα. 

«Γαστρεντερολόγος-ηπατολόγος; Υπάρχει ηπατολόγος εδώ και δεν το ξέραμε; Η Δρ Ξυδάκη 

δεν μας είπε προχθές ότι στο Χελθάγνειο δεν υπάρχει καλός ηπατολόγος και μάλιστα μας 

πρότεινε να πάμε τη Σεμίνα σε άλλο νοσοκομείο;» ψιθύρισε η Ευγενία στο αυτί της Αρετής. 

Χωρίς δεύτερη κουβέντα οι αδελφές της Σεμίνας τον ακολούθησαν και κατεβαίνοντας από 

μια στενή σκάλα έφτασαν στο μικρό γραφείο της κ. Χανά. Χωμένη πίσω από στοίβες φακέλων η 

γαστρεντερολόγος, που δεν είχε δει ποτέ τη Σεμίνα ούτε σε φωτογραφία και ούτε είχε ζητήσει  

 



  

ποτέ να δει έστω τις εξετάσεις της, είπε στις αδελφές Λιβέρη ότι η ίδια – όπως και πολλοί άλλοι 

γιατροί – σε λίγες μέρες θα έφευγε για διακοπές. Όταν θα επέστρεφε, κατά τις 20 Αυγούστου, θα 

περίμενε τη Σεμίνα στα εξωτερικά ιατρεία για ν’ αποφάσιζε αν θα προχωρούσε στη βιοψία του 

ήπατος. 

«Εν τω μεταξύ, καλό είναι και για την αδελφή σας να πάει διακοπές ώστε να δυναμώσει 

λίγο, φεύγοντας από την αποπνικτική ατμόσφαιρα του νοσοκομείου, όπου καραδοκεί πάντα ο 

κίνδυνος ενδονοσοκομειακής λοίμωξης» πρόσθεσε η Δρ Χανά. 

«Πράγματι, πολύ θέλει η Σεμίνα να πάει για λίγες μέρες στο εξοχικό της στο Καστέλο, αλλά 

θα προτιμούσε να της δίνατε πρώτα μια κάποια θεραπεία» είπε η Ευγενία. 

«Δεν μπορούμε να δώσουμε θεραπεία χωρίς ακριβή διάγνωση» απάντησε η Δρ Χανά και 

ευγενικά έδειξε την πόρτα στις αδελφές Λιβέρη. Η Αρετή μόλις πρόλαβε να ρωτήσει γιατί δεν 

νοσηλευόταν η Σεμίνα στη γαστρεντερολογική κλινική, αφού εξ’ αρχής οι παθολόγοι είδαν ότι 

το πρόβλημά της ήταν ηπατολογικό, αλλά δεν έλαβε καμία απάντηση. 

Επιστρέφοντας στο θάλαμο της Σεμίνας, η Αρετή είχε αρχίσει ν’ αντιλαμβάνεται γιατί ο 

διευθυντής Δρ Ιντεσίδης, κατά την επίσκεψή της στο γραφείο του, είχε αναφερθεί απαξιωτικά 

στο όνομα της Δρος Χανά. 

«Φαίνεται της είχε ζητήσει να δώσει στη Σεμίνα εμπειρική θεραπεία για αυτοάνοση 

ηπατίτιδα, όπως είχε ο ίδιος υποσχεθεί στις αδελφές Λιβέρη μέσω της επιμελήτριας Δρος 

Ξυδάκη, κι εκείνη αρνήθηκε επειδή δεν είχε προηγηθεί βιοψία» συμπέρανε. 

Η είδηση δεν χαροποίησε καθόλου τη Σεμίνα. Ήθελε βέβαια να βγει από το νοσοκομείο το 

συντομότερο, αλλά με κάποια ξεκάθαρη διάγνωση και θεραπεία. 

         Το απόγευμα της ίδιας ημέρας η ειδικευόμενη βοηθός της Δρος Ξυδάκη, η κ. Αλεξίου, 

ανακοίνωσε στις αδελφές Λιβέρη ότι το επόμενο πρωί η Σεμίνα θα έπαιρνε εξιτήριο, αλλά θα 

έπρεπε να επιστρέψει σε τρεις μέρες στα εξωτερικά ιατρεία για κολονοσκόπηση. Ήθελαν να δουν 

μήπως υπήρχε κάτι στο έντερο κι έχανε αίμα, κάτι που θα εξηγούσε τη μεγάλη αναιμία. 

«Με πολλή καθυστέρηση θυμήθηκαν την κολονοσκόπηση» μονολογούσε με θυμό η 

Ευγενία. 

Στο άκουσμα του εξιτηρίου όμως η Σεμίνα αντέδρασε αρνητικά. Θυμόταν την περιπέτεια 

στο Χορσίδειο νοσοκομείο όπου μετά από ένα μήνα εξαντλητικής νοσηλείας πήρε εξιτήριο, και 

ακριβώς την επομένη, επειδή ανέβηκε λίγος πυρετός, ο καθηγητής Δρ Βιγκοράκης ζήτησε 

επειγόντως να ξαναμπεί, και τρόμαζε στην ιδέα να βγει χωρίς διάγνωση και χωρίς θεραπευτική 

αγωγή μήπως σε λίγο χρειαζόταν να ξαναμπεί. Βέβαια ήταν αρκετές μέρες απύρετη και οι 

δείκτες του συκωτιού είχαν ελαφρά βελτιωθεί, αλλά έτσι είχε συμβεί και στο Χορσίδειο 

Νοσοκομείο. 

Με τις σκέψεις αυτές η Σεμίνα ζήτησε από την Αρετή να τηλεφωνήσει στο χειρουργό Δρα 

Κωκουσίδη, ο οποίος της είχε κάνει την εγχείρηση κοιλιοκήλης προτού εμφανιστούν τα 

προβλήματα του συκωτιού, και να πάρει τη γνώμη του. 

Με βαριά καρδιά η Αρετή δέχτηκε να κάνει το χατίρι της Σεμίνας, διότι θεωρούσε τον Δρα 

Κωκουσίδη υπεύθυνο της πρώτης ενδονοσοκομειακής λοίμωξης με σταφυλόκοκκο στο ιδιωτικό 

θεραπευτήριο Γκραβιτέο. 

«Κύριος οίδε αν ο σταφυλόκοκκος εκείνος δεν είχε εντελώς εξουδετερωθεί και είχε 

αναζωπυρωθεί αργότερα, στοιχίζοντας στη Σεμίνα ενός μηνός νοσηλεία στο Χορσίδειο με 

ισχυρή ενδοφλέβια αντιβίωση και επικίνδυνες παρενέργειες» σκεπτόταν η Αρετή. 

Εκτός αυτού, ήταν θυμωμένη μαζί του διότι το πλέγμα που της είχε βάλει κατά την 



  

εγχείρηση της κήλης είχε σπάσει, όπως έδειξε η αξονική τομογραφία. Θα υποκρινόταν λοιπόν να 

είναι γλυκομίλητη και να μην εκφράσει τα παράπονά της. Έπρεπε όμως να το κάνει, για χάρη  

της αδελφής της. 

«Άκη καλησπέρα. Είμαι η Αρετή Λιβέρη. Καιρό έχουμε να τα πούμε· είσαι καλά;» 

«Γεια σου Αρετή, χαίρομαι που σε ακούω. Δόξα το Θεό, καλά είμαι. Εσείς τι κάνετε; Πες 

μου πώς είναι η Σεμίνα;» 

«Δυστυχώς, ταλαιπωρείται ακόμη. Όπως ξέρεις από το προηγούμενο τηλεφώνημά μου, στις 

11 Ιουλίου εισήχθη στο Χελθάγνειο. Όμως αύριο θέλουν να της δώσουν εξιτήριο χωρίς να της 

χορηγήσουν κάποια θεραπεία, διότι δεν μπόρεσαν να κάνουν διάγνωση στο δεκαήμερο που 

νοσηλεύεται εδώ». 

Ο Δρ Κωκουσίδης ήταν απόλυτος: «Να μην δεχτείτε να πάρει εξιτήριο η Σεμίνα χωρίς 

διάγνωση και χωρίς θεραπεία» τόνισε κατηγορηματικά. «Αυτό είναι πρωτάκουστο!» 

Η απάντησή του μεταφέρθηκε στη Σεμίνα και την Ευγενία, και οι τρεις αδελφές 

συμφώνησαν να ζητήσουν από την Δρα Ξυδάκη να παραμείνει η Σεμίνα άλλες τρεις μέρες στο 

νοσοκομείο, μέχρι να γίνει η προγραμματισμένη κολονοσκόπηση. Το αίτημά τους έγινε δεκτό. 

Ποιος μπορούσε όμως να φανταστεί ότι την επομένη, που το Χελθάγνειο θα εφημέρευε, οι 

θάλαμοι της 6ης Παθολογικής Κλινικής θα γέμιζαν με ράντζα; Στο θάλαμο 7 με τα έξι κρεβάτια 

που ήταν η Σεμίνα πρόσθεσαν άλλα 3 στον μεταξύ τους διάδρομο – εν επαφή το ένα πίσω από το 

άλλο – και ήταν εξαιρετικά δύσκολο για τους ασθενείς ακόμη και να φτάσουν στην τουαλέτα. 

Συγχρόνως,   μια   έντονη   δυσοσμία   –   ιδρωτίλα,   ποδαρίλα,   κλπ   –   από   τα επείγοντα 

«περιστατικά» έκανε την ατμόσφαιρα αποπνικτική. Η ζέστη ήταν ανυπόφορη, και οι συγγενείς 

των νεοφερμένων ασθενών δεν επέτρεπαν το άνοιγμα του παραθύρου του θαλάμου διότι 

δημιουργούσε ρεύμα με την ανοιχτή πόρτα. Στην τουαλέτα γινόταν συνωστισμός, και η βρώμα 

ήταν απαγορευτική. Ήταν θαύμα που η Σεμίνα, με το εξασθενημένο ανοσοποιητικό της 

σύστημα, δεν άρπαξε καμιά ακόμη ενδονοσοκομειακή λοίμωξη εκείνο το τριήμερο. 

«Ίσως θα έπρεπε να είχαμε δεχτεί την πρόταση για εξιτήριο και να ερχόμαστε ξανά σε τρεις 

μέρες για την κολονοσκόπηση. Θα είχε γλιτώσει η Σεμίνα μας όλη αυτή την αφάνταστη 

ταλαιπωρία» μουρμούρισε η Ευγενία. 

«Δίκιο έχεις, αλλά πού να ξέραμε ότι θα γινόταν τέτοιος χαμός; Στις προηγούμενες 

εφημερίες δεν είχαν φέρει κανένα ράντζο στο θάλαμο. Αλλά ούτε και στους διαδρόμους είχαν 

ασθενείς σε ράντζα. Απορώ όμως γιατί σήμερα έβαλαν τα ράντζα στους θαλάμους και όχι στο 

διάδρομο, που μάλιστα εδώ στο Χελθάγνειο είναι και πολύ φαρδύς και δεν θα εμπόδιζαν 

καθόλου την κυκλοφορία. Άλλωστε η παραδοσιακή τακτική στο παρελθόν ήταν τα ράντζα να 

μπαίνουν στους διαδρόμους, έξω από τους θαλάμους» σχολίασε η Αρετή. 

«Μπορεί να περιμένουν κανέναν από το Υπουργείο για έλεγχο και δεν θέλουν να δείξουν 

ράντζα στο διάδρομο, διότι εδώ και καιρό ο Υπουργός Υγείας – ξεχνάω τ’ όνομά του διότι όλο 

τους αλλάζουν – είχε δηλώσει δημόσια ότι δεν υπάρχουν πια ράντζα στους διαδρόμους των 

νοσοκομείων» απάντησε η Ευγενία. 

Οι τρεις εφιαλτικές μέρες πέρασαν χωρίς καμία επίσκεψη της Δρος Ξυδάκη στη Σεμίνα, η 

οποία παραπονέθηκε: «Ακούω τους γιατρούς των διπλανών ασθενών να μιλάνε με τρυφερότητα 

στους ασθενείς τους και να τους ενθαρρύνουν. Εμένα γιατί η κυρία Ξυδάκη δεν μου είπε ποτέ 

μια καλή κουβέντα; Γιατί δεν μου έπιασε ποτέ το χέρι, όπως είδα να κάνουν οι άλλοι γιατροί; 

Γιατί ήταν τόσο ψυχρή μαζί μου κάθε φορά που ερχόταν στο θάλαμο;» 

«Μη σε απασχολεί αυτό, Σεμίνα μου. Μπορεί να είναι ο χαρακτήρας της ψυχρός. Άλλωστε 



  

οι γυναίκες γιατροί συχνά είναι πιο ψυχρές από τους άνδρες» την παρηγόρησε η Αρετή. 

Η Σεμίνα, πάντως, είχε δίκιο. Η Δρ Ξυδάκη είχε παρουσιάσει δείγματα αλαζονείας και η 

Ευγενία, που το είχε επίσης παρατηρήσει, την είχε χαρακτηρίσει «καβαλημένο καλάμι». 

«Φοράνε την άσπρη ρόμπα και νομίζουν πως είναι θεοί» είχε πει στην Αρετή, τότε που την 

κυνηγούσε στους διαδρόμους για να της μιλήσει. 

Οι τρεις τελευταίες ημέρες στο Χελθάγνειο περνούσαν πάρα πολύ αργά, και η Σεμίνα, εν 

αναμονή της κολονοσκόπησης, είχε πέσει σε μελαγχολία. Κάποια στιγμή αναρωτήθηκε 

φωναχτά: «Μήπως είμαι για να πεθάνω και γι’ αυτό δεν βρίσκουν οι γιατροί τι έχω;» 

«Μην σκέπτεσαι αρνητικά, Σεμίνα μου» είπε η Ευγενία, δίνοντάς της ένα τρυφερό φιλί στο 

μάγουλο. «Απλά, όπως έχει πει ο διευθυντής, η περίπτωσή σου είναι λίγο περίπλοκη. Στο τέλος 

θα βρουν την άκρη». 

Η προετοιμασία για την κολονοσκόπηση άρχισε από την προηγούμενη μέρα της εξέτασης 

και ήταν εξουθενωτική για τη Σεμίνα, αλλά την αντιμετώπισε με γενναιότητα. Την ίδια 

γενναιότητα έδειξε η ασθενής και κατά τη διαδικασία της αρκετά επώδυνης κολονοσκόπησης 

την Παρασκευή το πρωί, 25/07/2014. Γύρω στις 12 το μεσημέρι, φέρνοντας το εξιτήριο και το 

φάκελο με τις εξετάσεις της Σεμίνας, η ειδικευόμενη γιατρός κ. Αλεξίου ενημέρωσε τις αδελφές 

Λιβέρη ότι, από μια πρώτη ματιά, η κολονοσκόπηση δεν έδειξε τίποτα το ανησυχητικό. Ωστόσο 

η γραπτή απάντηση με τις λεπτομέρειες θα αργούσε να δοθεί, λόγω φόρτου εργασίας αλλά και 

λόγω του διακοπών του Αυγούστου όπου πολλοί υπάλληλοι έπαιρναν τις άδειές τους. 

Στις 2:00 μ.μ. της ίδιας ημέρας η Σεμίνα, ντυμένη κομψά και υποβασταζόμενη ελαφρά από 

τις αδελφές της, αποχαιρέτησε με συγκίνηση τις άλλες ασθενείς του θαλάμου 7 και κατέβηκε με 

το ασανσέρ στο ισόγειο. Στην έξοδο του κτιρίου κάθισε σ’ ένα σκαλί με την Αρετή δίπλα της, 

ενώ η Ευγενία έτρεξε για να φέρει ταξί. Γύρω στις 3:00 μ.μ. οι αδελφές Λιβέρη έφτασαν στην 

Ουρανού 9 στο Χαλάνδρι, και για μια ακόμη φορά ανάσαναν με ανακούφιση στη θαλπωρή του 

σπιτιού. Εκεί, ενώ η Ευγενία ετοίμαζε κάτι για φαγητό και η Σεμίνα έπαιζε αμήχανα με το 

τηλεκοντρόλ καθισμένη στον καναπέ, η Αρετή έριξε μια γρήγορη ματιά στο φάκελο της Σεμίνας. 

Στο «Ενημερωτικό Εξόδου» αναγραφόταν ως αιτία εισόδου «Εμπύρετο». 

Στο κείμενο με τίτλο «Ενδονοσοκομειακή Πορεία» αναγραφόταν μεταξύ άλλων: 

«Έγινε προγραμματισμός για βιοψία ήπατος η οποία δεν κατέστη δυνατή λόγω μικρής 

παράτασης του INR». 

Αυτή η “μικρή παράταση” ήταν 1,34 – κατά τι μεγαλύτερη του 1,30 που θεωρείτο όριο 

ασφαλείας για βιοψία ήπατος. 

Πολύ αργότερα, όταν πια η αγαπημένη της αδελφούλα είχε φύγει από τη ζωή και η Αρετή 

έβρισκε σιγά-σιγά το κουράγιο να ψάχνει στα αρχεία των εξετάσεων για να βρει ποιοι 

ευθύνονταν, διαπίστωσε ότι, δύο μέρες προτού η Σεμίνα πάρει εξιτήριο από το Χελθάγνειο, το 

INR είχε πέσει σε πολύ χαμηλά επίπεδα που επέτρεπαν τη βιοψία ήπατος. Όταν το 

συνειδητοποίησε έγινε έξω φρενών με την αναλγησία, την αδιαφορία, την ανευθυνότητα και την 

ασυνειδησία των δήθεν θεραπόντων ιατρών. 

«Πολύ πιθανόν να μην είχαν διαβάσει καν τα αποτελέσματα του ελέγχου αιμόστασης και να 

μην είχαν δει ότι το INR είχε πέσει στο 1,19. Στη χειρότερη περίπτωση, τα είχαν διαβάσει αλλά 

αδιαφόρησαν, διότι βρίσκονταν ήδη στον πυρετό προετοιμασίας των Αυγουστιάτικων διακοπών 

τους και δεν είχαν χρόνο ν’ ασχοληθούν με τη δήθεν μυστηριώδη ασθένεια της Σεμίνας» 

σκέφτηκε η Αρετή, ενώ το κεφάλι της κόντευε να σπάσει από την οργή και το θυμό που ένιωσε. 

«Η υπόθεση αυτή σηκώνει μήνυση!» μουρμούρισε η Αρετή, αφήνοντας όλα τα ενδεχόμενα 



  

ανοιχτά. 

Κατά τ’ άλλα, το κείμενο της “Ενδονοσοκομειακής Πορείας” της Σεμίνας που συνόδευε το 

εξιτήριο από το Χελθάγνειο ήταν γεμάτο “υπόνοιες” και “υποψίες”, λες και το έγραψαν κάποιοι 

άσχετοι με το ιατρικό επάγγελμα: 

 «Η κλινική της εικόνα και τα εργαστηριακά της ευρήματα συνάδουν υπέρ της διάγνωσης της 

 αυτοάνοσης  ηπατίτιδας.  Ωστόσο  η  ταυτόχρονη  προσβολή  των  πνευμόνων  και  ο ανοσολογικός 

 έλεγχος θέτουν την υπόνοια συνύπαρξης συστημικού αυτοάνοσου νοσήματος. 

 Στα  πλαίσια  αυτά  τίθεται  η  υποψία  των  εξής  ενδεχομένων:  1)  συνύπαρξη  αυτοάνοσης 

 ηπατίτιδας  (με  όλο  το  φάσμα των  νοσολογικών  οντοτήτων  που  περιλαμβάνει)  με συστηματικό 

 αυτοάνοσο νόσημα ή 2) προσβολή ήπατος στα πλαίσια συστηματικού αυτοάνοσου νοσήματος. 

 Έγινε ηπατολογική εκτίμηση και κλείστηκε ραντεβού σε 3 βδομάδες για επανεκτίμηση. Έως 

 τότε θα επανεκτιμηθεί η πηκτικότητα και η δυνατότητα βιοψίας ήπατος». 

Αλίμονο, όταν γραφόταν αυτό το “Ενημερωτικό Εξόδου” της Σεμίνας, η δυνατότητα 

βιοψίας ήπατος είχε ήδη δοθεί αλλά η ευκαιρία είχε χαθεί. Όπως απέδειξε η σκληρή 

πραγματικότητα, το INR της Σεμίνας δεν επρόκειτο να ξανακατέβει στο 1,19 – ούτε καν στο 

όριο του 1,30. 

«Ας όψονται οι γιατροί του Χελθάγνειου που δεν τήρησαν τον όρκο του Ιπποκράτη και δεν 

πρόσεξαν την αδελφούλα μου όπως όφειλαν» μονολογούσε θρηνώντας απαρηγόρητη η Αρετή. 

 
Οι επίμαχοι εργαστηριακοί δείκτες στις 24/07/2014, μία ημέρα πριν από την έξοδο της 

Σεμίνας από το Χελθάγνειο, είχαν ως εξής: 

 Η Τρανσαμινάση AST,  που κατά την εισαγωγή  στο  Χελθάγνειο (11/07/2014) ήταν  95 U/L 

 (Φ.Τ. 5-37),  στις 24/07/2014, μια μέρα πριν από την έξοδό της ήταν 91. Η Τρανσαμινάση ALT, 

 που κατά την εισαγωγή ήταν 60 U/L, είχε κατέβει στο 47 (Φ.Τ. 5-40). Κατεβασμένη κατά την 

 έξοδο ήταν και η Αλκαλική Φωσφατάση ALP, που από 92 U/L έπεσε στο 76 (Φ.Τ. 35-129). 

 Ανεβασμένη ήταν όμως η Γαλακτική Αφυδρογονάση  (LDH) η οποία από 225 U/L ανέβηκε στο 

320 (Φ.Τ. 0-225). Απεναντίας η γ-GT, από 101 που ήταν κατά την εισαγωγή,  είχε κατέβει στο 

77 (Φ.Τ. 7-49) κατά την έξοδο. 

 Εξάλλου, ο αιματοκρίτης που κατά την είσοδο ήταν 26,7 κατά την έξοδο ήταν 26,4 (Φ.Τ. 

37-51),  τα  ερυθρά  αιμοσφαίρια,  που  κατά  την  είσοδο  ήταν  3,08  M/μL,  κατά  την  έξοδο 

 κατέβηκαν στα 2,90 (Φ.Τ. 4,1-5,9), τα λευκά αιμοσφαίρια από 4,85 K/μL είχαν ανέβει στα 6,16 

 (Φ.Τ.  4-10,5),  τα  αιμοπετάλια  από  141  K/μL  είχαν  ανέβει  στα  159  (Φ.Τ.150-400)  και  η 

 αντιδρώσα πρωτεΐνη CRP από 3,9 mg/dL είχε κατέβει στο 1,6 (Φ.Τ. 0-0.5) . 

 
Σε γενικές γραμμές, στο 15ήμερο αφάρμακης νοσηλείας της Σεμίνας στο Χελθάγνειο οι 

περισσότεροι εργαστηριακοί δείκτες είχαν βελτιωθεί. 

«Μάλλον τα αυτοάνοσα βρίσκονταν τότε σε ύφεση» συμπέρανε η Αρετή, που μελετούσε με 

πόνο τις εξετάσεις της Σεμίνας πολύ αργότερα, όταν η αγαπημένη της αδελφούλα βρισκόταν πια 

στον ουρανό… 

 

 



  

 

 
 

 

 

 
 

8. Διακοπές στο Καστέλο 
 

Επιτέλους εκτός νοσοκομείου! Τώρα η Σεμίνα προσπαθούσε να δείχνει ήρεμη και 

αισιόδοξη, αλλά δύσκολα κρυβόταν η θλίψη στα όμορφα ματάκια της. Εν τω μεταξύ η Ευγενία, 

αφού άδειασε τη βαλίτσα της και έβαλε πλυντήριο, άρχισε να ετοιμάζει τη μεγαλύτερη βαλίτσα 

με τα ρούχα που θα έπαιρνε μαζί της για το εικοσαήμερο των διακοπών της στο Καστέλο. Όπως 

είχαν συμφωνήσει, το πρωί θα ερχόταν ο ανιψιός της ο Αλέξανδρος με το αυτοκίνητό του για να 

μεταφέρει τις δύο θείες στο εξοχικό τους στο Καστέλο. Δεν ήθελαν να χάσουν ούτε μία ημέρα.  

Η Σεμίνα είχε αφάνταστα ταλαιπωρηθεί μέσα-έξω στα νοσοκομεία τους τελευταίους 5 μήνες, 

όπως επίσης και η Ευγενία που ήταν πάντα στο πλευρό της, και είχαν απόλυτη ανάγκη 

απόδρασης από το κλεινόν άστυ. 

Η Αρετή θα τις ακολουθούσε σύντομα, αφού διεκπεραίωνε κάποιες εκκρεμότητες. Μεταξύ 

άλλων έπρεπε να πάει και σ’ ένα ραντεβού που είχε κλείσει για την 1η Αυγούστου σ’ ένα κέντρο 

“Εναλλακτικής Θεραπείας”, το οποίο είχε βρει στο Διαδίκτυο, σε μια απεγνωσμένη προσπάθεια 

να δοκιμάσει τα πάντα για να γίνει καλά η αδελφούλα της. 

Στο ραντεβού πήγε με όλες τις μέχρι τότε εξετάσεις της Σεμίνας, όπως της είχε ζητηθεί, και 

η επίσκεψη που κράτησε μία ώρα χρεώθηκε 100 ευρώ, παρόλο που δεν υπήρξε εξέταση 

ασθενούς. Η παθολόγος γιατρός Δρ Σπυροπούλου άκουσε προσεκτικά την εξιστόρηση της 

περιπέτειας της Σεμίνας, και αφού είδε τις εξετάσεις έδειξε έκπληκτη για πολλά πράγματα που, 



  

όπως είπε, δεν είχαν γίνει και για κάποια άλλα που κακώς είχαν γίνει. Πρόσθεσε μάλιστα ότι είχε 

εργαστεί κι αυτή στο νοσοκομείο Μπορνάτειο για αρκετά χρόνια, και η απόφασή της να φύγει 

και να πάει στο Κέντρο Εναλλακτικής Θεραπείας οφειλόταν στο γεγονός ότι δεν άντεχε να 

βλέπει ασθενείς να υποβάλλονται σε ατέλειωτες εξετάσεις επί εξετάσεων χωρίς να τους 

χορηγείται κάποια θεραπεία. Διηγήθηκε, μάλιστα, και την τραγική ιστορία ενός νέου ανθρώπου 

που πέθανε ακριβώς γι’ αυτόν το λόγο: Διότι χάθηκε πολύτιμος, χρόνος με τους γιατρούς να 

επιδίδονται σ’ ένα ψάξιμο δίχως τέλος, χωρίς να παίρνουν καμία απόφαση για θεραπεία. 

Μεταξύ άλλων, η Δρ Σπυροπούλου είπε στην Αρετή ότι γνώριζε έναν πολύ καλό 

ηπατολόγο, πρώην συνάδελφο στο Σαλβοπούλειο, ο οποίος ήταν σίγουρη ότι δεν θα δίσταζε να 

κάνει τη βιοψία του ήπατος. «Αυτό, βέβαια, μετά τις διακοπές της αδελφής σας, όταν επιστρέψει 

με το καλό στην Αθήνα» πρόσθεσε. 

Όπως ήταν η πάγια τακτική του Κέντρου Εναλλακτικής Θεραπείας, η Δρ Σπυροπούλου 

ζήτησε να της σταλεί δείγμα αίματος και ούρων από το Καστέλο για να έκαναν τις ειδικές 

εξετάσεις μεταβολισμού στα εργαστήριά τους – κόστος 400 ευρώ – και να έβλεπαν ποιες 

βιταμίνες και ιχνοστοιχεία έλλειπαν στον οργανισμό της ασθενούς ώστε να τα συμπληρώσει. Το 

κόστος αγοράς των συμπληρωμάτων δεν θα υπερέβαινε τα 150 ευρώ και στόχος ήταν να 

ενισχυθούν τα κύτταρα του οργανισμού για να καταπολεμήσουν την οποιαδήποτε νόσο. 

Η Αρετή, ενώ συμφωνούσε με τη φιλοσοφία της εναλλακτικής ιατρικής, δεν πείστηκε για 

την αποτελεσματικότητα μιας τέτοιας θεραπείας για τη Σεμίνα στη κρίσιμη κατάσταση που 

βρισκόταν. Ούτε πίστευε ότι το βεβαρημένο συκώτι της θα άντεχε να μεταβολίσει ένα τέτοιο 

φορτίο συμπληρωμάτων διατροφής. Αυτά θεώρησε πως ήταν μάλλον προληπτικά και ενισχυτικά 

του οργανισμού για υγιείς ανθρώπους ώστε να παραμείνουν υγιείς κι έτσι δεν προχώρησε την 

υπόθεση. Εξάλλου, η ίδια η Σεμίνα απέρριψε αυτή την εναλλακτική μέθοδο. 

Η Αρετή όμως ήταν αποφασισμένη να μεταβεί στο Καστέλο με κάποιο συμπλήρωμα σιδήρου, 

κάποιο δυναμωτικό τέλος πάντων, για τη Σεμίνα. Γνωρίζοντας τη νοοτροπία της Σεμίνας, η 

οποία δεν έπαιρνε κανένα φάρμακο αν δεν το συνταγογραφούσε γιατρός, ξαναπήρε τηλέφωνο 

τον οικογενειακό φίλο χειρουργό Δρα Κωκουδίση: 

«Άκη σε παρακαλώ βρες έναν καλό ηπατολόγο συνάδελφό σου, πες του εν ολίγοις την 

περιπέτεια της Σεμίνας και παρακάλεσέ τον να συνταγογραφήσει κάποιο δυναμωτικό φάρμακο 

για να ενισχυθεί το ανοσοποιητικό της σύστημα και ν’ ανέβει ο χαμηλός της αιματοκρίτης. Όπως 

γνωρίζεις, φύγαμε από το Χελθάγνειο χωρίς διάγνωση και χωρίς καμία θεραπεία· ούτε ένα 

σιρόπι σιδήρου δεν της έδωσαν». 

«Εντάξει Αρετή. Θα μιλήσω στο συνάδελφο Δρα Παραδιά πριν από το μεσημέρι, και το 

απόγευμα τηλεφώνησέ του να του ζητήσεις το Email για να του στείλεις ό,τι εξετάσεις της 

Σεμίνας έχεις. Το τηλέφωνό του είναι…». 

Κατόπιν τηλεφωνικής συνεννόησης με τον κ. Παραδιά, το βράδυ της ίδιας ημέρας η Αρετή 

του έστειλε ηλεκτρονικά τις τελευταίες αιματολογικές και βιοχημικές εξετάσεις της Σεμίνας.  

Την επομένη του τηλεφώνησε για να ρωτήσει αν τις έλαβε και αν βρήκε χρόνο να τις μελετήσει. 

Χωρίς να κάνει κανένα σχόλιο για τις εξετάσεις, ο Δρ Παραδιάς – για τον οποίο η Αρετή 

ανακάλυψε στο Διαδίκτυο ότι δεν ήταν ηπατολόγος αλλά παθολόγος – ζήτησε να εισαχθεί η 

Σεμίνα για μια εβδομάδα στο ιδιωτικό νοσοκομείο Γκραβιτέο όπου εργαζόταν, για να γίνουν από 

την αρχή όλες οι εξετάσεις. Μόνο έτσι θ’ αποφάσιζε αν θα της έδινε κάποια θεραπεία. 

«Αυτό είναι αδύνατο να γίνει, κύριε Παραδιά. Όπως σας είπα και χθες στο τηλέφωνο, μόλις 

πριν δυο μέρες η αδελφή μου έφυγε για διακοπές στο Καστέλο για να πάρει μια ανάσα εκτός 



  

νοσοκομείων. Είναι αδύνατο να την ξαναφέρουμε στην Αθήνα για μία ακόμη εισαγωγή. Δεν θα 

το αντέξει. Ήδη νιώθει καλύτερα κοντά στους συγγενείς της. Αφήστε που δεν υπάρχουν τα 

χρήματα για νοσηλεία στο πανάκριβο Γκραβιτέο αφού δεν έχει ιδιωτική ασφάλεια υγείας. 

Μπορείτε παρακαλώ να της συνταγογραφήσετε κάποιο φάρμακο για την αναιμία, τώρα που 

είδατε τις εξετάσεις της, ώστε να δυναμώσει λίγο μέχρι να επιστρέψει στην Αθήνα;» 

« Όχι δεν μπορώ» απάντησε ο Δρ Παραδιάς κι έκλεισε απότομα το τηλέφωνο. 

Έτσι, άπρακτη και απογοητευμένη, αναχώρησε και η Αρετή για το εξοχικό διαμέρισμά της 

στο Καστέλο, που δεν ήταν μακριά από το σπίτι όπου έμεναν οι αδελφές της· μόλις ένα 

χιλιόμετρο. Και εκεί, όμως, η Αρετή δεν θα σταματούσε τις προσπάθειες να βρει κάτι 

δυναμωτικό για τη Σεμίνα. 

Μια φίλη της οδοντίατρος, η Μαίρη, της έστειλε από την Αθήνα μια φιάλη με παχύρευστη 

πρωτεΐνη, την οποία έπαιρνε συστηματικά η 90χρονη μητέρα της και, όπως της είπε, είχε 

δυναμώσει θεαματικά. Όταν παρέλαβε το δέμα, η Αρετή ενημέρωσε τη Σεμίνα και με την άδειά 

της έκλεισε ραντεβού για να επισκεφτούν τον πιο ονομαστό παθολόγο του Καστέλου, τον Δρα 

Θρασίδη, με την ελπίδα να εγκρίνει αυτό το πρωτεϊνούχο ζελέ ή να δώσει κάποιο συμπλήρωμα 

σιδήρου για να ανέβει ο αιματοκρίτης. Στο ραντεβού αυτό η Σεμίνα συνοδεύτηκε από τα τρία 

αδέλφια της, τον Ευτύχη, την Ευγενία και την Αρετή. 

Ο Δρ Θρασίδης, αφού δυσανασχέτησε με την πολυπληθή συνοδεία της ασθενούς, έριξε μια 

ματιά-αστραπή στις εξετάσεις και στη συνέχεια πήρε στα χέρια του τη φιάλη με το ζελέ 

πρωτεΐνης. Κοιτάζοντάς την είπε περιφρονητικά και αλαζονικά: «Τι μαλακίες είναι αυτές;» 

Κατόπιν, στο αίτημα να συνταγογραφήσει για τη Σεμίνα συμπλήρωμα σιδήρου, έστω ένα 

ελαφρύ σιρόπι σαν το feroglobin – το οποίο η Σεμίνα είχε πάρει προτού αρχίσει η περιπέτειά της 

στα νοσοκομεία και της είχε ανέβει αρκετά ο αιματοκρίτης – ο Δρ Θρασίδης ήταν πάλι 

αρνητικός. Η δικαιολογία του ήταν ότι δεν ήθελε να επιβαρύνει άλλο το συκώτι. 

Η Αρετή τον ρώτησε επίσης για κάποιες ενέσεις για την αναιμία που είχε βρει στο 

Διαδίκτυο, οι οποίες γίνονταν στη κοιλιά, και για μια ακόμη φορά ο κ. Θρασίδης τις απέρριψε ως 

“μπούρδες”. 

«Τελικά εσείς τι προτείνετε, γιατρέ;» τον ρώτησε η Αρετή. 

«Να κάνει τη βιοψία» απάντησε εκείνος, παπαγαλίζοντας ό,τι είχαν πει οι άλλοι πριν απ’ 

αυτόν. 

Σε όλη τη διάρκεια της επίσκεψης, ο Δρ Θρασίδης δεν είχε αγγίξει την ασθενή, ούτε στην 

κοιλιά για να ψηλαφήσει την ηπατομεγαλία, ούτε στα μάτια για να δει την αναιμία, ούτε ζήτησε 

να δει την κινητικότητα των ποδιών της. Ούτε καν της έπιασε το χεράκι για να της πει έναν 

ενθαρρυντικό λόγο, ούτε ποτέ την ακούμπησε στην πλάτη για να της δώσει κουράγιο. Ιατρική 

ψυχρότητα και απανθρωπιά που σπάζει κόκαλα… 

«Τι σας χρωστάμε γιατρέ;» ρώτησε η Αρετή τον συμβεβλημένο με τον ΕΟΠΥΥ γιατρό. 

«30 ευρώ» ήταν η απάντηση. 

Η Αρετή σκέφτηκε για μερικά δευτερόλεπτα, αλλά δίστασε να εκφράσει αυτά που ήθελε να 

πει για να μην προσβάλει το γιατρό και στενοχωρήσει τη Σεμίνα. Α, όλα κι όλα! Η Σεμίνα ήταν 

υπερήφανη και δεν έκανε ποτέ παζάρια. Το ίδιο και ο Ευτύχης. 

«Αν ήμουνα μόνη μου, θα του έλεγα, “30 ευρώ για το τίποτα, γιατρέ; Δεν κάνατε καμία 

κλινική εξέταση της ασθενούς, δεν συνταγογραφήσατε κανένα φάρμακο. Απλά επαναλάβατε αυτό 

που σας είπαμε ότι είπαν οι προηγούμενοι: ‘βιοψία’. Εγώ στη θέση σας θα ντρεπόμουν να ζητήσω 

ακόμη και ένα ευρώ”. Και φυσικά, δεν θα του έδινα τίποτα, εκτός από ένα σκληρό μάθημα, 



  

μήπως και αποφάσιζε να γίνει άνθρωπος» σκέφτηκε προς στιγμήν η Αρετή. 

Όμως σε τούτη την περίπτωση έπρεπε να σεβαστεί τη Σεμίνα. Πλήρωσε με βαριά καρδιά τα 

30 ευρώ, τα τσέπωσε ο Δρ Θρασίδης χωρίς να δώσει καμία απόδειξη, και τους έδειξε την 

πόρτα… Ουδέν σχόλιο έγινε μπροστά στη Σεμίνα για το γεγονός ότι δεν έδωσε απόδειξη. Μόνο 

αργότερα, καθώς η Αρετή συζητούσε το περιστατικό με την Ευγενία, της είπε ότι σκεπτόταν να 

πάει στο ιατρείο του Δρα Θρασίδη και να του ζητήσει την απόδειξη που εκείνος είχε “ξεχάσει” 

να δώσει. Η Ευγενία όμως την απέτρεψε, για να μην προσβάλει το γιατρό και αρνηθεί τις 

υπηρεσίες του, αν ποτέ προέκυπτε ανάγκη. 

Κατά τ’ άλλα η Σεμίνα είχε ηρεμήσει αρκετά. Ήταν απύρετη, ούτε καν δέκατα. Κάνα δυο 

φορές πήγε με τ’ αδέλφια της στην αγαπημένη της καφετέρια δίπλα στο κύμα, και μια φορά 

επισκέφτηκε την Αρετή στο σπίτι της, πάντα με τη συνοδεία του Ευτύχη, της Ευδοκίας και της 

Ευγενίας, και κάθισε στο μπαλκόνι απολαμβάνοντας τη θέα της θάλασσας και χαλαρώνοντας με 

τον καταπραϋντικό ήχο των κυμάτων. 

«Είσαι πολύ ωραία εδώ, Αρετή, μην παραπονιέσαι καθόλου για μικροπροβλήματα όπως με 

το θόρυβο των από πάνω ή την τηλεόραση του διπλανού» είπε κάποια στιγμή η Σεμίνα. 

Ωραία ήταν, αλλά η Αρετή δεν μπορούσε ν’ απολαύσει τίποτα, όσο η αγαπημένη της 

αδελφούλα ήταν άρρωστη και μελαγχολική… 

Εκείνο όμως που είχε δώσει στην Σεμίνα μεγάλη χαρά ήταν η συντροφιά του μικρού 

Άγγελου, του εγγονού του αδελφού της Ευτύχη. Ο Άγγελος, δύο ετών, είχε δείξει μια απίστευτη 

τρυφερότητα στη Σεμίνα, λες και είχε διαισθανθεί το πρόβλημά της και τη θλίψη της. Έκανε 

κάθε προσπάθεια να την ευχαριστήσει. Πρωί-πρωί, όταν κατέβαινε από τον πρώτο όροφο, όπου 

έμενε  η  οικογένειά του, στο  ισόγειο  χτυπούσε  την  πόρτα  φωνάζοντας τη  Σεμίνα για  να του 

ανοίξει. Την Ευγενία σπάνια την αποκαλούσε με τ’ όνομά της· τη Σεμίνα όμως την είχε συνέχεια 

στο στόμα του. Της πήγαινε τις παντόφλες, της έδειχνε τα καινούργια του παιχνίδια και την 

καλούσε να παίξουν μαζί, της ζητούσε να του πει παραμύθια, και όλα αυτά έδιναν ενέργεια στη 

Σεμίνα και κουράγιο για να παλέψει για τη ζωή της. 

Οι επισκέψεις που δεχόταν από γειτόνισσες, παλιές συμμαθήτριες, κοντινούς και μακρινούς 

συγγενείς, ήταν πολλές, σε σημείο που την είχαν κουράσει. Επιπλέον η Σεμίνα διέκρινε ότι 

πολλές από τις επισκέψεις αυτές ήταν για κουτσομπολιό. 

Μια μέρα την επισκέφτηκε μια δεύτερη εξαδέλφη, η Γιώτα, με την οποία όμως η Σεμίνα, 

όπως και όλη η οικογένειά της, δεν είχαν ποτέ στενή επαφή. Όπως καθόντουσαν στην αυλή, η 

Σεμίνα σηκώθηκε να πάει στην κουζίνα να πάρει νερό για να πιει. Τότε η Γιώτα ξεφώνισε με 

ύφος ειρωνικό «Άααα! Περπατάς κιόλας;» 

Η Αρετή, που ήταν παρούσα, με δυσκολία συγκρατήθηκε για να μην εκραγεί. Της απάντησε 

όμως σε αυστηρό τόνο: 

«Και βέβαια περπατάει! Τι περίμενες; Να τη δεις κατάκοιτη;» 

« Όχι αλλά, ξέρετε, είχα μάθει ότι ήταν πολύ σοβαρά». 

«Και δεν χαίρεσαι που δεν είναι τόσο σοβαρά; Δόξα το Θεό, να λες και να εύχεσαι η Σεμίνα 

να αναρρώσει πλήρως από την περιπέτειά της». 

«Ναι, μα φυσικά, περαστικά της να είναι, αλλά να, είχα ακούσει τόσα πολλά για την 

κατάσταση της υγείας της που ξαφνιάστηκα όταν την είδα να περπατάει» ψέλλισε η χαιρέκακη 

εξαδέλφη. 

Εν τω μεταξύ η Αρετή επικοινώνησε τηλεφωνικά με τη γαστρεντερολόγο Δρα Χανά, η 

οποία της ζήτησε να της στείλει όλες τις εξετάσεις της Σεμίνας. Ευτυχώς είχε σκανάρει όσες από 



  

τις παλιές της είχαν επιστραφεί από το Χελθάγνειο, καθώς και τις τελευταίες που της δόθηκαν 

την ημέρα που η Σεμίνα πήρε εξιτήριο, και της τις έστειλε ηλεκτρονικά. Της είπε ακόμη ότι τις 

ενδιάμεσες σελίδες που έλειπαν μπορούσε να τις ζητήσει από την Δρα Ξυδάκη στην 6η 

Παθολογική Κλινική του Χελθάγνειου Γενικού Νοσοκομείου. 

Δυο μέρες αργότερα, όπως είχε συμφωνηθεί, η Αρετή τηλεφώνησε στην κ. Χανά για να τη 

ρωτήσει τι συμπέρασμα έβγαλε από τις εξετάσεις. 

«Από ό,τι είδα, η βιοψία ήπατος ήταν απαγορευτική στην περίπτωση της αδελφής σας. 

Πρέπει να μιλήσω επ’ αυτού και με την Δρα Τυπάκη όταν επιστρέψει από τις διακοπές της» είπε 

η Δρ Χανά, η οποία προφανώς δεν είχε παρατηρήσει ότι ο δείκτης INR είχε κατέβει στο 1,19 

προτού η Σεμίνα πάρει εξιτήριο. «Ή μήπως προσποιήθηκε ότι δεν τον είδε για να μην εκθέσει 

τους συναδέλφους της στο Χελθάγνειο;» αναρωτήθηκε η Αρετή. 

«Μπορείτε να δώσετε στην αδελφή μου μια εμπειρική θεραπεία με κορτιζόνη, όπως είχε 

προτείνει ο διευθυντής της 6ης Παθολογικής Κλινικής Δρ Ιντεσίδης;» ρώτησε παρακλητικά η 

Αρετή, η οποία επίσης δεν είχε μελετήσει ακόμη τις εξετάσεις της Σεμίνας και δεν γνώριζε ότι ο 

δείκτης πήξεως του αίματος INR κατέβει στο 1,19 όταν ακόμη η Σεμίνα νοσηλευόταν στο 

Χελθάγνειο. 

«Κοιτάξτε, κυρία Λιβέρη, δεν είναι ότι δεν θέλουμε να δώσουμε θεραπεία. Εκτός που δεν 

έχουμε τη βιοψία ήπατος, υπάρχει πάντα και ο κίνδυνος να έχει η αδελφή σας πάλι κάποια 

λοίμωξη, οπότε η ταυτόχρονη λήψη κορτιζόνης είναι άκρως επικίνδυνη για τη ζωή της. Αυτό 

φοβόμαστε». 

«Μα καλά, δεν υπάρχουν ειδικές εξετάσεις αίματος που να αποκλείουν την ύπαρξη 

λοίμωξης;» ρώτησε η Αρετή, χωρίς όμως να πάρει κάποια απάντηση. 

«Λοιπόν, σας αφήνω τώρα γιατί έχω δουλειά. Να είμαστε σε επαφή» είπε η Δρ Χανά και έκλεισε 

το τηλέφωνο. 

Όσο περνούσαν οι μέρες και πλησίαζε η επιστροφή στην Αθήνα, η Σεμίνα βυθιζόταν σε 

μελαγχολία, πράγμα που δεν βοηθούσε την κατάστασή της. Ήξερε ότι τίποτα δεν είχε τελειώσει 

γι’ αυτήν, αφού δεν της είχαν πει από τι πάσχει και δεν της είχαν δώσει καμία θεραπεία. 

Ξαφνικά της ανέβηκε πάλι πυρετός, ενώ σε όλη τη διάρκεια παραμονής της στο Χελθάγνειο 

και τις πρώτες 15 ημέρες στο Καστέλο ήταν απύρετη. Εκτός αυτού, στις προγραμματισμένες 

αιματολογικές και βιοχημικές εξετάσεις που έκανε σε ιδιωτικό μικροβιολογικό εργαστήριο στο 

Καστέλο στις 7 Αυγούστου, οι δείκτες του συκωτιού είχαν επιδεινωθεί. Το ίδιο συνέβη και με 

τους βασικούς δείκτες του αίματος: 

 Τα ερυθρά αιμοσφαίρια, που στις 24/07 ήταν 2,90 M/μL, είχαν κατέβει στα 2,29 (Φ.Τ. 4,1- 

5,9).  Τα  λευκά  αιμοσφαίρια  από  6,16  K/μL  είχαν  κατέβει  στα  3,96  (Φ.Τ.  4-10,5)  και  τα 

 αιμοπετάλια από 159 K/μL είχαν κατέβει στα 137 (Φ.Τ.150-400). Η αντιδρώσα πρωτεΐνη CRP 

 ήταν θετική++, το INR, που στις 23/07 ήταν 1,19, στις 07/08 είχε σκαρφαλώσει στο 1,53, και ο 

 αιματοκρίτης από 26,4 είχε πέσει στο 25,1 (Φ.Τ. 37-51). 

Προφανώς είχε χαθεί πολύτιμος χρόνος χωρίς θεραπεία και το αδιευκρίνιστο αυτοάνοσο 

νόσημα από το οποίο έπασχε η Σεμίνα είχε φουντώσει ξανά. Άλλωστε, απ’ ό,τι είχε διαβάσει η 

Αρετή σε άρθρα ειδικών στο Διαδίκτυο, αυτή είναι η φύση των αυτοάνοσων: έχουν εξάρσεις, 

που παρουσιάζονται συνήθως με το stress και τη στενοχώρια, και υφέσεις όταν ο ασθενής είναι 

ευχαριστημένος και ήρεμος. 

Οι διακοπές, όμως, τέλειωσαν και είχε φτάσει η ώρα του αποχωρισμού της Σεμίνας από τα 

αγαπημένα της πρόσωπα στο Καστέλο, τον αδελφό της Ευτύχη με τη γυναίκα του Ευδοκία, τα 



  

ανίψια της και προ παντός τον μικρό Άγγελο, ο οποίος τις τελευταίες δυο μέρες δεν έλεγε να 

ξεκολλήσει από πάνω της. Διαισθανόταν άραγε κάτι κακό το μικρό αγγελούδι; Πιθανώς. Λένε 

ότι τα παιδιά, λόγω της αθωότητάς τους, έχουν ανεπτυγμένη την 6η αίσθηση. 

 



  

9. Δεκαεπταήμερο εναγώνιας αναζήτησης 
 

Η επιστροφή της Σεμίνας και της Ευγενίας στην Αθήνα, στις 25 Αυγούστου του 2014, έγινε 

με τον ίδιο τρόπο που είχαν μεταβεί στο Καστέλο. Ο ανιψιός τους Αλέξανδρος πρόσφερε στις 

αγαπημένες του θείες ένα άνετο ταξίδι επιστροφής με τη Honda του. Η Αρετή ακολούθησε μόνη 

της με το δικό της μικρό και παλιό Suzuki. 

Επιστρέφοντας στο Χαλάνδρι, ξύπνησαν ξανά στη Σεμίνα οι εφιάλτες των νοσοκομείων. 

Και μόνο η σκέψη ότι ίσως χρειαζόταν να ξαναμπεί σε κάποιο θεραπευτήριο της προκαλούσε 

πανικό. Δεν θα το άντεχε, έλεγε στην Ευγενία. 

Τρεις μέρες αργότερα, στις 28/08/2014, η Σεμίνα πήγε με ταξί μαζί με τις αδελφές της στο 

ιδιωτικό θεραπευτήριο Κροσεβιάνκα για την προγραμματισμένη αξονική τομογραφία θώρακος. 

Οι δυνάμεις της ήταν αρκετά καλές, και μετά την εξέταση ήθελε να καθίσουν σε παρακείμενη 

καφετέρια για καφέ. Οι αδελφές της προσπαθούσαν με διάφορες αστείες ιστορίες να της 

φτιάχνουν λίγο τη διάθεση· και το κατάφερναν διότι η Σεμίνα διέθετε μια καλή αίσθηση του 

χιούμορ και σχολίαζε δηκτικά τα παράξενα της κοινωνίας. 

Την επομένη η Αρετή πήγε να πάρει την απάντηση από την αξονική και έμεινε άναυδη. 

Τούτη τη φορά η απεικονιστική εξέταση έδειξε νέο εύρημα: «Περιηπατική και περισπληνική 

συλλογή υγρού». 

«Τι να σήμαινε άραγε αυτό;» αναρωτήθηκε, προσπαθώντας ν’ αποτρέψει το νου της από του 

να κάνει αρνητικές σκέψεις για να μη δημιουργήσει ανάλογες σκεπτομορφές. Είχε διαβάσει 

πολλά για το πώς μια σκεπτομορφή τείνει να υλοποιηθεί. Τηλεφώνησε αμέσως στη 

γαστρεντερολόγο του Χελθάγνειου κ. Χανά και της διαβίβασε τα δυσάρεστα νέα για τη συλλογή 

υγρού. 

«Αυτό ήταν επόμενο. Ωστόσο το πρόβλημα, όπως σας είπα και στην προηγούμενη 

επικοινωνία μας, είναι ότι δεν μπορούμε να κάνουμε βιοψία με τόσο υψηλό INR, διότι η 

ακτινολόγος Δρ Τυπάκη δεν θέλει να το διακινδυνεύσει. Τηλεφωνήστε μου ξανά από Δευτέρα να 

δούμε τι μπορεί να γίνει». 

Δεν χρειαζόταν περισσότερα η Αρετή για να στραφεί αλλού για βοήθεια. Άλλωστε η Δρ 

Χανά την είχε απογοητεύσει διότι στο Χελθάγνειο δεν είχε πάει ούτε μια στιγμή να δει τη Σεμίνα 

έστω κατ’ όψιν. Δεν γνώριζε καν την κλινική της εικόνα, η οποία ήταν πολύ καλύτερη από 

εκείνη που θα περίμενε κανείς βλέποντας τις εργαστηριακές και απεικονιστικές εξετάσεις της. 

Προτού μεταβεί στο σπίτι της Σεμίνας και της Ευγενίας στο Χαλάνδρι, η Αρετή σκέφτηκε 

να τηλεφωνήσει στην ηπατολόγο του ιδιωτικού θεραπευτηρίου Γκραβιτέο, την κυρία Λεγάκη, 

σύζυγο του παθολόγου Δρα Στονισίδη που είχε αναλάβει τη θεραπεία της Σεμίνας από 

Βρουκέλλωση στο Νομπλάκειο ιδιωτικό θεραπευτήριο. Ίσως άνοιγε κάποιο παράθυρο από 

αυτήν. 

Η Αρετή είχε ξαναμιλήσει μαζί της, και η Δρ Λεγάκη γνώριζε καλά το πρόβλημα της 

Σεμίνας από το σύζυγό της Δρα Στονισίδη. Όπως είχε ομολογήσει ο ίδιος, όταν η Ευγενία του 

ζήτησε την άδεια να φέρει κάποιον εξωτερικό ηπατολόγο για να εξετάσει τη Σεμίνα, την 

περίπτωσή της τη συζητούσε με τη σύζυγό του κάθε βράδυ, καθώς πειραματιζόταν με τα 

διάφορα φάρμακα που της χορηγούσε για τη Βρουκέλλα – μια Βρουκέλλα που αργότερα ο 

ηπατολόγος καθηγητής στο Χορσίδειο Δρ Βιγκοράκης θα ορκιζόταν πως δεν υπήρξε ποτέ, ενώ 



  

κάποιοι γιατροί στο Χελθάγνειο θα συμφωνούσαν με την άποψή του και μάλιστα θα απορούσαν 

με τη βαριά αγωγή που δόθηκε στη Σεμίνα στο Νομπλάκειο... 

Παρόλη, λοιπόν, την αρνητική εικόνα που είχε η Αρετή για το σύζυγό της, και μην έχοντας 

πού αλλού να στραφεί, τηλεφώνησε στην Δρα Λεγάκη, ηπατολόγο του Γκραβιτέο. 

«Γεια σας, κυρία Λεγάκη. Είμαι η αδελφή της Σεμίνας Λιβέρη, που είχε νοσηλευτεί στο 

Νομπλάκειο και την είχε αναλάβει ο σύζυγός σας Δρ Στονισίδης. Ακόμη δεν της έχουν δώσει 

κάποια θεραπεία για την αυτοάνοση ηπατίτιδα. Μπορείτε εσείς να τη βοηθήσετε; Με ανησυχεί 

που στη χθεσινή αξονική τομογραφία που έκανε της βρήκαν συλλογή υγρού γύρω από τη 

σπλήνα και το συκώτι, κάτι που δεν υπήρχε παλιότερα». 

«Δεν μου κάνει εντύπωση· το υγρό είναι συνηθισμένο σε τέτοιες παθήσεις. Έρχεται και 

παρέρχεται. Έχετε, όμως, ιδιωτική ασφάλιση για να μπείτε στο Γκραβιτέο; Χωρίς ιδιωτική 

ασφάλιση η νοσηλεία εδώ είναι πανάκριβη. Δεν μπορείτε να ανταπεξέλθετε». 

«Μα δεν συζητάω να εισαχθεί για νοσηλεία. Άλλωστε, όταν η αδελφή μου τελείωσε την 

αγωγή που της είχε δώσει ο σύζυγός σας στο Νομπλάκειο, εσείς η ίδια μας είχατε πει ότι δεν 

χρειάζεται να μπει σε νοσοκομείο. Συγκεκριμένα είχατε πει ότι αν σας φέρναμε τρεις εξετάσεις – 

διοισοφάγειο, γαστροσκόπηση και κολονοσκόπηση – και ήταν καθαρές, τότε θα δίνατε στην 

αδελφή μου κάποια κορτιζονούχο θεραπεία. Τώρα, λοιπόν, τις έχουμε αυτές τις εξετάσεις και 

είναι καθαρές. Να σας τις φέρουμε για να τις δείτε ώστε ν’ αποφασίσετε για τη θεραπεία;» 

«Μα τώρα είναι τέλος Αυγούστου. Αργήσατε πολύ!» 

«Κυρία Λεγάκη, η Σεμίνα νοσηλεύτηκε ολόκληρο μήνα στο Χορσίδειο με βαριά, βαρύτατη 

ενδοφλέβια αντιβίωση για την καταπολέμηση σταφυλόκοκκου που βρέθηκε στο αίμα της – 

ενδονοσοκομειακή λοίμωξη που πιθανότατα κόλλησε στο Νομπλάκειο που νοσηλεύτηκε 

προηγουμένως. Όπως μας είχαν πει οι γιατροί εκεί, η χορήγηση οποιασδήποτε κορτιζονούχου 

θεραπείας όταν υπάρχει λοίμωξη είναι απαγορευτική. Τώρα όμως, δόξα το Θεό, μας είπαν ότι 

δεν ανιχνεύεται σταφυλόκοκκος. Να έρθουμε με τις εξετάσεις αυτές για να τις δείτε;» 

«Όχι, να μην έλθετε άμεσα, αλλά αν θέλετε στείλτε μου όλες τις εξετάσεις να τις μελετήσω 

πρώτα και μετά συζητάμε». 

Η Αρετή δεν έχασε χρόνο. Την ίδια μέρα έστειλε ηλεκτρονικά όλες τις εξετάσεις που είχε 

σκανάρει στην Δρα Λεγάκη, παρακαλώντας την να τις δει όσο το δυνατόν συντομότερα. 

Πράγματι, αυτό έγινε. Όταν το επόμενο πρωί της τηλεφώνησε η Αρετή, η απάντηση της κ. 

Λεγάκη ήταν πολύ δυσάρεστη. 

«Αυτές οι εξετάσεις από τα δημόσια νοσοκομεία δεν μου κάνουν. Θα τις δεχόμουνα μόνο αν 

είχαν γίνει στο Βαλβόγλειο. Συνεπώς πρέπει να εισαχθεί στο Γκραβιτέο και να ξαναγίνουν όλες 

από την αρχή, και φυσικά πολύ περισσότερες, κάτι που θα διαρκέσει πολλές ημέρες, κι εσείς 

όπως μου είπατε δεν έχετε ιδιωτική ασφάλεια υγείας. Επιπλέον πρέπει να γίνει βιοψία ήπατος 

προτού δώσω οποιαδήποτε θεραπεία, αλλά το υψηλό INR είναι απαγορευτικό». 

«Συγνώμη, κυρία Λεγάκη, αλλά εσείς η ίδια μας είχατε πει ότι δεν χρειάζεστε βιοψία 

ήπατος, και ότι η ειδική εξέταση αίματος, που είχε γίνει με εντολή του συζύγου σας στο 

Πανεπιστήμιο Μακεδονίας και υπαινισσόταν αυτοάνοση ηπατίτιδα, σας ήταν αρκετή». 

«Ό,τι είχα να πω σας το είπα. Λυπάμαι αλλά δεν μπορώ να βοηθήσω την αδελφή σας ως 

εξωτερική ασθενή. Πρέπει να κάνετε εισαγωγή στο Γκραβιτέο και οι εξετάσεις της να 

ξαναγίνουν». 

Ήταν προφανές ότι η Δρ Λεγάκη δεν ήθελε να έχει καμία ανάμιξη στην υπόθεση της 

Σεμίνας. 



  

Εν τω μεταξύ η Σεμίνα, που είχε ορκιστεί να μην ξαναμπεί σε νοσοκομείο, ήθελε να 

ενημερώνεται για όλες τις ενέργειες της Αρετής και τις επαφές που είχε με τους γιατρούς. Η 

επιμονή της κ. Λεγάκη να ξανακάνει τις εξετάσεις την απογοήτευσε. «Όχι, αποκλείεται να 

ξανακάνω αυτές τις εξετάσεις, ακόμη και τζάμπα. Ήταν βασανιστικές και επώδυνες, η δε 

προετοιμασία ακόμη χειρότερη» δήλωσε στην Αρετή, όταν της εξιστόρησε τι της είχε ζητήσει η 

κ. Λεγάκη. 

Εκτός από απογοήτευση, η Σεμίνα ένιωσε και έκπληξη για τη συμπεριφορά της, διότι όταν 

την είχε επισκεφτεί με την Ευγενία τον προηγούμενο Απρίλιο, κι ενώ ακόμη συνέχιζε τις ενέσεις 

για τη Βρουκέλλα κάτω από τις οδηγίες του συζύγου της Δρα Στονισίδη, της είχε κάνει θετική 

εντύπωση. 

«Δεν τηλεφωνείς στον Άκη Κωκουσίδη, μήπως βρει κάποια λύση και γίνει αυτή η διαβόητη 

βιοψία και πάμε παρακάτω; Δεν μπορεί, σε κοτζάμ Γκραβιτέο θα υπάρχει κι άλλος ηπατολόγος 

εκτός από την κυρία Λεγάκη» είπε η Σεμίνα, δείχνοντας στην Αρετή το επόμενο βήμα. 

«Θα του τηλεφωνήσω αγάπη μου· άλλωστε έχει κι αυτός ηθική υποχρέωση να βοηθήσει, 

αφού σε είχε τόσο ταλαιπωρήσει με την εγχείρηση της κοιλιοκήλης και τη διαπύηση της οπής 

που παρουσιάστηκε στην κοιλιά σου λόγω της μόλυνσης με σταφυλόκοκκο». 

Στη συνέχεια η Αρετή μίλησε τηλεφωνικά με το χειρουργό και του ζήτησε να της κλείσει 

ραντεβού με άλλον ηπατολόγο στο Γκραβιτέο, εκτός από την Δρα Λεγάκη. 

«Θα το κάνω για τη Σεμίνα μας. Θα είμαι κι εγώ παρών στη συνάντηση. Θα σου 

τηλεφωνήσω σε λίγο για το ραντεβού που θα κλείσω» διαβεβαίωσε την Αρετή ο Δρ 

Κωκουσίδης. 

Ωστόσο, το ραντεβού δεν κλείστηκε με κάποιον άλλο ηπατολόγο αλλά με τον παθολόγο Δρα 

Παραδιά, τον ίδιο άνθρωπο με τον οποίο η Αρετή είχε μιλήσει τηλεφωνικά στις αρχές 

Αυγούστου – δυο μέρες αφού η Σεμίνα είχε μεταβεί στο Καστέλο – και ο οποίος της είχε ζητήσει 

η ασθενής να εισαχθεί άμεσα στο Γκραβιτέο! 

«Φαίνεται ότι ο φίλος μας ο Άκης δεν γνωρίζει κανέναν ηπατολόγο στο Γκραβιτέο» 

σκέφτηκε η Αρετή, αλλά κατάπιε την απογοήτευσή της. Την επομένη, με όλο τον όγκο των 

εξετάσεων της Σεμίνας μαζί της, πήγε στο προγραμματισμένο ραντεβού, ελπίζοντας ότι αυτή τη 

φορά θα έβγαινε κάτι θετικό. 

«Καλημέρα σας, κύριε Παραδιά, πώς είστε; Είχαμε μιλήσει και στο τηλέφωνο. Ο κύριος 

Κωκουσίδης μου είπε ότι θα είναι κι εκείνος παρών για να δει μαζί σας τις εξετάσεις της  

αδελφής μου και να συναποφασίσετε περί του πρακτέου». 

«Ναι, έτσι συνεννοηθήκαμε. Ίσως έρθει αργότερα. Ωστόσο δείξτε μου εσείς τις εξετάσεις 

διότι δεν έχω πολύ χρόνο». 

«Να, αυτές είναι. Τις έχω φέρει όλες, εκτός από κάποιες ενδιάμεσες εργαστηριακές που οι 

δείκτες του συκωτιού είχαν ανέβει πολύ ψηλά και τις οποίες έχασαν στο Χελθάγνειο». 

«Δεν πειράζει αν λείπουν κάποιες ενδιάμεσες. Μ’ ενδιαφέρουν κυρίως οι τελευταίες». 

Εκείνη τη στιγμή χτύπησε το κινητό του Δρα Παραδιά. Τον ζητούσαν να πάει σε κάποιον 

ασθενή επειγόντως. 

«Περιμένετε στο σαλόνι. Θα επιστρέψω σε κάνα μισάωρο». 

«Εντάξει, κύριε Παραδιά, θα σας περιμένω». 

Η Αρετή βγήκε από το γραφείο του γιατρού πριν απ’ αυτόν, και κατευθύνθηκε στο σαλόνι. 

Σωριάστηκε στον καναπέ και τηλεφώνησε στον φίλο χειρουργό, τον Δρα Κωκουσίδη. 



  

«Άκη καλημέρα, πού είσαι; Γιατί δεν ήρθες στο γραφείο του κυρίου Παραδιά που σε 

περιμέναμε; Βέβαια, αυτή τη στιγμή δεν είναι στο γραφείο του, κάπου τον φώναξαν. Εγώ είμαι 

στο σαλόνι, όπως βγήκα από το γραφείο του κάπου 15 μέτρα στο διάδρομο, δεξιά. Κατάλαβες 

για ποιο σαλόνι σου λέω;» 

«Ναι, φυσικά, ξέρω ποιο λες. Έρχομαι για πέντε λεπτά να τα πούμε». 

«Έχω και τις εξετάσεις μαζί μου να ρίξεις μια ματιά. Θα ήθελα πολύ την άποψή σου». 

Σε λίγο ο Δρ Κωκουσίδης ήταν κοντά της, και η Αρετή ανάσανε με ανακούφιση. Άσχετα με 

τα λάθη που είχε κάνει στην εγχείρηση της κοιλιοκήλης της αδελφής της, η Αρετή τον θεωρούσε 

ακόμη δικό της άνθρωπο. Τον ήξερε από παιδάκι με κοντό παντελονάκι που πήγαινε για να 

παραθερίσει στο χωριό της μητέρας του, στη Βελανιδιά Αργολίδας, και έπαιζε με τον αδελφό της 

τον Ευτύχη που ήταν συνομήλικοι. Ήταν και ο τρόπος του Άκη που την έκανε να νιώθει άνετα. 

Ευγενής, καλοσυνάτος, με χιούμορ και κάπου-κάπου πέταγε και καμία χωριάτικη φράση που 

θυμόταν από τη Βελανιδιά, έτσι για πλάκα. 

«Κατ’ αρχήν, Άκη, να μιλήσουμε για τα δικά σου. Όπως σου είπα και στο τηλέφωνο, η κήλη 

της Σεμίνας έχει ξαναπεταχτεί έξω. Γιατί συνέβη αυτό; Τι δεν πήγε καλά;» 

«Αρετή, αυτό δεν είναι σπουδαίο. Τα ηπατικά είναι τα σοβαρά». 

«Σε παρακαλώ Άκη, θέλω να δεις την αξονική τομογραφία όπου ο ακτινολόγος είπε ότι έχει 

σπάσει το πλέγμα που είχες βάλει και κάποια τεμάχια αιωρούνται μέσα στα υγρά. Θέλω να δεις 

την αξονική εσύ ο ίδιος μήπως ο ακτινολόγος έκανε λάθος στην ανάγνωση». 

«Όχι, δεν χρειάζεται να τη δω, τα άλλα είναι σοβαρά» απάντησε ο Άκης, και πήγε πιο κοντά 

της στον καναπέ, αγκαλιάζοντάς την με το δεξί του χέρι. 

«Άκουσε τι θα σου πω, Αρετή. Το νοσοκομείο μας δεν έχει καλούς ηπατολόγους και 

γαστρεντερολόγους. Έχω όμως ένα φίλο ηπατολόγο στο πανεπιστημιακό νοσοκομείο του 

Ηρακλείου στην Κρήτη. Μόνον αυτόν εμπιστεύομαι. Να πάτε τη Σεμίνα στην Κρήτη. Εγώ και η 

γυναίκα μου στην Κρήτη πάμε όταν έχουμε γαστρεντερολογικό πρόβλημα και θέλουμε να 

κάνουμε εξετάσεις». 

«Σοβαρολογείς Άκη; Πώς θα την πάμε τη Σεμίνα στην Κρήτη στην κατάσταση που είναι; 

Εύκολο το 'χεις αυτό; Να σκεφτείς ότι κάνει μόνο μερικά βήματα μέσα στο σπίτι και κουράζεται. 

Αλλά και καλύτερα να ήταν, πού θα μείνουμε η Ευγενία κι εγώ όσο θα νοσηλεύεται;» 

«Τι λες; Είναι τόσο σοβαρά η Σεμίνα που δεν μπορεί να μπει σε αεροπλάνο; Τότε να πάρετε 

μια καμπίνα σε πλοίο». 

«Έλα, σε παρακαλώ! Μην προχωράς πιο κάτω. Αυτό που λες δεν γίνεται. Εδώ μπορείς να 

μεσολαβήσεις να μπει για τρεις ή τέσσαρες ημέρες; Περισσότερες δεν θα δεχτεί η Σεμίνα διότι 

έχει πάρει φόβο από τα νοσοκομεία κι έχει χάσει την εμπιστοσύνη της, αλλά και δεν μπορούμε 

να ανταποκριθούμε οικονομικά». 

«Όχι, δεν μπορώ. Η περίπτωση της Σεμίνας δεν εμπίπτει στη δική μου ειδικότητα» είπε ο Δρ 

Κωκουσίδης και έφυγε, διότι έπρεπε να κάνει επισκέψεις στους θαλάμους των ασθενών του, 

όπως είπε. Ούτε στο γραφείο του Δρα Παραδιά θα πήγαινε, όπως είχε υποσχεθεί, για να δουν 

μαζί τις εξετάσεις και να καθοδηγήσουν την Αρετή για το τι έπρεπε να κάνει τώρα για τη Σεμίνα. 

Απογοητευμένη, περίλυπη και σκυφτή, με αργόσυρτα βήματα, βυθισμένη σε σκέψεις και 

αναπάντητα ερωτήματα, η Αρετή πήρε το δρόμο για το γραφείο του Δρα Παραδιά. Η πόρτα του 

ήταν κλειστή· ο γιατρός δεν είχε επιστρέψει ακόμη. Ακούμπησε στον τοίχο δίπλα από την πόρτα 

και τον περίμενε. 



  

Ωστόσο, η συμπεριφορά του φίλου γιατρού την είχε σοκάρει. Ήταν προφανές ότι ο Δρ 

Κωκουσίδης δεν ήθελε τη Σεμίνα στο Γκραβιτέο. Ίσως φοβόταν ότι με το ιστορικό της ασθενούς 

και την αξονική τομογραφία άνω κάτω κοιλίας θα αποκαλύπτονταν και τα δικά του λάθη που 

κρατούσε ως επτασφράγιστο μυστικό. Ήθελε λοιπόν πάση θυσία να ξεφορτωθεί τη Σεμίνα, διότι 

θα ήταν μεγάλο σκάνδαλο αν αποκαλυπτόταν ότι στο παράρτημα του Γκραβιτέο που τη 

χειρούργησε για κοιλιοκήλη τον Ιανουάριο του 2012 είχε μολυνθεί με σταφυλόκοκκο, ότι η κήλη 

είχε ξαναβγεί κι ότι το πλέγμα είχε σπάσει μέσα στην κοιλιά της Σεμίνας. Όλα αυτά θα ήταν 

μεγάλη δυσφήμιση για έναν διευθυντή χειρουργικής κλινικής και καθηγητή. 

Η Αρετή είχε τόσο πολύ απορροφηθεί στις σκέψεις αυτές, που ταράχτηκε όταν άκουσε 

κάποιον να της λέει, «Περάστε μέσα». Ήταν ο γιατρός κ. Παραδιάς, που επέστρεψε και την 

καλούσε για να συνεχίσουν από εκεί που είχε σταματήσει η συζήτηση. 

«Λοιπόν, απ’ ό,τι βλέπω εδώ το ΙNR είναι 1,59 και μπορεί να γίνει βιοψία». 

«Μα… γιατρέ, στο Χελθάγνειο ήταν 1,34 και το θεώρησαν υψηλό και γι’ αυτό δεν έκαναν 

τη βιοψία εκεί. Κι εσείς μου λέτε ότι το 1,59 είναι καλό;» 

«Κακώς δεν την έκαναν τότε. Με τι θα την έκαναν;» 

«Με τη βοήθεια υπερηχογράφου, μας είπαν». 

«Α, εδώ ο δικός μας την κάνει με αξονικό τομογράφο, και επιτρέπεται το INR να είναι και 

υψηλότερο. Πηγαίνετε κάτω να τον βρείτε στο ακτινολογικό, στο δεύτερο υπόγειο. Πάρτε κι 

αυτό το παραπεμπτικό». 

«Χωρίς αντίρρηση, η Αρετή κατέβηκε στο δεύτερο υπόγειο και ζήτησε από τη ρεσεψιόν να 

δει τον ακτινολόγο Δρα Αξονίδη. 

«Είναι απασχολημένος. Δώστε μας τις εξετάσεις και αν έχετε κάποια CD για να τα 

αντιγράψουμε και να τα δει προτού σας δεχτεί, ώστε να γνωρίζει περί τίνος πρόκειται» είπε η 

γραμματέας του γιατρού. 

Η Αρετή έδωσε τα CD των αξονικών και περίμενε έως ότου τη φωνάξουν. Είχε περάσει 

σχεδόν μια ώρα όταν η γραμματέας τη φώναξε για να περάσει στο γραφείο του Δρα Αξονίδη. 

«Γιατί σας έστειλε ο κύριος Παραδιάς σε μένα;» ρώτησε την Αρετή, με ύφος ενοχλημένου. 

«Για να μας κλείσετε ραντεβού για την αδελφή μου τη Σεμίνα, της οποίας είδατε τις 

εξετάσεις, ραντεβού για βιοψία του ήπατος». 

«Βιοψία του ήπατος; Δυστυχώς, με INR 1,59 η βιοψία απαγορεύεται λόγω κινδύνου 

ακατάσχετης αιμορραγίας». 

«Συγνώμη γιατρέ, ήρθα σ’ εσάς διότι ο κύριος Παραδιάς, έχοντας δει πόσο είναι το INR, 

είπε ότι επιτρέπεται η βιοψία». 

«Έτσι σας είπε; Τότε να πάτε να του πείτε να έρθει εκείνος να κάνει τη βιοψία. Αλλά βιοψία 

πού; Έτσι στην τύχη οπουδήποτε στο συκώτι; Στις αξονικές δεν είδα αλλοίωση σε κάποιο 

συγκεκριμένο σημείο του ήπατος για να παρθεί από εκεί δείγμα για βιοψία». 

Αυτά είπε ο Δρ Αξονίδης και έδωσε ευγενικά το χέρι στην Αρετή για να την αποχαιρετήσει. 

Σέρνοντας στην κυριολεξία τα πόδια της από την ψυχική και τη σωματική ταλαιπωρία, η 

Αρετή επέστρεψε στο γραφείο του Δρα Παραδιά και του μετέφερε ωμά αυτά που της είχε πει ο 

κ. Αξονίδης. 

«Γιατρέ, ο ακτινολόγος μου είπε ότι, αν πιστεύετε πως αυτό το INR επιτρέπει βιοψία 

ήπατος, να πάτε να την κάνετε εσείς». 

Αυτό δεν άρεσε καθόλου στο γιατρό, ο οποίος άλλαξε ύφος πάραυτα. 



  

«Πώς αλλιώς μπορείτε να βοηθήσετε την αδελφή μου, γιατρέ; Να της δίνατε κάποιες 

βιταμίνες, ίσως συμπληρώματα σιδήρου για την αναιμία, μήπως κανένα σιρόπι δυναμωτικό; Δε 

μπορεί, κάτι θα υπάρχει για να ενισχυθεί ο καταπονημένος οργανισμός της αδελφούλας μου». 

«Δεν μπορώ να της δώσω τίποτα» απάντησε ψυχρά ο κ. Παραδιάς, κι ενώ η Αρετή 

σηκώθηκε για να φύγει, πρόσθεσε: «Σταθείτε! Πού πάτε; 100 ευρώ είναι η αμοιβή μου». 

«Ζητάτε 100 ευρώ για ποιο πράγμα, γιατρέ; Δεν κάνατε τίποτα! Ασθενή δεν είδατε, 

συνταγογράφηση δεν κάνατε, οδηγίες για την ασθενή δεν δώσατε. Όχι δεν θα σας πληρώσω 

επίσκεψη». 

«Μα ξόδεψα πολύτιμο χρόνο να δω τις εξετάσεις της και πρέπει να πληρωθώ». 

«Και που τις είδατε τι καταλάβατε; Εδώ με στείλατε στον ακτινολόγο για να κάνει βιοψία με 

1,59 INR και έγινα ρεζίλι» απάντησε η Αρετή, που τα είχε πάρει στο κρανίο. 

Πρώτη φορά είχε αρνηθεί να πληρώσει γιατρό, ή οποιονδήποτε άλλο στον οποίο 

χρωστούσε. Απορούσε μάλιστα με τον εαυτό της πώς βρήκε το θάρρος ή θράσος. 

«Καλά, θα το μεταφέρω αυτό στον κύριο Κωκουσίδη» είπε ο κ. Παραδιάς φανερά 

ενοχλημένος. 

«Ο κύριος Κωκουσίδης, που είναι οικογενειακός μας φίλος και φίλος σας, μου είπε ότι από 

κοινού και φιλικά θα βλέπατε τις εξετάσεις. Αν επρόκειτο να πληρώσω επίσκεψη 100 ευρώ, θα 

πήγαινα σε καθηγητή ηπατολόγο και όχι σε παθολόγο» απάντησε η Αρετή. 

«Να είστε βέβαιη ότι θα διεκδικήσει αυτά τα χρήματα το νοσοκομείο» ψέλλισε ο Δρ 

Παραδιάς, καθώς η Αρετή σηκώθηκε να φύγει χωρίς αποχαιρετιστήρια χειραψία. 

«Ας τα διεκδικήσει όποιος θέλει» ήταν τα τελευταία λόγια της. 

Απογοητευμένη από όλες τις επαφές της και με άδεια χέρια, η Αρετή έφυγε από το 

Γκραβιτέο με ταξί για το διαμέρισμα της Σεμίνας και της Ευγενίας στο Χαλάνδρι. Με ποιο  

τρόπο θα εξιστορούσε στις αγαπημένες της αδελφές τα όσα συνέβησαν, την άρνηση του 

χειρουργού και οικογενειακού φίλου να βοηθήσει, την πρότασή του για μετάβαση στην Κρήτη 

για θεραπεία, κλπ., χωρίς να τις βυθίσει περισσότερο σε θλίψη και απαισιοδοξία; Τι άλλο είχε να 

τους προτείνει για να τους αναπτερώσει το ηθικό; 

Μην έχοντας πού αλλού να στραφεί άμεσα, σκέφτηκε να τηλεφωνήσει στη Δρα Χανά. 

Άλλωστε η γαστρεντερολόγος του Χελθάγνειου περίμενε το τηλεφώνημά της. 

Φτάνοντας στο σπίτι της Σεμίνας, και αφού εξιστόρησε στις αδελφές της αυτά που 

συνέβησαν – η Σεμίνα ήθελε να τα μαθαίνει όλα και αντιλαμβανόταν αν κάτι της έκρυβε η 

Αρετή ή η Ευγενία – τηλεφώνησε στην κ. Χανά. Το να την πετύχει κανείς στο τηλέφωνο δεν 

ήταν εύκολη υπόθεση. Η Δρ Χανά εργαζόταν σε δύο νοσοκομεία. Στη γενική κλινική Άγιος 

Φανούριος και στο Χελθάγνειο. Έτρεχε μεταξύ των δύο θεραπευτηρίων, και όπως ήταν επόμενο 

δεν μπορούσε ν’ ανταποκριθεί επαρκώς στα καθήκοντά της και να δώσει τη δέουσα προσοχή σε 

κάθε ασθενή. 

Μετά από πολλές προσπάθειες όλο το απόγευμα, η Αρετή την πέτυχε στο κινητό της. 

Φυσικά δεν θα της έλεγε τίποτα για τις άλλες επαφές και προσπάθεια εύρεσης λύσης μέσω του 

Δρα Κωκουσίδη στο ιδιωτικό θεραπευτήριο Γκραβιτέο. 

«Κυρία Χανά, είμαι η Αρετή, η αδελφή της Σεμίνας Λιβέρη που νοσηλεύτηκε στο 

Χελθάγνειο. Μου είχατε πει να σας τηλεφωνήσω». 

«Ναι, περίμενα το τηλεφώνημά σας. Πώς είναι τώρα η αδελφή σας;» 

«Μετά από πρόσκαιρη βελτίωση στο Καστέλο, παρουσίασε ξανά δέκατα και ανέβηκαν 

επίσης οι δείκτες του συκωτιού και το INR». 



  

«Πόσο είναι τώρα το INR;» 

«Είναι 1,59. Θα κάνετε τη βιοψία;» 

«Ασφαλώς, όχι! Με τέτοιο INR η βιοψία ήπατος αποκλείεται. Ίσως, όμως, ίσως θα 

μπορούσαμε να βγάλουμε συμπέρασμα από μια ελαστογραφία ήπατος». 

«Ελαστογραφία; Τι είναι αυτή; Γιατί δεν μας την πρότειναν τις 15 ημέρες που η αδελφή μου 

νοσηλευόταν στο Χελθάγνειο, ως εναλλακτική της βιοψίας που δεν μπορούσαν να κάνουν λόγω 

υψηλού INR;» 

«Δεν γνωρίζω. Όπως ξέρετε εμένα με ενημέρωσαν για την περίπτωση της αδελφής σας τρεις 

μέρες προτού πάρει εξιτήριο». 

«Υπάρχει τέτοιο μηχάνημα για ελαστογραφία ήπατος στο Χελθάγνειο ή πρέπει να πάμε σε 

ιδιωτικό διαγνωστικό κέντρο;» 

«Και βέβαια υπάρχει. Εδώ και χρόνια το Χελθάγνειο διαθέτει το δικό του τελευταίου τύπου 

μηχάνημα για ελαστογραφίες. Θα σας κλείσω ραντεβού για την επόμενη εβδομάδα, στις 4 

Σεπτεμβρίου, 8 η ώρα το πρωί. Θα πάτε στα εξωτερικά ιατρεία στο ισόγειο του κτιρίου 5 κι εκεί 

θα σας καθοδηγήσουν. Κατόπιν, ανάλογα με τα αποτελέσματα θα αποφασίσουμε για τη 

θεραπεία». 

Μια ακόμη εβδομάδα χωρίς διάγνωση και χωρίς θεραπεία ήταν πάρα πολύς χρόνος για τη 

Σεμίνα και τις αδελφές της που συνέπασχαν. Εν τω μεταξύ η Σεμίνα ανέβασε πάλι πυρετό, μέχρι 

38, και η αγωνία της κορυφωνόταν. Για εισαγωγή στο Χελθάγνειο ή σε οποιοδήποτε άλλο 

νοσοκομείο ούτε που το συζητούσε. Της προκαλούσε κρίση πανικού ένα τέτοιο ενδεχόμενο. 

Ήταν 2 Σεπτεμβρίου όταν η Αρετή αποφάσισε ν’ απευθυνθεί στον ηπατολόγο Δρα 

Γκαριτίδη, που της είχε δώσει τον αριθμό του κινητού του τηλεφώνου η γιατρός του Κέντρου 

Εναλλακτικής Θεραπείας κ. Σπυροπούλου, τονίζοντας ότι του είχε απόλυτη εμπιστοσύνη. Όμως 

εκείνος έλειπε σε διακοπές όλο τον Αύγουστο και θα επέστρεφε στην Αθήνα την 1η  

Σεπτεμβρίου. 

«Πρέπει να έχει επιστρέψει από τις διακοπές του τώρα» σκέφτηκε η Αρετή, και χωρίς να 

χάσει χρόνο τηλεφώνησε πρωί-πρωί στον κ. Γκαριτίδη. Αφού του συστήθηκε, του εξήγησε ποια 

γιατρός την παρέπεμψε σε αυτόν και του είπε εν συντομία το ιστορικό της Σεμίνας. 

«Να έρθει το απόγευμα στις 5 στο ιατρείο μου, οδός Παπαδιαμαντοπούλου αριθμός 90, για 

να την εξετάσω. Να φέρετε και το φάκελο με τις εξετάσεις της από τα νοσοκομεία που 

νοσηλεύτηκε». 

«Γιατρέ, η αδελφή μου δεν είναι εύκολα μετακινήσιμη. Είναι εξαντλημένη και θα 

ταλαιπωρηθεί περισσότερο μέσα στην κίνηση και στα μποτιλιαρίσματα της Αθήνας. Μήπως θα 

μπορούσατε να την επισκεφτείτε στο σπίτι;» 

«Εντάξει, αφού μου λέτε πως είναι επείγον και δεν μπορεί να έρθει, δώστε μου τη διεύθυνση 

και θα την επισκεφτώ μετά το ιατρείο, γύρω στις 8:30 το βράδυ». 

«Ουρανού 9 στο Χαλάνδρι, 2ος όροφος, κουδούνι Λιβέρη». 

Λίγο πριν από τις οκτώμισι, ο Δρ Γκαριτίδης έφτασε στο σπίτι της Σεμίνας και της 

Ευγενίας. Ήταν ένας ευπαρουσίαστος και αεράτος 55άρης, ίσως 60άρης, που γρήγορα θα 

κέρδιζε την εμπιστοσύνη και τη συμπάθεια της Σεμίνας. 

«Καλησπέρα σας!» 

«Καλησπέρα γιατρέ, σας ευχαριστούμε που κάνατε τον κόπο και ήρθατε τέτοια ώρα. Θα 

ήταν ρίσκο να φέρουμε τη Σεμίνα στο ιατρείο σας» είπε η Ευγενία. 



  

«Για να σας δούμε, τι σας συμβαίνει;» ρώτησε ο Δρ Γκαριτίδης τη Σεμίνα, και 

απευθυνόμενος στην Αρετή είπε: «Χμ… Από πρώτη ματιά νομίζω ότι θα μπορούσατε να φέρετε 

την αδελφή σας στο ιατρείο μου. Δεν φαίνεται τόσο ανήμπορη όσο μου περιγράψατε στο 

τηλέφωνο. Τέλος πάντων, για δείξτε μου τις εξετάσεις της». 

Η Ευγενία έφερε το φάκελο με τις εξετάσεις της Σεμίνας και ο Δρ Γκαριτίδης τις ξεφύλλιζε 

βιαστικά, χωρίς να λέει λέξη. 

«Δεν την πρόσεξαν την αδελφή μας στα νοσοκομεία όπου νοσηλεύτηκε και δεν της 

συμπεριφέρθηκαν ανθρώπινα» είπε η Αρετή, αραδιάζοντας 2-3 περιπτώσεις αντιφάσεων και 

αλληλοδιαψεύσεων των γιατρών που είχαν κουράρει τη Σεμίνα. 

«Οι γιατροί δεν είναι θεοί. Είναι κι αυτοί άνθρωποι» απάντησε φανερά ενοχλημένος ο 

γιατρός. «Και, αν τους μιλούσατε με αυτή την κριτική διάθεση και ύφος, ήταν επόμενο να 

εισπράττετε αδιαφορία εκ μέρους τους». 

«Σας διαβεβαιώνω, κύριε Γκαριτίδη, ότι ουδέποτε πρόσβαλα γιατρό και ούτε μίλησα σε 

κάποιον με αυστηρό ύφος ανακρίτριας. Απεναντίας ήμουνα πολύ ανεκτική και πολύ ευγενική 

απέναντί τους. Λυπάμαι που σας έδωσα αυτή την εντύπωση» απάντησε η Αρετή, αλλά 

διαισθάνθηκε ότι δεν τον έπεισε. 

Γιατί άραγε; Μήπως ο Δρ Γκαριτίδης διέκρινε ότι η Αρετή ήταν αρκετά “διαβασμένη” και 

αυτό δεν του άρεσε; 

«Θα χρειαστώ περισσότερες εξετάσεις της αδελφής σας, αλλά δεν μπορώ να τις 

συνταγογραφήσω εδώ. Πρέπει να έρθετε στο γραφείο μου αύριο το απόγευμα στις 5. Μπορείτε;» 

«Και βέβαια μπορώ γιατρέ! Τι σας οφείλουμε για την επίσκεψη;» 

«Πενήντα ευρώ» είπε ο Δρ Γκαριτίδης και έβγαλε το βιβλιαράκι των αποδείξεων από την 

τσάντα του. Η Ευγενία του έφερε το πενηντάρι κι εκείνος της ενεχείρισε την απόδειξη. 

«Σας ευχαριστούμε πάρα πολύ κύριε Γκαριτίδη» είπε η Ευγενία που περίμενε χρέωση της 

επίσκεψης κάνα κατοστάρικο. 

«Τίποτα· η δουλειά μου είναι» απάντησε ο γιατρός, και καληνύχτισε τις αδελφές Λιβέρη, 

ευχόμενος περαστικά στη Σεμίνα. 

Καθώς η Αρετή κατευόδωνε τον Δρα Γκαριτίδη στην πόρτα, ήλπιζε σε ένα κάποιο χαμόγελο 

εκ μέρους του, ώστε να πειστεί ότι δεν την είχε παρεξηγήσει, αλλά δεν το εισέπραξε. 

Όταν έμειναν μόνες, οι αδελφές Λιβέρη μοιράστηκαν τις εντυπώσεις τους για το γιατρό. 

«Καλός άνθρωπος φαίνεται. Είναι και όμορφος! Και χρέωσε την επίσκεψη κατ’ οίκον 

νυχτιάτικα μόνο 50 ευρώ! Απίστευτο!» σχολίασε η Σεμίνα, εμφανώς ανακουφισμένη. 

Την επομένη το πρωί, 03/09/2014, η Αρετή, που δεν άφηνε τίποτα στην τύχη και δεν 

εμπιστευόταν πια κανέναν, τηλεφώνησε για να επιβεβαιώσει το ραντεβού για την ελαστογραφία 

της Σεμίνας στο Χελθάγνειο που ήταν κλεισμένο για τις 04/09/2014, στις 8:00 π.μ. Ήθελε επίσης 

να ρωτήσει ποια ήταν η καλύτερη πρόσβαση, δεδομένου ότι η Σεμίνα δεν είχε δυνάμεις να 

περπατήσει πολλά μέτρα ούτε να ανέβει σκαλιά. 

«Ελαστογραφία αύριο; Λυπάμαι, δε γίνεται! Μας έχει χαλάσει το μηχάνημα!» 

«Τι μου λέτε τώρα;» απάντησε θυμωμένη η Αρετή. «Και γιατί δεν μας ειδοποιήσατε; Θα 

φέρναμε την ασθενή τζάμπα, αν δεν είχα την προνοητικότητα να σας τηλεφωνήσω. Και πότε θα 

φτιαχτεί το μηχάνημα;» 

«Άγνωστο. Το μηχάνημα αυτό χαλάει συχνά και ξέρουμε ότι αργούν να το επισκευάσουν». 

Η Αρετή συγκρατήθηκε μετά βίας για να μην εκραγεί. «Τίποτα, μα τίποτα, δεν δουλεύει σ’ 

αυτό τον τόπο; Ούτε οι άνθρωποι, ούτε τα μηχανήματα;» αναρωτιόταν. 



  

Χωρίς να χάσει χρόνο, η Αρετή μπήκε στο Διαδίκτυο και έψαξε για ιδιωτικό διαγνωστικό 

κέντρο με μηχάνημα ελαστογραφίας. Βρήκε ένα στο κέντρο της Αθήνας, το οποίο της ήταν 

άγνωστο μέχρι στιγμής, και έκλεισε ραντεβού για την επομένη, 04/09/2014. 

Το απόγευμα της ίδιας ημέρας (03/09/2014), η Αρετή πήγε στο καθορισμένο ραντεβού με 

τον ηπατολόγο, και φτάνοντας στο γραφείο του, προτού χτυπήσει την πόρτα, έριξε μια 

προσεκτική ματιά στα στοιχεία του: «Καθηγητής Νικόλαος Γκαριτίδης, ειδικός παθολόγος- 

ηπατολόγος, τέως διευθυντής 4ης Παθολογικής Κλινικής του Γενικού Νοσοκομείου Γκόντχελπ». 

Ικανοποιημένη από τα κρεντένσιαλς του ηπατολόγου, η Αρετή χτύπησε το κουδούνι της 

πόρτας και εισήλθε με προσποιητό χαμόγελο στο γραφείο του γιατρού. Ήθελε να τον 

προδιαθέσει θετικά και, παρόλη την κούραση και τη στενοχώρια της, προσπάθησε να είναι 

χαμογελαστή. 

«Περάστε, καθίστε» της είπε ευγενικά ο κ. Γκαριτίδης, δίνοντάς της το χέρι. 

«Ευχαριστώ κύριε Γκαριτίδη. Τι όμορφο ιατρείο που έχετε και τι μοντέρνα επίπλωση! 

Κάνατε πρόσφατα ανακαίνιση;» 

«Σας ευχαριστώ για τα καλά σας λόγια. Το γραφείο είναι καινούργιο, πριν δυο μήνες το 

άνοιξα. Πήρα σύνταξη πρόσφατα. Ήμουν γιατρός του ΕΣΥ και τα τελευταία χρόνια εργαζόμουν 

στο νοσοκομείο Γκόντχελπ». 

«Καλορίζικος, λοιπόν, στον ιδιωτικό τομέα, και καλορίζικο και το ιατρείο σας. Όλα τέλεια 

τα βρίσκω, προφανώς έχετε καλό γούστο. Μόνο αυτά τα 10 σκαλιά στην πρόσοψη της 

πολυκατοικίας, πριν από την είσοδο και το ασανσέρ, κάνουν την πρόσβαση δύσκολη σε ασθενείς 

με κινητικά προβλήματα, όπως η αδελφή μου». 

Σε αυτή την παρατήρηση δεν απάντησε ο κ. Γκαριτίδης. Ίσως είχε δει το λάθος του εκ των 

υστέρων. Ίσως να ήταν και δικό του το ακίνητο και δεν ήθελε να μπει στη διαδικασία πώλησής 

του και αγοράς πιο κατάλληλου μέσα στην κρίση. Η Αρετή δεν ρώτησε περισσότερα, ενώ ο Δρ 

Γκαριτίδης έγραφε τις εξετάσεις. 

«Θα χρειαστώ μια μαγνητική τομογραφία θώρακος και άνω κοιλίας. Δεν σας ζήτησαν να 

κάνετε μαγνητική στα νοσοκομεία που νοσηλεύτηκε η αδελφή σας;» 

«Όχι, κανένας δεν μας ζήτησε μαγνητική τομογραφία από τους γιατρούς που ασχολήθηκαν 

με τη Σεμίνα». 

«Εντάξει. Θα σας δώσω ένα παραπεμπτικό και μπορείτε να την κάνετε σε όποιο 

διαγνωστικό κέντρο θέλετε. Είμαι συμβεβλημένος με τον ΕΟΠΥΥ για συνταγογραφήσεις και 

παραπεμπτικά μόνο. Η συμμετοχή της ασθενούς θα είναι 34 ευρώ. Θα χρειαστώ επίσης και 

μερικές ακόμη εξετάσεις αίματος. Μου κάνει εντύπωση που μέσα στο φάκελο της αδελφής σας 

δεν είδα καμία εξέταση για ανίχνευση αντισωμάτων Coombs». 

«Πώς τα είπατε; Coombs; Πρώτη φορά ακούω τη λέξη». 

«Φέρτε μου λοιπόν αυτές τις εξετάσεις όπως και τη μαγνητική θώρακος και άνω κοιλίας και 

τα ξαναλέμε». 

Η Αρετή τον ευχαρίστησε και τον ρώτησε τι του χρωστάει. Προς μεγάλη της έκπληξη, ο κ. 

Γκαριτίδης της είπε: «Τώρα τίποτα, αυτά θα τα βρούμε αργότερα». 

Η απάντηση του γιατρού προκάλεσε ανάμικτα συναισθήματα στην Αρετή. Καλό μεν που 

δεν χρέωσε επίσκεψη, ανησυχητικό δε για το τι θα την χρέωνε στο τέλος. 

Φτάνοντας στις αδελφές της στο Χαλάνδρι για να τις ενημερώσει για τη συνάντηση με τον 

Δρα Γκαριτίδη, γύρω στις 7:00 μ.μ., η Αρετή βρήκε εκεί την Καίτη, μια δεύτερη εξαδέλφη που 

είχε χάσει πρόσφατα τον άνδρα της κατά τη διάρκεια νοσηλείας στο Ποπουλάκειο νοσοκομείο. 



  

Μεταξύ άλλων, αναφέρθηκε σε έναν πολύ καλό αιματολόγο, ο οποίος της είχε πει ότι αν είχε 

αναλάβει τον άνδρα της ενωρίτερα θα τον είχε σώσει. 

«Αιματολόγος; Χμ… Μήπως πρέπει να βρούμε κι εμείς έναν αιματολόγο;» αναρωτήθηκε 

φωναχτά η Αρετή. 

«Και βέβαια πρέπει!» απάντησε η Καίτη. «Όταν υπάρχει αναιμία και υψηλοί δείκτες 

συκωτιού τότε ο πιο αρμόδιος είναι ο αιματολόγος». 

«Και ο Δρ Γκαριτίδης, ο ηπατολόγος που ανέλαβε τη Σεμίνα, τι θα πει; Μήπως προσβληθεί 

και θυμώσει; Μήπως θεωρήσει ότι δεν τον εμπιστευόμαστε;» ρώτησε η Ευγενία, που είχε πικρή 

πείρα από τον ανταγωνισμό των γιατρών από τότε που η Σεμίνα είχε νοσηλευτεί στο 

Νομπλάκειο. 

«Αφήστε τον κύριο Γκαριτίδη, θα τον αναλάβω εγώ. Θα του τα φέρω με τρόπο ώστε να μη 

θεωρήσει ότι δεν του έχουμε εμπιστοσύνη» είπε η Αρετή. Στη συνέχεια τηλεφώνησε στο 

πλησιέστερο διαγνωστικό κέντρο, στο Χαλάνδρι, και έκλεισε ραντεβού για τη μαγνητική 

τομογραφία θώρακος και άνω κοιλίας για το απόγευμα της Παρασκευής 05/09/2014. 

Κατόπιν μπήκε στο Internet για να ψάξει για αιματολόγο συμβεβλημένο με τον ΕΟΠΥΥ 

στην περιοχή. Σε λίγα λεπτά η Αρετή είχε εντοπίσει τον αιματολόγο Δρα Μπλαντόπουλο, που 

πληρούσε όλα τα κριτήρια. Και μάλιστα εργαζόταν και σ’ ένα μεγάλο ιδιωτικό θεραπευτήριο 

των νοτίων προαστίων με καλή φήμη, το Εσπουάρειο. 

«Να του τηλεφωνήσω;» ρώτησε η Αρετή τη Σεμίνα. 

«Και βέβαια! Το ρωτάς; Τώρα μάλιστα. Κινητό έχει;» 

«Ναι, στο Internet υπάρχει και το κινητό του. Τηλεφωνώ αμέσως, κι ο Θεός βοηθός». 

Η Αρετή απομακρύνθηκε στην κουζίνα για να τηλεφωνήσει στον αιματολόγο. Ο Δρ 

Μπλαντόπουλος ήταν πολύ φιλικός και, αφού η Αρετή του εξήγησε την κατάσταση της Σεμίνας, 

τον ρώτησε εάν και πότε θα μπορούσε να επισκεφτεί την ασθενή στο σπίτι της, στο Χαλάνδρι. 

«Τυχερή είστε! Βρίσκομαι στο Χαλάνδρι σε επίσκεψη άλλου ασθενή, και αν θέλετε μπορώ 

να έρθω σ’ εσάς σε λιγότερο από μισή ώρα. Εντάξει;» 

«Εντάξει γιατρέ. Η διεύθυνση είναι Ουρανού 9, 2ος όροφος, όνομα Λιβέρη. Σας 

περιμένουμε». 

Πράγματι σε λιγότερο από μισή ώρα ο αιματολόγος ήταν εκεί. 

«Ποια είναι η ασθενής;» ρώτησε, κοιτάζοντας τις τρεις αδελφές και την επισκέπτρια 

εξαδέλφη τους. 

«Εγώ είμαι, γιατρέ» απάντησε η Σεμίνα. «Δεν φαίνομαι;» 

«Καθόλου» απάντησε ο Δρ Μπλαντόπουλος, και πρόσθεσε: «Μην ανησυχείς, σε μια 

εβδομάδα θα σ’ έχω κάνει καλά». 

Αχ, πόσο χρειαζόταν μια ένεση αισιοδοξίας η Σεμίνα, μετά από όσα είχε περάσει… 

«Μπορώ να σας εξετάσω;» 

«Και βέβαια γιατρέ. Γι’ αυτό άλλωστε σας καλέσαμε» είπε η Σεμίνα. 

«Θέλω όμως να πάτε στο κρεβάτι σας και να ξαπλώσετε για να ψηλαφήσω την κοιλιά σας». 

Η Ευγενία βοήθησε τη Σεμίνα να σηκωθεί από τον καναπέ και κρατώντας την από το 

μπράτσο την οδήγησε στο κρεβάτι της. 

Ο γιατρός αφού ψηλάφισε τη Σεμίνα στην κοιλιακή χώρα και της μέτρησε την πίεση, της 

πήρε αίμα από το δάκτυλο και τοποθέτησε τις σταγόνες πάνω σ’ ένα πλακάκι. Από την εξέταση 

των σταγόνων αυτών θα έκανε διάγνωση και θ’ αποφάσιζε για τη θεραπεία. Τόσο απλά! Τώρα το 



  

πώς θα μεταφέρονταν αυτές οι σταγόνες από το πλακάκι στο μικροβιολογικό εργαστήριο 

παρέμεινε αίνιγμα για τις αδελφές Λιβέρη. 

«Να έρθετε την Παρασκευή το πρωί, 05/09, να με συναντήσετε στο Εσπουάρειο για να σας 

πω τα αποτελέσματα. Να μου φέρετε επίσης και το φάκελο με όλες τις εξετάσεις που έχετε από 

τη μέχρι τούδε νοσηλεία της αδελφής σας» είπε, απευθυνόμενος στην Αρετή. 

«Τι σας οφείλουμε, γιατρέ;» 

«Μόνο 50 ευρώ, επειδή βρισκόμουνα ήδη στη γειτονιά σας για άλλον ασθενή» απάντησε 

εκείνος. 

Ο Δρ Μπλαντόπουλος πήρε το 50άρι και χωρίς καμιά κίνηση για απόδειξη έφυγε βιαστικά. 

Ήταν ήδη 9:30 η ώρα το βράδυ και, όπως είπε, είχε μικρά παιδιά που περίμεναν να δουν το 

μπαμπά τους πριν πάνε για ύπνο. 

«Πολύ αισιόδοξο τον είδα» είπε η Αρετή, ενώ η Σεμίνα την κοιτούσε δύσπιστη… 

Σε λίγο αναχώρησε και η πρόσφατα χήρα εξαδέλφη τους, η Καίτη, ευχόμενη “περαστικά”. 

«Εσύ να μείνεις μαζί μας απόψε» είπε η Ευγενία στην Αρετή. «Είσαι μακριά· πού να τρέχεις 

μέσα στη νύχτα; Θέλεις κάνα δυο ώρες να φτάσεις στο σπίτι σου». 

«Όχι, πρέπει να φύγω. Θα συναντηθούμε αύριο το πρωί στο Διαγνωστικό Κέντρο για την 

ελαστογραφία. Καληνύχτα, αγάπες μου, και μην ανησυχείτε, όλα θα πάνε καλά» διαβεβαίωσε η 

Αρετή – προσπαθώντας συγχρόνως να πείσει και τον εαυτό της – και φίλησε τρυφερά τις 

αδελφές της, κάτι που έκανε σε κάθε συνάντηση και αποχωρισμό, σφίγγοντάς τες δυνατά στην 

αγκαλιά της… 

Στο Μετρό η Αρετή έριξε άλλη μια καλή δόση κλάματος, όπως συνέβαινε τον τελευταίο 

καιρό, καθώς προσευχόταν από μέσα της για τη θεραπεία της Σεμίνας. Ήλπιζε και πίστευε ότι η 

αγαπημένη της αδελφούλα θα γινόταν καλά, και δεν έδινε τόπο στην παραμικρή σκέψη για το 

αντίθετο. Κάποια στιγμή πέρασε φευγαλέα από το μυαλό της το ερώτημα: «Αφού πιστεύεις ότι 

θα γίνει καλά η αδελφή σου, τότε γιατί κλαίς όταν προσεύχεσαι;» 

Ωστόσο, η Αρετή έδιωξε από το νου της το ερώτημα, σαν από φόβο μήπως η απάντηση δεν 

της άρεσε. 

Την Πέμπτη, 4 Σεπτεμβρίου 2014, στις 7:45 το πρωί, η Αρετή έφτασε στην είσοδο του 

διαγνωστικού κέντρου, κι εκεί περίμενε τις αδελφές της. Εκείνες έφτασαν λίγο πριν από τις 8:00. 

Είχαν πάρει ταξί για να μην καθυστερήσουν. Η Σεμίνα καλοντημένη και κομψή, όπως ήθελε να 

είναι πάντα, περπάτησε στην απέναντι πλευρά του δρόμου υποβασταζόμενη από την Ευγενία. 

«Καλημέρα! Καλώς τις αδελφούλες μου!» είπε η Αρετή, αγκαλιάζοντας και φιλώντας 

τρυφερά τη μία μετά την άλλη. Στηριζόμενη και στις δύο αδελφές της, η Σεμίνα ανέβηκε με 

δυσκολία τα έξι σκαλιά μέχρι το επίπεδο του ασανσέρ. Βγήκαν στον 3ο όροφο και περίμεναν για 

λίγο στην αίθουσα αναμονής ώσπου να έρθει η σειρά της Σεμίνας, ενώ η Αρετή προσπαθούσε να 

της δώσει κουράγιο, τονίζοντας ότι με την ελαστογραφία θα ξεκαθάριζαν τα πράγματα για το 

συκώτι της. Από το ύφος της Σεμίνας, όμως, καταλάβαινε ότι δύσκολα την έπειθε. 

Σε λίγο, η γραμματέας φώναξε το όνομα της Σεμίνας και η Ευγενία τη συνόδευσε στο 

θάλαμο που θα γινόταν η ελαστογραφία. Η εξέταση δεν άργησε και η Σεμίνα βγήκε χλωμή και 

φοβισμένη από το θάλαμο. Η γνωμάτευση του ακτινοδιαγνώστη θα δινόταν σύντομα και 

ζητήθηκε από τις αδελφές Λιβέρη να περιμένουν στο χολ. Σε καμιά ώρα περίπου η γνωμάτευση 

ήταν έτοιμη και εν συντομία έλεγε: 

«Παρατηρείται αύξηση των διαστάσεων του ήπατος (μέγιστη επιμήκης διάμετρος του δεξιού 

 λοβού 20 εκ.) το οποίο ελέγχεται με φυσιολογική ηχογένεια χωρίς εστιακή βλάβη. 



  

 Στην ελαστογραφική μελέτη του ήπατος διαπιστώθηκε ότι το ηπατικό παρέγχυμα είναι 

 φυσιολογικό. 

 Η πυλαία φλέβα ελέγχεται βατή με εύρος 12,5 χιλ. 

 Υπάρχει σπληνομεγαλία (επιμήκης διάμετρος 14 εκ.) καθώς και ασκιτικό υγρό το οποίο 

 πρακτικά κατανέμεται σε όλους τους περιτοναϊκούς χώρους... 

 Δεν υπάρχει σημειολογία οξείας χολοκυστίτιδας. 

 Δεν παρατηρείται διάταση των ένδον ή έξω ηπατικών χοληφόρων αγγείων». 

Ο ακτινοδιαγνώστης, μάλιστα, κάλεσε την Αρετή στο γραφείο του και τη ρώτησε γιατί 

ζητήθηκε η ελαστογραφία ήπατος, σα να μην έβλεπε το λόγο που έπρεπε να γίνει. 

Πριν φύγουν από την αίθουσα αναμονής, η Αρετή τηλεφώνησε στον Δρα Γκαριτίδη, ο 

οποίος ήταν ενημερωμένος για την ελαστογραφία και περίμενε τ’ αποτελέσματα. Του διάβασε τη 

γνωμάτευση του ακτινοδιαγνώστη όχι μία αλλά δύο φορές, και ο κ. Γκαριτίδης ανάσανε 

ικανοποιημένος. 

«Ευτυχώς, δεν υπάρχει κίρρωση του ήπατος. Αυτό είναι πολύ θετικό. Ωστόσο να μου φέρετε 

την ελαστογραφία το απόγευμα στις 5 στο ιατρείο να τη δω κι εγώ». 

«Δόξα το Θεό» αναφώνησε η Αρετή, καθώς αγκάλιαζε τη Σεμίνα. Η Ευγενία την κοίταξε με 

έκπληξη, σαν να αμφέβαλλε, αλλά δεν είπε τίποτα. Έκανε το σταυρό της μόνο, και έσφιξε το 

χέρι της Σεμίνας για να της αναπτερώσει το ηθικό. 

Ωστόσο τα καλά νέα δεν φάνηκε να δίνουν μεγάλη χαρά στη Σεμίνα, η οποία παρατηρούσε 

τις αδελφές της αμήχανα. «Τι να είναι αυτό το ασκιτικό υγρό, άραγε;» ψέλλισε, καθώς κατέβαινε 

με τις αδελφές της στο ασανσέρ. 

«Ό,τι και να είναι, αγάπη μου, θα το αντιμετωπίσουμε. Πάντως ο Δρ Γκαριτίδης δεν έδειξε 

ν’ ανησυχεί γι’ αυτό». 

Στην έξοδο από το πανέμορφο και καλοδιατηρημένο νεοκλασικό κτίριο της οδού Πατησίων 

τις περίμενε το ταξί που είχαν ζητήσει. Μπήκαν και οι τρεις αδελφές, αλλά η Αρετή τις 

συνόδευσε μόνο μέχρι το σταθμό του Μετρό «Μέγαρο Μουσικής» όπου κατέβηκε για να πάρει 

το δρόμο της επιστροφής προς το σπίτι της στη Βούλα. «Γεια σας προς το παρόν. Θα σας δω 

αργά το απόγευμα, μετά από την επίσκεψη στο ιατρείο του Δρα Γκαριτίδη για να του δείξω τα 

αποτελέσματα της ελαστογραφίας». 

Το απόγευμα στις 5:00 μ.μ. η Αρετή πήγε στο προγραμματισμένο ραντεβού με τον 

ηπατολόγο Δρα Γκαριτίδη για να του δείξει την ελαστογραφία ήπατος. Ο γιατρός, σοβαρός και 

ολιγόλογος, κοίταξε προσεκτικά την ελαστογραφία και επιβεβαίωσε αυτό που είχε πει στην 

Αρετή από τηλεφώνου: «Ευτυχώς δεν υπάρχει κίρρωση του ήπατος. Όσο για τη συγκέντρωση 

υγρού, δικαιολογείται στην αυτοάνοση ηπατίτιδα. Προτού όμως χορηγήσω τη θεραπεία με 

κορτιζόνη, χρειάζομαι και τη μαγνητική, καθώς και τα αποτελέσματα των εργαστηριακών 

εξετάσεων που συνταγογράφησα». 

Κατόπιν, σα να σκεπτόταν μεγαλοφώνως, πρόσθεσε: «Πάντως αποκλείεται να υπάρχει 

κάποια καινούργια λοίμωξη. Διότι αν υπήρχε, από τις 25 Ιουλίου που η ασθενής πήρε εξιτήριο 

από το Χελθάγνειο μέχρι σήμερα – έχουν περάσει 40 μέρες – θα είχε εκδηλωθεί και ίσως να μη 

ζούσε η αδελφή σας. Άρα από την πλευρά αυτή είμαστε ήσυχοι». 

«Περίεργο που δεν έκανε αυτό το λογικό συλλογισμό η ηπατολόγος Δρ Χανά που φοβόταν 

για λοίμωξη» σκέφτηκε στιγμιαία η Αρετή. 

«Εντάξει, γιατρέ, το ραντεβού για τη μαγνητική είναι αύριο το απόγευμα. Θέλω όμως να σας 

ενημερώσω ότι χθες το βράδυ φέραμε στη Σεμίνα και αιματολόγο, και θα ήθελα, αν δεν σας 



  

πειράζει, να μιλήσετε μαζί του και ν’ ανταλλάξετε απόψεις. Πήρε μάλιστα και αίμα από το 

δάκτυλο της Σεμίνας και εναπόθεσε τις σταγόνες σε ένα πλακάκι». 

Η ανάμιξη του αιματολόγου δεν έδειξε να χαροποιεί ιδιαίτερα τον Δρα Γκαριτίδη. Ωστόσο, 

αν και διστακτικά, δέχτηκε ν’ ανταλλάξει απόψεις με τον αιματολόγο για την ασθένεια της 

Σεμίνας. Χωρίς δεύτερη κουβέντα, η Αρετή τηλεφώνησε στον Δρα Μπλαντόπουλο από το 

κινητό της. 

«Καλησπέρα, κύριε Μπλαντόπουλε. Είμαι η Αρετή Λιβέρη και βρίσκομαι στο ιατρείο του 

ηπατολόγου της αδελφής μου Σεμίνας, την οποία επισκεφτήκατε χθες το βράδυ στο διαμέρισμά 

της στο Χαλάνδρι. Θα θέλατε να μιλήσετε μαζί του;» 

«Ναι, βεβαίως, πολύ ευχαρίστως». 

«Παρακαλώ μιλήστε με τον Δρα Γκαριτίδη». 

Ο Δρ Μπλαντόπουλος εξήγησε στον Δρα Γκαριτίδη τι είδε και τι δεν είδε με την εξέταση 

αίματος που πήρε στο πλακάκι, και συμφώνησαν να βρίσκονται σε επαφή και ν’ ανταλλάσσουν 

απόψεις για την εξέλιξη της υγείας της Σεμίνας. 

Στη συνέχεια ο αιματολόγος μίλησε στην Αρετή και επανέλαβε ότι θα την περίμενε το πρωί 

της Παρασκευής στο ιδιωτικό νοσοκομείο Εσπουάρειο μαζί με όλες τις εξετάσεις της Σεμίνας. 

Η Αρετή ευχαρίστησε τον κ. Γκαριτίδη και θα τον ξανάβλεπε όταν θα είχε στα χέρια της τα 

αποτελέσματα της μαγνητικής τομογραφίας που ήταν προγραμματισμένη για το απόγευμα της 

επόμενης μέρας. Θα ήταν η πρώτη φορά που η Αρετή δεν θα συνόδευε τη Σεμίνα, μαζί με την 

Ευγενία, σε μια επίπονη, όπως αποδείχτηκε, απεικονιστική εξέταση. Έπρεπε να βρίσκεται στο 

Εσπουάρειο με τις μέχρι τούδε εξετάσεις της Σεμίνας για να τις δείξει στον Δρα Μπλαντόπουλο, 

όπως της είχε ζητήσει. 

Στις 10 π.μ. ημέρα Παρασκευή, 05/09/2014, η Αρετή βρισκόταν έξω από το γραφείο του κ. 

Μπλαντόπουλου στο Εσπουάρειο ιδιωτικό θεραπευτήριο. Χτύπησε την πόρτα και η γραμματέας 

του της είπε να περιμένει στον προθάλαμο, διότι ο γιατρός είχε επισκεπτήριο στους θαλάμους 

ασθενών. Σε καμιά ώρα, επέστρεψε ο γιατρός και αφού είδε τους άλλους ασθενείς πρώτα, τελικά 

φώναξε και την Αρετή. Έριξε μια γρήγορη ματιά στις εξετάσεις της Σεμίνας που του είχε φέρει 

και κατόπιν τις πήρε μαζί του και πήγε να τις δείξει στον ηπατολόγο του νοσοκομείου. Όταν 

επέστρεψε μετά από μιάμιση ώρα, είπε στην Αρετή ότι η άποψη του ηπατολόγου ήταν ότι έπρεπε 

οπωσδήποτε να γίνει βιοψία ήπατος, κι ότι δεν μπορούσε να δώσει καμία θεραπεία χωρίς βιοψία. 

«Μα, γιατρέ μου, σας εξήγησα ήδη ότι η βιοψία ήπατος έχει αποκλειστεί λόγω του υψηλού 

ΙNR. Το ίδιο πράγμα σας είπε και ο κ. Γκαριτίδης χθες παρουσία μου». 

«Δυστυχώς δεν μπορώ να προτείνω τίποτα χωρίς προηγουμένως να έχω βιοψία ήπατος» 

επανέλαβε ο κ. Μπλαντόπουλος σε σοβαρό και ψυχρό ύφος, που σε τίποτα δεν θύμιζε τον 

φιλικό, γεμάτο ανθρωπιά και αισιοδοξία, γιατρό που είχε επισκεφτεί πριν δύο μέρες τη Σεμίνα 

και της έταζε ανάρρωση σε μια εβδομάδα. 

Η Αρετή εξουθενωμένη σωματικά και ψυχικά πήρε το λεωφορείο για να επιστρέψει στη 

Βούλα, αφού δεν προλάβαινε να βρίσκεται εγκαίρως κοντά στη Σεμίνα για τη μαγνητική 

τομογραφία. Φθάνοντας στο σπίτι της, ένιωσε την ανάγκη να κάνει μια βουτιά στη θάλασσα, που 

ήταν μόλις 150 μέτρα μακριά, για να συνέλθει. Ήταν ένα καυτό απόγευμα του Σεπτεμβρίου, και 

η Αρετή ήθελε να δροσιστεί, να ηρεμήσει και να σκεφτεί νηφάλια. 

Την ώρα, λοιπόν, που κολυμπούσε, με τους αναστεναγμούς να διακόπτουν που και που την 

αναπνοή της, η Ευγενία την έψαχνε στο τηλέφωνο. Είχε καθυστερήσει η μαγνητική τομογραφία 



  

διότι ο ακτινολόγος ήθελε να αποκλείσει με σιγουριά ότι η βαλβίδα που  είχε  τοποθετηθεί  στην 

καρδιά της Σεμίνας ήταν μεταλλική, οπότε η μαγνητική τομογραφία θα ήταν απαγορευτική. 

Η Ευγενία θυμόταν βεβαίως ότι η βαλβίδα ήταν βιολογική, και το είπε στον ακτινολόγο, 

ήθελε όμως επιβεβαίωση και από την Αρετή. Η αναμονή της Σεμίνας μέσα στον αποπνικτικό 

θάλαμο του μαγνητικού τομογράφου ήταν βασανιστική και όταν όλα τελείωσαν παραπονέθηκε 

στην Ευγενία για την απουσία της Αρετής. 

«Με άφησες μόνη να βασανίζομαι κι εσύ πήγες στη θάλασσα για μπάνιο» είπε με παράπονο 

στην Αρετή, όταν μίλησαν αργότερα στο τηλέφωνο. 

Αυτό ήταν μαχαιριά στη καρδιά της Αρετής. Το τελευταίο πράγμα στον κόσμο που θα ήθελε 

ήταν να προκαλέσει πόνο στην άρρωστη αδελφούλα της που υπεραγαπούσε. 

«Συγνώμη, αγάπη μου! Χίλια συγνώμη! Έτσι κι αλλιώς δεν θα προλάβαινα να είμαι δίπλα 

σου την ώρα της μαγνητικής. Βρισκόμουνα στα νότια προάστια και ήσουν στα βόρεια. 

Χρειαζόμουνα κάνα δυο ώρες για να έρθω εκεί με τις συγκοινωνίες· και εξάλλου δεν θεώρησα 

ότι θα ήμουν απαραίτητη». 

Βέβαια, η Αρετή θα μπορούσε να βρίσκεται στο σπίτι και ν’ απαντήσει στο τηλέφωνο της 

Ευγενίας για να επιβεβαιώσει ότι η βαλβίδα ήταν βιολογική, ώστε να μην ταλαιπωρείται η 

Σεμίνα αναμένοντας στο σκοτεινό θάλαμο του μαγνητικού τομογράφου. Δεν ήταν όμως. Κι αυτό 

πίκρανε περισσότερο τη Σεμίνα, και φυσικά την ίδια την Αρετή η οποία δεν δικαιολογούσε ποτέ 

και για τίποτα τον εαυτό της. Η αυτοκριτική και το αυτομαστίγωμα ήταν, δυστυχώς, ο βιότοπός 

της… 

Επειδή μεσολαβούσε Σαββατοκύριακο, τα αποτελέσματα της μαγνητικής άνω κοιλίας και 

θώρακος θα ήταν έτοιμα την Τρίτη το πρωί, 09/09/2014. Έτσι για το επόμενο τριήμερο οι 

αδελφές Λιβέρη θα ήταν σε κατάσταση εναγώνιας αναμονής. 

Πρωί-πρωί το Σάββατο η Ευγενία τηλεφώνησε στην Αρετή για να της πει ότι η Σεμίνα είχε 

περάσει μια σχετικά ήρεμη νύχτα, ότι ο πυρετός δεν είχε ανέβει πάνω από το 37,5 κι ότι δεν 

χρειαζόταν να πάει στο Χαλάνδρι αυτές τις δυο μέρες. 

«Μείνε στο σπίτι σήμερα και αύριο για να ξεκουραστείς κι εσύ και να κάνεις τις δουλειές 

σου. Τη Δευτέρα έρχεσαι για να μείνεις με τη Σεμίνα κι εγώ να πάω να ταχτοποιήσω κάποιες 

εκκρεμότητες με τα φάρμακά της». 

Δεν την έπεισε όμως. Μάλιστα, μετά από τα παράπονα που είχε εκφράσει την προηγουμένη 

η Σεμίνα για την απουσία της κατά τη διάρκεια της εξαντλητικής μαγνητικής τομογραφίας, 

ήθελε πάση θυσία να την διαβεβαιώσει ότι νοιαζόταν και συνέπασχε μαζί της. Άλλωστε, η 

Ευγενία έπρεπε να βγει το Σάββατο για να κάνει τα αναγκαία ψώνια για το σπίτι, και η Σεμίνα 

δεν έπρεπε να μείνει μόνη. Έτσι η Αρετή βρέθηκε κοντά με τις αδελφές της για αρκετές ώρες 

τόσο το Σάββατο όσο και την Κυριακή, προσπαθώντας να τις εμψυχώσει και να τις πείσει ότι ο 

ηπατολόγος Δρ Γκαριτίδης είχε πάρει την υπόθεση της Σεμίνας πολύ σοβαρά κι ότι σύντομα θα 

άρχιζε τη χορήγηση θεραπείας. 

Τη Δευτέρα το πρωί μια νοσοκόμα πήρε αίμα από τη Σεμίνα για να γίνουν οι ειδικές 

αιματολογικές εξετάσεις που είχε ζητήσει ο Δρ Γκαριτίδης, και την Τρίτη το πρωί η Ευγενία 

πήγε και πήρε τα αποτελέσματα. Την ίδια μέρα πήρε επίσης και τα αποτελέσματα της 

μαγνητικής τομογραφίας θώρακος και άνω κοιλίας. 

Η Αρετή έφτασε πριν από το μεσημέρι στο σπίτι των αδελφών της στο Χαλάνδρι. Από εκεί 

τηλεφώνησε στον Δρα Γκαριτίδη ρωτώντας τον αν θα μπορούσε να του πάει τα αποτελέσματα 

των εξετάσεων στο ιατρείο του το ίδιο απόγευμα. Εκείνος είπε ότι δεν θα πήγαινε καθόλου στο 



  

ιατρείο του λόγω ανειλημμένων υποχρεώσεων, και της έκλεισε ραντεβού για την Τετάρτη 

10/09/2014, στις 5:00 το απόγευμα. 

Η Αρετή, ως συνήθως, έφτασε στο ραντεβού της Τετάρτης ενωρίτερα και περίμενε 

ανυπόμονα στον προθάλαμο. Όταν έφτασε η σειρά της, έδωσε τα αποτελέσματα των ειδικών 

εξετάσεων και το φάκελο της μαγνητικής με τα πορίσματα του ακτινολόγου και τα CD στον Δρα 

Γκαριτίδη και περίμενε, προσευχόμενη νοερά να μην κάνει λάθος ο γιατρός στην ανάγνωση και 

ερμηνεία των εικόνων. Ο γιατρός πρώτα εξέτασε τα αποτελέσματα των ειδικών αιματολογικών 

εξετάσεων που είχε ζητήσει. 

Το αποτέλεσμα για την «Άμεση Coombs» ήταν θετικό (+++) και οι «Απτοσφαιρίνες ορού» 

 ήταν 0,01 gr/L (Φ.Τ. 0,30-2,50). 

«Τι δείχνουν αυτά γιατρέ;» ρώτησε η Αρετή με αγωνία. 

«Η δοκιμασία Coombs ή αλλιώς δοκιμασία αιμοσφαιρίνης δείχνει την παρουσία 

αντισωμάτων που επιτίθενται και καταστρέφουν τα ερυθρά αιμοσφαίρια. Αυτό λέγεται 

αιμόλυση. Οι χαμηλές απτοσφαιρίνες επιβεβαιώνουν ότι υπάρχει αιμόλυση, δηλαδή καταστροφή 

των ερυθρών αιμοσφαιρίων» απάντησε ο γιατρός. 

Κατόπιν ο Δρ Γκαριτίδης έβαλε τα CD στο laptop και μελέτησε τις εικόνες για 5-6 λεπτά. 

 «Ευτυχώς, εκτός από την ελαστογραφία, τώρα και η μαγνητική τομογραφία άνω κοιλίας 

 επιβεβαιώνει  ότι  δεν  υπάρχει   κίρρωση  του  ήπατος»  είπε   ανακουφισμένος  ο   γιατρός,  και 

 συνέχισε: 

 «Βλέπω επίσης ότι υπάρχει μια απλή ηπατική κύστις, μέγιστης διαμέτρου 2,2 εκατοστών, 

 για  την  οποία  ο  ακτινολόγος  γράφει  ότι  προϋπήρχε  σε  αξονικές  τομογραφίες  του  ίδιου 

 Διαγνωστικού Κέντρου που έγιναν στις 18/04/2011 και στις 16/05/2012. 

»Η κύστις παραμένει στις ίδιες διαστάσεις και δεν παρουσιάζει διαφοροποίηση. Αυτό είναι 

 ενθαρρυντικό.  Το  μόνο  καινούργιο  εύρημα  είναι  η  παρουσία  ασκιτικής  συλλογής  και  η 

 σπληνομεγαλία. Ευτυχώς το πάγκρεας είναι φυσιολογικό, όπως επίσης και οι νεφροί. Όσο για τη 

 μαγνητική  τομογραφία  θώρακος,  αυτή  δεν  έδειξε  τίποτα  το  ανησυχητικό.  Δεν παρατηρείται 

 περικαρδιακή   ή  πλευριτική  συλλογή,   και  στο   πνευμονικό  παρέγχυμα  δεν  παρατηρήθηκαν 

 οζώδεις αλλοιώσεις». 

Ο Δρ Γκαριτίδης εδώ έκανε μία παύση για να σκεφτεί. Σε περίπου 3 λεπτά, που στην Αρετή 

φάνηκαν ατέλειωτα, έσπασε τη σιωπή του λέγοντάς της: «Προτού χορηγήσω τη θεραπεία με 

κορτιζόνη στην αδελφή σας, θέλω να αποκλείσω κάτι άλλο. Γι’ αυτό χρειάζομαι μία ακόμη 

εξέταση πριν προχωρήσω». 

«Τι εξέταση είναι αυτή γιατρέ;» ρώτησε με αγωνία η Αρετή. 

«Είναι μια εξέταση που δυστυχώς πρέπει να γίνει σε νοσοκομείο. Δεν μπορώ να την κάνω 

στο ιατρείο. Πρόκειται για οστεομυελική βιοψία δείγματος από το λαγόνιο οστό για να γίνει 

ιστομορφομετρική εξέταση ώστε ν’ αποκλείσουμε το ενδεχόμενο να υπάρχουν μεταβολικές 

παθήσεις των οστών» απάντησε ο Δρ Γκαριτίδης. 

«Σε νοσοκομείο; Μα σας είπαμε εξ’ αρχής ότι η Σεμίνα δεν θέλει να ξαναμπεί σε 

νοσοκομείο. Και μόνο να το σκεφτεί την πιάνει κρίση πανικού. Σας εξηγήσαμε ότι 

ταλαιπωρήθηκε πάρα πολύ στα νοσοκομεία, και αντί να καλυτερέψει χειροτέρεψε». 

«Έχετε δίκιο, το γνωρίζω αυτό. Άλλωστε εγώ ο ίδιος σας είπα ότι δεν θα χρειαστεί ξανά 

νοσοκομείο. Όμως πρέπει να μπει για δυο-τρεις μέρες, μόνο και μόνο για να γίνει αυτή η ειδική 

εξέταση. Θα σας στείλω στο Γενικό Νοσοκομείο Σαλβοπούλειο, όπου εργαζόμουν για κάποιο 

διάστημα και γνωρίζω τους γιατρούς. Εκεί μπορώ να την επισκέπτομαι ελεύθερα, να μιλήσω στο 



  

διευθυντή της 2ης Παθολογικής Κλινικής και να δώσω οδηγίες για την εξέταση που πρέπει να 

γίνει στην αδελφή σας». 

«Γιατρέ, δεν μπορώ ν’ αποφασίσω μόνη μου. Πρέπει να τηλεφωνήσω στη Σεμίνα, να δω αν 

δέχεται. Μας έχει τονίσει ότι δεν θέλει να ξαναμπεί σε νοσοκομείο. Ίσως, αν της μιλήσετε εσείς 

ο ίδιος, θα μπορούσατε να την πείσετε ν’ αλλάξει γνώμη». 

Η Αρετή πληκτρολόγησε τον αριθμό τηλεφώνου της Σεμίνας, και έδωσε το ακουστικό στον 

Δρα Γκαριτίδη. 

«Καλησπέρα σας, είμαι ο ηπατολόγος σας, ο κύριος Γκαριτίδης. Είδα τα αποτελέσματα της 

Μαγνητικής και ήταν ικανοποιητικά. Δεν υπάρχει κίρρωση ήπατος. Όμως χρειάζομαι και μια 

ακόμη εξέταση προτού σας χορηγήσω την κορτιζόνη, η οποία εξέταση πρέπει να γίνει σε 

νοσοκομείο. Μην ανησυχείτε, όμως, θα μπείτε μόνο για τρεις μέρες. Τι λέτε; Να δώσω στην 

αδελφή σας παραπεμπτικό σημείωμα για εισαγωγή στο Σαλβοπούλειο Νοσοκομείο αύριο το 

πρωί που εφημερεύει; Δεν πρέπει να χάνουμε χρόνο». 

«Εντάξει γιατρέ, αν είναι μόνο για τρεις μέρες θα το αντέξω» απάντησε διστακτικά η 

Σεμίνα. 

Ο γιατρός έγραψε το παραπεμπτικό σημείωμα για την 2η Παθολογική Κλινική του 

Σαλβοπούλειου με αιτία εισαγωγής «Αυτοάνοση αιμολυτική αναιμία και σπληνομεγαλία» και το 

έδωσε στην Αρετή, δίνοντάς της και το όνομα του γιατρού τον οποίο θα ζητούσαν κατά την 

εισαγωγή. «Θα του έχω μιλήσει ο ίδιος στο τηλέφωνο και θα σας περιμένει» συμπλήρωσε,  

καθώς σηκώθηκε για ν’ αποχαιρετήσει την Αρετή συνοδεύοντάς την έως την πόρτα. 

Στη συνέχεια η Αρετή κατευθύνθηκε προς το Χαλάνδρι για να εμψυχώσει τη Σεμίνα αλλά 

και την Ευγενία. Σε καμιά ώρα περίπου, παίρνοντας το μετρό, στη συνέχεια το λεωφορείο και 

κάνα τέταρτο ποδαρόδρομο, έφτασε στο σπίτι των αδελφών της στο Χαλάνδρι, στην οδό 

Ουρανού 9. Βρήκε τη Σεμίνα ξαπλωμένη στον καναπέ, βυθισμένη στις σκέψεις της, χωρίς καμία 

διάθεση για κουβέντα. Κάθισε δίπλα της αγκαλιάζοντάς την και της είπε: «Μην στενοχωριέσαι 

αγάπη μου, θα μπεις μόνο για τρεις μέρες». Η Σεμίνα κούνησε το κεφάλι της, σα να μην το 

πίστευε, αλλά δεν είπε λέξη. 

Εν τω μεταξύ η Ευγενία είχε αρχίσει να ετοιμάζει τη βαλίτσα της αγαπημένης της αδελφής 

με τα απαραίτητα – εσώρουχα, νυχτικό, ρόμπα, πετσέτες, σαμπουάν, παντόφλες, οδοντόκρεμα 

και οδοντόβουρτσα, μια ελαφριά κολόνια, και το αγαπημένο της ραδιοφωνάκι που της είχε 

χαρίσει η Αρετή όταν μπήκε στο Νομπλάκειο. Ήταν η πέμπτη φορά που η Ευγενία της ετοίμαζε 

τη βαλίτσα για εισαγωγή σε νοσοκομείο. Είχαν προηγηθεί δύο εισαγωγές στο Νομπλάκειο, μία 

στο Χορσίδειο και μία στο Χελθάγνειο. Προσπαθώντας να ενδυναμώσουν η μία την άλλη, οι 

τρεις αδελφές προσευχήθηκαν τούτη η εισαγωγή σε νοσοκομείο να ήταν η τελευταία. 

Αργά το βράδυ η Αρετή επέστρεψε στο σπίτι της. Έκανε ένα ντους και πήγε για ύπνο, αφού 

πήρε μισό Lexotanil, κάτι που της είχε γίνει απαραίτητο από τότε που αρρώστησε η Σεμίνα. 

Έβαλε το ξυπνητήρι στις πέντε, καθώς έπρεπε να βρίσκεται στις 8 το πρωί στην είσοδο του 

Σαλβοπούλειου όπου είχε δώσει ραντεβού με τις αδελφές της. Εκεί έφτασε πρώτη, και πέντε 

λεπτά αργότερα έφτασε και το ταξί με τη Σεμίνα και την Ευγενία. 



  

 
 

 

 
 

10. Επιτέλους διάγνωση στο Σαλβοπούλειο 
 

Όπως και στο Χελθάγνειο, η διαδικασία εισαγωγής, με την παραδοσιακή γραφειοκρατία και 

τις πολλές εξετάσεις που έπρεπε να προηγηθούν προτού η Σεμίνα οδηγηθεί στο κρεβάτι της, 

ήταν εξαντλητική και χρονοβόρα. Επιπλέον οι αποστάσεις μεταξύ των διαφόρων εργαστηρίων 

του νοσοκομείου ήταν μεγάλες, και κάθε φορά έπρεπε να περιμένουν να υπάρξει διαθέσιμο 

ασθενοφόρο για να τη μεταφέρει. Ωστόσο η υπομονή που έδειχνε η Σεμίνα ήταν ιώβεια. Της 

έδινε κουράγιο και η υπόσχεση του ηπατολόγου της ότι η νοσηλεία στο Σαλβοπούλειο θα ήταν 

πολύ σύντομη, και μετά θ’ ακολουθούσε στο σπίτι της τη θεραπευτική αγωγή που θα της έδινε. 

Κατά τις 4 το απόγευμα τέλειωσε ο γολγοθάς της εισαγωγής και η Σεμίνα οδηγήθηκε στο 

θάλαμο 3 της 2ης Παθολογικής Κλινικής, σε κρεβάτι δίπλα σε μπαλκονόπορτα που έβλεπε σε 

πευκόφυτο άλσος. Σε σύγκριση με τους προηγούμενους θαλάμους των νοσοκομείων όπου είχε 

νοσηλευτεί, τούτος εδώ φάνταζε παλάτι. Ήταν ευρύχωρος, ευάερος και ευήλιος, ενώ το οξυγόνο 

από τα πεύκα και το κελάιδισμα των πουλιών έδιναν έναν τόνο αισιοδοξίας στους ασθενείς. Στο 

θάλαμο υπήρχαν 4 κρεβάτια και δύο ευρύχωρες τουαλέτες με ντους – σκέτη πολυτέλεια σε 

σχέση τα προηγούμενα νοσοκομεία. 

Το απόγευμα επισκέφτηκε τη Σεμίνα ο παθολόγος που την ανέλαβε, ο επιμελητής Δρ 

Μπιράλης, ένας αρκετά φιλικός σαραντάρης που έκανε θετική εντύπωση στη Σεμίνα. Μαζί του 

είχε και τη βοηθό του, μια χαμογελαστή νεαρή ειδικευόμενη παθολόγο την κ. Μηλιάκη, με την 



  

οποία η Σεμίνα ανέπτυξε φιλία σε χρόνο ντε τε. Ταίριασαν στην αίσθηση του χιούμορ που είχαν 

και οι δύο, κι αυτό χαροποίησε πολύ την Αρετή και την Ευγενία. 

Αργότερα πέρασε και ο ηπατολόγος Δρ Γκαριτίδης και είπε ότι είχε κανονίσει για την 

επομένη το πρωί να ληφθεί δείγμα από το λαγόνιο οστό για βιοψία, ώστε να αποκλειστεί εκείνο 

που φοβόταν. Διαβεβαίωσε τη Σεμίνα ότι η διαδικασία θα ήταν πολύ σύντομη, με τοπική 

αναισθησία, και δεν θα πονούσε καθόλου. 

Λίγο μετά τις οκτώ το βράδυ, η Αρετή αποχαιρέτησε τη Σεμίνα αγκαλιάζοντάς την σφικτά 

και ευχόμενη μια ήρεμη νύχτα. Στις 10:00 μ.μ. έφτασε η Χριστίνα, η ίδια αποκλειστική 

νοσοκόμα που την φρόντιζε στο Χελθάγνειο, και η Ευγενία, εξουθενωμένη από την ταλαιπωρία 

της ημέρας, φώναξε ταξί για να επιστρέψει στο σπίτι της στο Χαλάνδρι. Ήταν ρητή εντολή της 

Σεμίνας να πηγαινοέρχεται πάντα με ταξί, ώστε να μην καταπονείται περισσότερο με τις 

συγκοινωνίες και χάνει πολύτιμες ώρες στους δρόμους. 

Παρόλη την εξάντληση της ημέρας εκείνης, η Σεμίνα δεν είχε ύπνο, ίσως λόγω της 

υπερέντασης, κι έτσι, αγκαζέ με τη Χριστίνα, έκανε βόλτες μέχρι τις 12 τα μεσάνυχτα στη 

μεγάλη βεράντα στην οποία έβλεπαν όλοι οι θάλαμοι του 2ου ορόφου. Η φθινοπωρινή δροσιά και 

η μυρωδιά των πεύκων επιδρούσαν χαλαρωτικά στο νευρικό της σύστημα, κι αυτές οι νυχτερινές 

βόλτες στο τεράστιο μπαλκόνι θα επαναλαμβάνονταν καθημερινά. Εκεί, παρέα τους έκανε η 

Ελένη, που έβγαινε για να καπνίσει. 

Η Ελένη ήταν μια εξηντάρα που είχε ξεμείνει στο νοσοκομείο τους τελευταίους τρεις  

μήνες, έχοντας εξασφαλίσει δωρεάν στέγη και τροφή, διότι δεν είχε, λέει, πού να μείνει. Το μόνο 

της πρόβλημα ήταν μειωμένη όραση, για την οποία δεν της χορηγούσαν καμία θεραπεία. 

Η κόρη της εργαζόταν κι έτσι δεν μπορούσε να την φροντίζει στο σπίτι· προσπαθούσε όμως 

να της βγάλει χαρτιά για να την πάει σε ίδρυμα. Τα χαρτιά, δυστυχώς, είχαν κολλήσει τρεις 

μήνες στη γραφειοκρατία της Πρόνοιας. Αυτή ήταν η ιστορία που διηγείτο η Ελένη σε όσους την 

ρωτούσαν γιατί βρισκόταν εκεί. Κατά τ’ άλλα, κάποιες φορές έκλαιγε τη μοίρα της και ζητούσε 

από τις συνοδούς και επισκέπτες των άλλων ασθενών να της πάρουν τσιγάρα ή, αν τους 

περίσσευε, κανένα νυχτικό για ν’ αλλάξει. Κάπου-κάπου κάποια αποκλειστική νοσοκόμα άλλης 

ασθενούς τη βοηθούσε να κάνει ντους, διότι μόνη της δεν τα κατάφερνε και μύριζε όλος ο 

θάλαμος. 

Το επόμενο πρωί, 12/09/2014, όταν έφτασε η Αρετή στο νοσοκομείο, γύρω στις 9:00, είχε 

ήδη γίνει η μικροεπέμβαση στο λαγόνιο οστό για τη λήψη δείγματος μυελού για βιοψία, και η 

Σεμίνα ήταν εμφανώς ανακουφισμένη. Επίσης της είχαν πάρει αίμα για πρόσθετες και 

εξειδικευμένες εξετάσεις, και κατόπιν τις είχαν δώσει ελαφρύ πρωινό: ένα φλιτζάνι τσάι και δυο 

φρυγανιές με βούτυρο και μέλι. 

«Πόνεσες καρδιά μου;» τη ρώτησε τρυφερά η Αρετή. «Όχι πάρα πολύ» απάντησε η Σεμίνα 

που σε όλη τη διάρκεια της νοσηλείας της στα διάφορα νοσοκομεία είχε δείξει αξιοθαύμαστη 

καρτερία και ανοχή στον πόνο. 

«Θα βγω αύριο;» ρώτησε την Αρετή, συμπληρώνοντας: «Ο γιατρός μας είχε πει ότι μπήκα 

στο νοσοκομείο μόνο γι’ αυτή την εξέταση». 

«Θα βγεις γρήγορα αγάπη μου· αν δεν είναι αύριο θα είναι μεθαύριο» της απάντησε γλυκά η 

Αρετή, χαϊδεύοντάς της απαλά τα μαλλιά. 

Αργά το απόγευμα επισκέφτηκε τη Σεμίνα ο ηπατολόγος Δρ Γκαριτίδης και έφερε τα καλά 

νέα ότι η οστεομυελική βιοψία ήταν αρνητική, και ότι δεν υπήρχε κανένα πρόβλημα από εκείνα 

που φοβόταν, τα οποία ωστόσο δεν είχε ποτέ συμμεριστεί με τις αδελφές Λιβέρη… Το ίδιο 



115  

βράδυ η Αρετή θα μάθαινε από ιατρικά άρθρα στο Internet ότι η οστεομυελική βιοψία 

χρησιμοποιείται για τη διάγνωση λευχαιμίας, λοιμώξεων και καρκίνου. 

Ο κ. Γκαριτίδης μίλησε με τον θεράποντα ιατρό της Σεμίνας Δρα Μπιράλη και, 

υποψιαζόμενος τη συνύπαρξη αυτοάνοσου συστηματικού νοσήματος – “ενδεχόμενο” που είχε 

καταγραφεί και στο ενημερωτικό εξόδου της Σεμίνας από το Χελθάγνειο – του ζήτησε τα 

αποτελέσματα των αιματολογικών και βιοχημικών εξετάσεων να σταλούν το πρωί σε άλλο 

δημόσιο νοσοκομείο, το Μπορνάτειο, για ν’ αξιολογηθούν από ρευματολόγους, διότι το 

Σαλβοπούλειο δεν διέθετε ρευματολογική κλινική ούτε ρευματολόγο. Έτσι και έγινε. 

Γύρω στις 2:00 μ.μ. την ίδια ημέρα (13/09/2014), έχοντας κιόλας μελετήσει τις εξετάσεις 

της, επισκέφτηκαν τη Σεμίνα η επιμελήτρια της ρευματολογικής κλινικής του Μπορνάτειου Δρ 

Περιφανίδη μαζί με την ειδικευόμενη στη ρευματολογία βοηθό της στρατιωτικό ιατρό Δρα 

Λαγοπούλου. Αφού εξέτασε τη Σεμίνα κλινικά, διαπιστώνοντας ότι δεν υπήρχε κανένα 

πρόβλημα κινητικότητας των άκρων ή πρηξίματος των αρθρώσεων ή άλλη ρευματολογική 

ένδειξη, η κυρία Περιφανίδη είπε ότι στις εξετάσεις της Σεμίνας είχε διαγνώσει Ερυθηματώδη 

Λύκο. 

«Επιτέλους!» αναφώνησε η Αρετή. «Έχουμε τουλάχιστον μια σαφή διάγνωση, ενώ μέχρι 

τώρα βρισκόμασταν στο “ίσως” και στο “πιθανόν”, δηλαδή στο απόλυτο διαγνωστικό σκοτάδι». 

«Θα συνεννοηθώ με τον ηπατολόγο σας κ. Γκαριτίδη και θα δώσω οδηγίες για τη δόση 

κορτιζόνης που πρέπει να παίρνει η ασθενής από αύριο το πρωί» είπε η ρευματολόγος, 

απευθυνόμενη στην Αρετή και την Ευγενία. 

Η συζήτηση γινόταν παρουσία της Σεμίνας η οποία, αφού έφυγαν η Δρ Περιφανίδη με τη 

βοηθό της, έκανε μία παράκληση στις αδελφές της: «Σας παρακαλώ να μην αναφέρετε ξανά τη 

λέξη “Λύκος” μπροστά μου. Δεν θέλω να την ακούω αυτή τη λέξη». 

«Εντάξει αγάπη μου, ό,τι πεις» απάντησε η Ευγενία, προσπαθώντας να σκουπίσει 

διακριτικά ένα δάκρυ που κύλησε στο μάγουλό της. 

Με το που έγινε η διάγνωση για Λύκο, έσκασε μύτη η γαστρεντερολόγος Δρ Χανά – η ίδια 

που είχε κλείσει το ραντεβού της Σεμίνας για την ελαστογραφία και δεν δούλευε το μηχάνημα 

του Χελθάγνειου. Σ’ αυτό είχε μείνει. Δεν είχε ενημερωθεί για τα υπόλοιπα, αφού η Αρετή που 

θα κρατούσε επαφή μαζί της είχε πλήρως απογοητευτεί και την είχε διαγράψει. 

«Πού είστε; Τι κάνει η αδελφή σας; Πότε θα έρθει για να κάνουμε τη βιοψία ήπατος;» 

«Τι μας λέτε κυρία Χανά; Εσείς δεν είπατε ότι η βιοψία είναι απαγορευτική λόγω του 

υψηλού INR; Αντ’ αυτής, εσείς η ίδια δεν μας στείλατε στο μηχάνημα ελαστογραφίας του 

Χελθάγνειου που ήταν χαλασμένο;» 

«Ναι, πράγματι ήταν χαλασμένο. Ακόμη δεν το φτιάξανε. Ας το ξεχάσουμε όμως αυτό. 

Έχω μιλήσει με την ακτινολόγο κ. Τυπάκη και μου είπε ότι μπορεί να “φτιάξει” το INR και να 

κάνει τη βιοψία ήπατος». 

«Θα φτιάξει το ΙΝR, είπατε; Μα εκείνη δεν μπόρεσε να το “φτιάξει” όταν ήταν στο 1,34 – 

λίγο πάνω από το όριο του 1,30 – και τώρα που είναι 1,59, και σας έχω ενημερώσει επ’ αυτού, 

θα μπορέσει;» 

«Ναι, θα μπορέσει» ψέλλισε η Δρ Χανά. 

«Ακούστε με κυρία Χανά, η αδελφή μου μόλις διαγνώστηκε με Ερυθηματώδη Λύκο, οπότε 

δεν χρειάζεται πια η βιοψία ήπατος. Μάθαμε επιτέλους από τι πάσχει. Σας ευχαριστώ πολύ» 

απάντησε η Αρετή. 



124
0 

 

«Διαγνώστηκε με Ερυθηματώδη Λύκο, είπατε; Περίεργο μου φαίνεται» ψέλλισε η Δρ Χανά, 

σα να μην πίστευε στ’ αυτιά της. 

«Αυτό που ακούσατε» είπε η Αρετή και αποχαιρέτησε την κ. Χανά, η οποία δεν είχε ποτέ 

επισκεφτεί για να εξετάσει τη Σεμίνα όταν νοσηλευόταν στο Χελθάγνειο. Προγραμμάτιζε βιοψία 

ήπατος για ασθενή που δεν είχε δει και δεν είχε ψηλαφίσει ποτέ… 

Πρωί-πρωί την επόμενη μέρα (14/09/2014) χορηγήθηκε στη Σεμίνα ενδοφλεβίως η 

πολυαναμενόμενη ως πανάκεια κορτιζόνη (Solumedrol) σε υψηλή δόση. Στο φάρμακο αυτό η 

Αρετή και η Ευγενία είχαν εναποθέσει τώρα όλες τις ελπίδες τους για τη θεραπεία της 

πολυαγαπημένης τους αδελφής, ανυποψίαστες ότι από εκείνη τη στιγμή θα άρχιζε ένα άλλο 

χειρότερο μαρτύριο για τη Σεμίνα… 

Κατά τις 10 π.μ. επισκέφτηκαν τη Σεμίνα δύο ειδικευόμενες παθολόγοι του Σαλβοπούλειου, 

η φιλική Δρ Μηλιάκη και η πολύ σοβαρή Δρ Σαβίδη, με μακριές χοντρές βελόνες και σύριγγες 

και άρχισαν να οργώνουν κυριολεκτικά την κοιλιά της Σεμίνας για να μπορέσουν να φτάσουν, 

λέει, στο ασκιτικό υγρό και να πάρουν δείγμα, ώστε να το στείλουν για βιοψία. Άνοιξαν καμιά 

δεκαριά τρύπες, ενώ η Σεμίνα ξεφώνιζε από τον πόνο που της προκαλούσαν οι τρυπησιές, χωρίς 

όμως αποτέλεσμα. Τελικά, αφού την βασάνισαν για καμιά ώρα, εγκατέλειψαν την προσπάθεια, 

με τη δικαιολογία ότι η Σεμίνα είχε πολύ λίπος στην κοιλιά και δεν μπορούσαν να το 

διαπεράσουν με τις βελόνες! 

Πολύ αργότερα, και όταν η Σεμίνα είχε πάρει εξιτήριο από το Σαλβοπούλειο, η Αρετή θα 

μάθαινε από άρθρα του διαδικτύου ότι η παρακέντηση για λήψη ασκιτικού υγρού είναι μια 

άκρως σοβαρή επέμβαση που εμπεριέχει μεγάλους κινδύνους αιμορραγίας και επιμόλυνσης, αν 

δεν ληφθούν όλα τα μέτρα, και ότι το ασκιτικό υγρό αφαιρείται ασφαλέστερα με παρακέντηση 

με την καθοδήγηση υπερηχογράφου ή αξονικού τομογράφου. Στην περίπτωση μάλιστα που ο 

ασθενής έπαιρνε αντιπηκτικά φάρμακα, όπως συνέβαινε με τη Σεμίνα, αυτά έπρεπε να έχουν 

διακοπεί για 7 ημέρες πριν από την παρακέντηση. 

Δυστυχώς, τίποτα από όλα αυτά δεν έγινε για τη Σεμίνα, και ήταν ευτύχημα που τελικά δεν 

έφτασαν οι βελόνες στο ασκιτικό υγρό. Η προσπάθεια παρακέντησης από δύο άπειρες 

ειδικευόμενες γιατρίνες, και μάλιστα με πρωτόγονα μέσα και επιπόλαιη προχειρότητα, ήταν 

άκρως επικίνδυνη για την εύθραυστη υγεία της ασθενούς. 

Το απόγευμα πήραν πάλι αίμα από τη Σεμίνα για εξετάσεις. Ήθελαν κυρίως να δουν την 

επίδραση που είχε η κορτιζόνη. Όταν είδαν ότι το ζάχαρο είχε φτάσει στα 300, σήμανε 

συναγερμός! Μέχρι τότε η Σεμίνα δεν είχε ποτέ ιστορικό ζαχάρου. Παρά τα όσα είχε υποστεί με 

τις αλλεπάλληλες νοσηλείες στα νοσοκομεία, το ζάχαρο βρισκόταν πάντα σε φυσιολογικά 

επίπεδα. Τώρα όμως η κορτιζόνη είχε κάνει το “θαύμα” της. Το ενδεχόμενο αυτό δεν το είχε 

επισημάνει κανένας γιατρός πριν από τη λήψη της κορτιζόνης, κι έτσι η Σεμίνα και οι αδελφές 

της έπεσαν από τα σύννεφα. 

Για το επόμενο τριήμερο ο θεράπων ιατρός της Σεμίνας Δρ Μπιράλης μείωσε την 

ενδοφλέβια δόση Solumedrol στο 1 gr – Κύριος οίδε πόσο της έδωσαν αρχικά – αλλά το ζάχαρο 

δεν έλεγε να κατέβει. Από εκείνη τη στιγμή προστέθηκε ένας καινούργιος εφιάλτης και άρχισε 

αυστηρή δίαιτα και μέτρηση του ζαχάρου τρεις φορές την ημέρα. 

Εκτός από το ζάχαρο, τη λήψη κορτιζόνης ακολούθησαν κι άλλες παρενέργειες. Η Σεμίνα 

τώρα είχε αρχίσει να μιλάει τόσο στην Αρετή όσο και στην Ευγενία στον πληθυντικό. 

«Εσείς… αυτό, εσείς… εκείνο» κλπ. 



124
0 

 

«Αγάπη μου γιατί μου μιλάς στον πληθυντικό;» τη ρώτησε τρυφερά η Αρετή. «Μία είμαι, 

δεν είμαστε δύο». 

«Όχι, δύο είστε». 

«Ποια είναι η δεύτερη, Σεμίνα μου;» 

«Εσύ και η Αρετή». 

Η Ευγενία ανέφερε το σύμπτωμα αυτό στον κ. Γκαριτίδη, εκφράζοντας το φόβο μήπως 

επρόκειτο για αρχή Αλτσχάιμερ ή άνοιας. 

Εκείνος απάντησε ότι αυτό ήταν εύκολο να διαπιστωθεί, και της έφερε ένα χαρτί να 

ζωγραφίσει ένα ρολόι. Η Σεμίνα τα κατάφερε μια χαρά. 

«Να την βάζετε να μετράει από το 100 προς τα κάτω ανά πέντε και να της κάνετε και άλλες 

ερωτήσεις αριθμητικής» είπε στην Αρετή, και από εκείνη τη στιγμή αυτό έγινε το παιχνίδι της 

Σεμίνας. 

«Για ρώτα με, για ρώτα με» έλεγε στην Αρετή όταν εκείνη παραμελούσε το μάθημα. 

Η Σεμίνα ήθελε να ακονίζει το μυαλό της και είχε η ίδια ανησυχήσει γιατί πότε-πότε έβλεπε 

την Αρετή ή την Ευγενία διπλές. 

Κάποια στιγμή η Αρετή τη ρώτησε: «Με τα μάτια με βλέπεις διπλή ή με το μυαλό σου;» 

«Με… το μυαλό, μάλλον» απάντησε η Σεμίνα, αφού προβληματίστηκε για λίγο. 

Την Τετάρτη 17/09/2014, επτά μέρες μετά την εισαγωγή της, η Σεμίνα πήρε εξιτήριο από το 

Σαλβοπούλειο, με αγωγή και οδηγίες διατροφής, ενώ παραπέμφθηκε για την παρακολούθηση  

της πορείας της νόσου στους ρευματολόγους του Μπορνάτειου νοσοκομείου. 

Ακόμη και ο ηπατολόγος της, ο Δρ Γκαριτίδης, που την επισκέφτηκε στο Σαλβοπούλειο είπε 

ότι περισσότερο αρμόδιοι τώρα ήταν οι ρευματολόγοι, εφόσον διαγνώστηκε “Συστηματικός 

Ερυθηματώδης Λύκος” (ΣΕΛ). Ζήτησε όμως από τις αδελφές της Σεμίνας να τον κρατούν 

ενήμερο για τις εξελίξεις. 

Στη συνέχεια ο Δρ Γκαριτίδης συνταγογράφησε μια σειρά αιματολογικών εξετάσεων που 

έπρεπε να γίνουν σε μία εβδομάδα, και συνέστησε αυτές να γίνουν στο Μπορνάτειο νοσοκομείο, 

ώστε να έχουν άμεση ενημέρωση οι γιατροί της ρευματολογικής κλινικής. Είπε ακόμη ότι 

γνώριζε προσωπικά την επιμελήτρια ρευματολόγο Δρα Περιφανίδη, διότι υπήρξε καθηγητής της 

στο Πανεπιστήμιο, κι ότι θα είχαν καλή συνεργασία στην πορεία της θεραπείας της Σεμίνας. 

 

 Η αγωγή που δόθηκε στη Σεμίνα με την έξοδό της από το Σαλβοπούλειο ήταν: 2 δισκία 

Medrol των 16 mg το πρωί και 1 το μεσημέρι, 1 δισκίο Lasix των 40 mg την ημέρα, 1 δισκίο 

Aldactone των 100 mg την ημέρα, ½ δισκίο Carvepen 6,25 mg δύο φορές την ημέρα, 1 δισκίο 

Salospir των 100 mg την ημέρα, 1δισκίο Filicine των 5 mg την ημέρα, 1 δισκίο Zantac των 150 

mg δύο φορές την ημέρα και 1 δισκίο Ideos δύο φορές την ημέρα. Η αγωγή αυτή, εκτός των 

Filicine, Zantac και Ideos είχε αρχίσει εντός του νοσοκομείου μετά τη διάγνωση της Σεμίνας με 

 Ερυθηματώδη Λύκο, με μόνη διαφορά την αρχική ενδοφλέβια χορήγηση του Solumedrol 1 gr 

 για τρεις μέρες που ακολουθήθηκε από τα δισκία των 16 mg. 

 Το “Ενημερωτικό Σημείωμα Εξόδου” έγραφε ως αιτία εισόδου: «Αναιμία» και αιτία εξόδου 

 «Σ.Ε.Λ. (πιθανό)». 

«Πάλι με πιθανότητες μπλέξαμε;» αναρωτήθηκε η Ευγενία. 

Ουδεμία  αναφορά  υπήρχε  σε  ηπατοπάθεια.  Περίεργη  ήταν  και  η  φράση  :  «Η ασθενής 

 τέθηκε σε κορτιζονοθεραπεία ως επί Σ.Ε.Λ.». Αυτό το «ως επί Σ.Ε.Λ.» έβαλε σε σκέψεις την 

Αρετή, όταν αργότερα μελέτησε το “Ενημερωτικό Σημείωμα Εξόδου”. Εντύπωση επίσης της 



124
0 

 

έκανε το γεγονός ότι στο ενημερωτικό σημείωμα αναγραφόταν η ύπαρξη Λευκοπενίας ενώ τα 

λευκά αιμοσφαίρια της Σεμίνας βρίσκονταν εντός φυσιολογικών ορίων: 4,99 Κ/μl κατά την 

είσοδο και 6,26 Κ/μl κατά την έξοδο. 

Αναφορά στα ερυθρά αιμοσφαίρια δεν υπήρχε στον πίνακα «Κύριες Εργαστηριακές 

 Εξετάσεις» του Σαλβοπούλειου. Ο αιματοκρίτης ήταν 25,6 κατά την είσοδο και 27 κατά την 

έξοδο. Μέτρηση της Φερριτίνης δεν υπήρχε στον πίνακα. 

Η αιμοσφαιρίνη (Hb) ήταν κάτω των φυσιολογικών ορίων (11,5-15,5): κατά την είσοδο 8,7 

g/dL και κατά την έξοδο 8,9 g/dL. Ωστόσο τα αιμοπετάλια ήταν εντός των φυσιολογικών ορίων: 

152 K/μl κατά την είσοδο και 156 K/μl κατά την έξοδο (Φ.Τ. 140-450 Κ/μl). 

Εκείνο, όμως, που ήταν πολύ ανεβασμένο ήταν το INR, το οποίο κατά την έξοδο ήταν 2,10 

(Φ.Τ. 0,90-1,15), ενώ κατά την εισαγωγή δεν είχε μετρηθεί. Πολύ αργότερα, όταν η Σεμίνα είχε 

“φύγει” και η Αρετή χανόταν ώρες ατέλειωτες μέσα στο Διαδίκτυο για ν’ ανακαλύψει τα αίτια 

του αργού θανάτου της αγαπημένης της Σεμίνας, θα αναρωτιόταν επίμονα μήπως θα έπρεπε με 

τόσο υψηλό INR να είχε μειωθεί η δόση του αντιπηκτικού Salospir. 

Εκεί όμως που η κορτιζόνη είχε κάνει το “θαύμα” της ήταν στους δείκτες του συκωτιού: 

 Η Τρανσαμινάση AST, που κατά την εισαγωγή στο Σαλβοπούλειο (11/09/2014) ήταν 343, 

 κατά την έξοδο (17/09/2014) είχε κατέβει στο 76. Επίσης η Τρανσαμινάση ALT, που κατά την 

 εισαγωγή ήταν  180,  είχε  κατέβει  στο  88.  Κατεβασμένη κατά την έξοδο ήταν και  η Αλκαλική 

 Φωσφατάση (Φ.Τ.  34-120) που από  140 έπεσε στο φυσιολογικό  112. Χαμηλότερα ήταν επίσης 

 και η Γαλακτική Αφυδρογονάση (LDH) η οποία από 269 έπεσε στο 189. Απεναντίας η γ-GT 

 (Φ.Τ. 9-35), από 98 που ήταν κατά την εισαγωγή, είχε ανέβει στο 108 κατά την έξοδο από το 

 Σαλβοπούλειο.     Η    Αρετή    θα    μάθαινε     πολύ     αργότερα     ότι     η γ-GT  (γ-γλουταμυλ- 

 τρανσφεράση, GGT) είναι  ένα ένζυμο  που  αποτελεί  τον πλέον ευαίσθητο  διαγνωστικό δείκτη 

 των παθήσεων του ήπατος. 

«Ήταν άραγε η κορτιζόνη που κατέβασε τους δείκτες του συκωτιού;» αναρωτήθηκε η 

Αρετή. Συγκρίνοντας τους δείκτες αυτούς με εκείνους κατά την έξοδο της Σεμίνας από το 

Χορσίδειο, όπου έλαβε ισχυρά αντιβιοτικά ενδοφλεβίως επί τέσσερις εβδομάδες για να 

εξουδετερωθεί ο σταφυλόκοκκος, είδε ότι τότε (04/07/2014) οι τρανσαμινάσες συγκριτικά είχαν 

μειωθεί περισσότερο. 

 Συγκεκριμένα, η AST από 506 U/L που ήταν στις 06/06/2014 είχε κατέβει στο 101 U/L, η 

ALT από 284 είχε κατεβεί στο 54, η LDH από 349 είχε κατέβει στο 284, η γ-GT από 125 είχε 

 κατέβει στο 98, και η Αλκαλική Φωσφατάση είχε παραμείνει στο ίδιο επίπεδο των 92 U/L. 

«Τι συμβαίνει άραγε;» προβληματιζόταν η Αρετή τις νύχτες που δεν μπορούσε να 

τιθασεύσει τη σκέψη της κι έμενε άυπνη. «Τα αντιβιοτικά και η κορτιζόνη επηρεάζουν το ίδιο 

τους δείκτες του συκωτιού; Μακάρι να ’ξεραν και οι γιατροί…» μονολογούσε. 

http://peptiko.gr/glossary.php?termid=22&amp;selected=2
http://peptiko.gr/glossary.php?termid=22&amp;selected=2
http://peptiko.gr/glossary.php?termid=22&amp;selected=2


124
0 

 

 
 

 

11. Δεκαήμερο “time off” για τη Σεμίνα 
 

Η εβδομάδα μεταξύ 17 και 24 Σεπτεμβρίου του 2014 κύλησε με τη Σεμίνα απύρετη να 

προσπαθεί να ξαναβρεί τον εαυτό της στο σπίτι και την Ευγενία να είναι μονίμως σε 

υπερένταση, προσπαθώντας να της χορηγεί τη σωστή δόση φαρμάκων στη σωστή ώρα. Αυτή τη 

δουλειά μόνο εκείνη μπορούσε να την κάνει, αφού βρισκόταν δίπλα στη Σεμίνα 24 ώρες το 

εικοσιτετράωρο, ενώ η Αρετή την επισκεπτόταν καθημερινά μεν αλλά μόνο για 5-6 ώρες. 

Είχε επίσης επιφορτιστεί με τη μέτρηση του ζαχάρου της Σεμίνας τρεις φορές την ημέρα, 

την υποδόρια ένεση ινσουλίνης και την επιλογή και προετοιμασία της κατάλληλης διατροφής. 

Παρά την αυστηρή δίαιτα, όμως, το ζάχαρο δεν έλεγε να σταθεροποιηθεί εντός των 

φυσιολογικών ορίων. 

Αχ, πόσο θα πονούσε αργότερα η Αρετή όταν θυμόταν τις στιγμές που η Σεμίνα άπλωνε 

δειλά-δειλά το χεράκι της για να πάρει μια μπουκίτσα ψωμάκι να συνοδεύσει το φαγητό της, κι 

εκείνη την εμπόδιζε λέγοντας, «Όχι ψωμί, αγάπη μου. Το ζάχαρό σου είναι ανεβασμένο. 

Απαγορεύεται το ψωμί είπε ο γιατρός». 

Και η Σεμίνα απαντούσε με παράπονο, «Φάτε τώρα που μπορείτε ό,τι θέλετε!» 

«Η αδελφούλα μου “έφυγε” στερημένη ακόμη και το ψωμάκι…» μονολογούσε 

αναστενάζοντας η Αρετή, όταν θυμόταν τις στερήσεις της Σεμίνας – στερήσεις χωρίς 

αντίκρισμα… Αυτό όμως δεν το σχολίασε ποτέ στην Ευγενία, η οποία έκανε γιγάντια 

προσπάθεια για να διώξει από το μυαλό της τα βάσανα της Σεμίνας και ν’ αποδεχτεί τη σκληρή 

πραγματικότητα. 

Την Τετάρτη το πρωί (24/09/2014) η Ευγενία συνόδευσε τη Σεμίνα στο προγραμματισμένο 

ραντεβού στα εξωτερικά ιατρεία του Μπορνάτειου για να της πάρουν αίμα για αιματολογικές και 



124
0 

 

βιοχημικές εξετάσεις. Εκεί τις περίμενε η Αρετή που είχε φτάσει πρώτη. Οι απαντήσεις θα 

έβγαιναν αυθημερόν, και θα τις έβλεπαν αμέσως οι αρμόδιοι γιατροί σε συνδυασμό με κλινική 

εξέταση της Σεμίνας. Ωστόσο, η επιμελήτρια Δρ Περιφανίδη έλειπε και την αντικαθιστούσε ο 

βοηθός της Δρ Ξιπασάκης, ένας στρατιωτικός γιατρός που τελείωνε οσονούπω την ειδικότητά 

του στη ρευματολογία και θα επέστρεφε στο στρατιωτικό νοσοκομείο απ’ όπου είχε αποσπαστεί. 

Κατά τη διάρκεια της αναμονής των αποτελεσμάτων των εξετάσεων, η Σεμίνα έπιασε κουβέντα 

με κάποιον ασθενή που νοσηλευόταν εκεί και έμαθε ότι η ρευματολογική κλινική του 

Μπορνάτειου ήταν, για αρκετούς μήνες, ορφανή από διευθυντή και γινόταν το “έλα να δεις”. 

Αναφέρθηκε, μάλιστα, στον πρώην διευθυντή, τον Δρα Γιακειμάκη, με νοσταλγία και εξήρε το 

ήθος και την επιστημονική του επάρκεια. Έφυγε, είπε, διότι οι συνθήκες του νοσοκομείου δεν 

ήταν ικανοποιητικές για να επιτελέσει όπως ήθελε και έπρεπε τα καθήκοντά του ως διευθυντής 

και ως γιατρός. 

«Και πού είναι ο Δρ Γιακειμάκης τώρα;» ρώτησε η Σεμίνα. 

«Πήγε διευθυντής σε ιδιωτικό Νοσοκομείο, στο Ρικοπούλειο συγκεκριμένα, κι από τότε η 

ρευματολογική κλινική του Μπορνάτειου είναι ακέφαλη κι επικρατεί σχετικό αλαλούμ» 

απάντησε εκείνος. 

Μετά από τρεις ώρες στην αίθουσα αναμονής, τα αποτελέσματα των εξετάσεων ήταν έτοιμα 

και οι επίμαχοι δείκτες στις 24/09/2014 είχαν ως εξής: 

 Ερυθρά αιμοσφαίρια 3,31M/μL,  ο  αιματοκρίτης  33,8%,  η αλκαλική φωσφατάση  119 U/L 

 (Φ.Τ. 40-150) η τρανσαμινάση AST ήταν 35 U/L (Φ.Τ. 5-34), η τρανσαμινάση ALT ήταν 66  

U/L (Φ.Τ. 0-55),  η γ-GT ήταν 129 U/L (Φ.Τ. 9-36), το INR ήταν 1,33 και τα αιμοπετάλια 179 

 Κ/μl.  Το  ζάχαρο  ήταν  106  (Φ.Τ.  70-105),  η  ουρία  πλάσματος  ήταν  138  (Φ.Τ.  15-43),  η 

 κρεατινίνη πλάσματος ήταν 1,2 (Φ.Τ. 0,6-1,1), η χολερυθρίνη ολική 2,9 (Φ.Τ. 0,2-1,2) και η 

 χολερυθρίνη άμεσος 1,8 (Φ.Τ. <0,5). 

 Στην εξέταση ΑΝΑ: 1/1280, με είδος φθορισμού “Λεπτό Στικτό”, τα αυτοαντισώματα Anti- 

dsDNA (ELISA) ήταν εντόνως θετικά >300 (Φ.Τ.<30) και τα Anti-dsDNA(IFA) επίσης θετικά, 

 συνηγορούντα υπέρ της ύπαρξης Σ.Ε.Λ. 

 Περιέργως πως, μέσα σε μία εβδομάδα τα λευκά αιμοσφαίρια είχαν εκτιναχθεί στο 13,3 Κ/μl 

 (Φ.Τ. 4-10), από 6,26 Κ/μl που ήταν στις 17/09/2014, δηλαδή κατά την έξοδο της Σεμίνας από το 

 Σαλβοπούλειο. 

Ο Δρ Ξιπασάκης, ένας ευπαρουσίαστος, ζωηρός και φιλικός 35άρης με αέρα καθηγητή και 

όχι ειδικευόμενου, φώναξε τις αδελφές Λιβέρη στο γραφείο του για να τους εξηγήσει τα 

αποτελέσματα. 

«Οι εξετάσεις σου είναι καλύτερες από τις προηγούμενες» είπε στη Σεμίνα, χτυπώντας την 

φιλικά στην πλάτη. «Όταν νιώσεις πιο δυνατή, να έρθεις για τρεις μέρες να μείνεις μέσα. Το 

Μπορνάτειο είναι το μόνο εν Ελλάδι νοσοκομείο που έχει φέρει μια τελευταία μέθοδο θεραπείας 

του Λύκου η οποία εφαρμόζεται στην Αμερική με θαυματουργικά αποτελέσματα. Στην αρχή, και 

για κανένα μήνα, θα με αναθεματίζεις διότι θα πηγαίνεις χειρότερα, αλλά μετά θα γίνεις εντελώς 

καλά. Σύμφωνοι;» 

«Εντάξει γιατρέ μου» είπε η Σεμίνα. «Σας ευχαριστώ για το κουράγιο που μου δίνετε». 

Οι αδελφές Λιβέρη επέστρεψαν στο Χαλάνδρι αρκετά ανακουφισμένες με τις διαβεβαιώσεις 

του Δρα Ξιπασάκη. Οι επόμενες τέσσερις μέρες πέρασαν σχετικά ήρεμα, με τη Σεμίνα να 

αναλαμβάνει σιγά-σιγά δυνάμεις, παρά την αυστηρή δίαιτα που έκανε για να μην ανεβαίνει το 

ζάχαρο λόγω της κορτιζόνης. Κινείτο αρκετά μέσα στο σπίτι κι έκανε μικροδουλίτσες, 



124
0 

 

μετακινώντας τα απλωμένα ρούχα στο μπαλκόνι πιο εδώ ή πιο εκεί και ξανακαρφώνοντας τα 

μανταλάκια· μιλούσε στο τηλέφωνο με φίλες και έριχνε ματιές στα αγαπημένα της σίριαλ, χωρίς 

ωστόσο να τα παρακολουθεί από την αρχή μέχρι το τέλος. 

Ξαφνικά, την πέμπτη ημέρα η Σεμίνα σχεδόν παρέλυσε· δεν μπορούσε να σταθεί όρθια, δεν 

όριζε τα χέρια και τα πόδια της και δεν κατάφερνε να κρατήσει όρθιο το κεφαλάκι της. Η 

Ευγενία τρόμαξε και τηλεφώνησε στην Αρετή, κι εκείνη, χωρίς να χάσει ούτε λεπτό, 

τηλεφώνησε στον Δρα Γκαριτίδη. 

«Όπως μου περιγράφετε την κατάσταση, δεν μπορώ να κάνω τίποτα για την αδελφή σας. 

Πρέπει να μπει σε νοσοκομείο. Κοιτάξτε ποια εφημερεύουν και καλέστε ασθενοφόρο. Άλλωστε, 

από την ημέρα που διαγνώστηκε Λύκος, εγώ, ως ηπατολόγος, δεν είμαι αρμόδιος· το πρόβλημα 

είναι ρευματολογικό» είπε ο Δρ Γκαριτίδης κι έκλεισε βιαστικά το τηλέφωνο. 

Για δευτερόλεπτα η Αρετή έφερε στο μυαλό της τον εφιάλτη των νοσοκομείων, την 

αφάνταστη ταλαιπωρία της εισαγωγής και την απέχθεια της Σεμίνας προς αυτά και σκέφτηκε 

μήπως υπήρχε άλλη λύση. Ίσως, ίσως κάποιος καθηγητής ρευματολογίας θα μπορούσε να 

κουράρει τη Σεμίνα κατ’ οίκον, σκέφτηκε και μπήκε στο Internet ψάχνοντας για ρευματολόγο 

καθηγητή που θα μπορούσε να επισκεφτεί τη Σεμίνα άμεσα στο σπίτι. Ήταν Σάββατο και 

δυσκολεύτηκε να βρει ρευματολόγο πρόθυμο για κατ’ οίκον επίσκεψη. Τελικά βρήκε τον 

καθηγητή ρευματολογίας Δρα Μονεδάκη, που είχε ιατρείο στο Χολαργό. 

«Κύριε καθηγητά καλημέρα σας. Συγνώμη που σας ενοχλώ Σαββατιάτικα, αλλά η αδελφή 

μου που διαγνώστηκε με Λύκο παρουσίασε συμπτώματα παράλυσης. Μήπως μπορείτε να τη 

βοηθήσετε;» 

«Πού βρίσκεται η αδελφή σας; Δώστε μου τη διεύθυνση». 

«Ουρανού 9, στο Χαλάνδρι». 

«Ωραία, δεν είμαστε μακριά. Θα την επισκεφτώ το συντομότερο δυνατόν». 

«Σας ευχαριστώ πάρα πολύ κύριε Μονεδάκη. Σε μιάμιση ώρα περίπου θα είμαι κι εγώ εκεί. 

Ίσως σας προλάβω. Θέλω να την προσέξετε παρακαλώ». 

«Αυτό δεν είναι ανάγκη να μου το πείτε. Όλους τους ασθενείς μου τους προσέχω» απάντησε 

εκείνος. 

Όταν έφτασε η Αρετή στο σπίτι των αδελφών της στο Χαλάνδρι, ο Δρ Μονεδάκης μόλις  

είχε φύγει, αφήνοντάς τους ένα παραπεμπτικό για βιοψία μυός-αγγείου, που μπορούσε να γίνει 

στα εξωτερικά ιατρεία οποιουδήποτε νοσοκομείου. Ωστόσο, τόσο η Ευγενία όσο και η Σεμίνα 

ήταν έξαλλες. 

«Ποιος ήταν αυτός που μας έστειλες; Μόνο για καθηγητής δεν έμοιαζε» είπαν. 

«Γιατί; Τι συνέβη;» ρώτησε η Αρετή με αγωνία. 

«Ήρθε εδώ ένας βρώμικος κι αξύριστος τύπος, κοίταξε τις εξετάσεις για τρία λεπτά, έγραψε 

ένα παραπεμπτικό για βιοψία μυός-αγγείου, πήρε το κατοστάρικο χωρίς απόδειξη κι έφυγε» είπε 

η Ευγενία πολύ εκνευρισμένη, και συνέχισε: «Άσε που το σαράβαλο αυτοκίνητό του ήταν κι 

εκείνο μέσα στη βρώμα και στα χώματα. Με πήρε τηλέφωνο από κάτω διότι δεν ήξερε πού να 

παρκάρει και κατέβηκα να του δείξω την είσοδο του πάρκινγκ της πολυκατοικίας μας». 

Η Αρετή έγινε έξω φρενών με αυτά που άκουγε, και τηλεφώνησε αμέσως στον κ. 

Μονεδάκη. 

«Είμαι η άλλη αδελφή της ασθενούς που μόλις επισκεφτήκατε, και λυπάμαι πάρα πολύ που 

σας κάλεσα σήμερα το πρωί. Προσφέρατε κάποια άμεση βοήθεια στην αδελφή μου για να 

δικαιολογήσετε τα 100 ευρώ της επίσκεψης, και μάλιστα χωρίς απόδειξη;» 



124
0 

 

«Ξέρετε, εγώ βρισκόμουνα στο κτήμα όταν μου τηλεφωνήσατε και άφησα τη δουλειά μου 

για να επισκεφτώ την αδελφή σας. Για να μην καθυστερήσω, δεν πέρασα ούτε από το σπίτι μου 

για ν’ αλλάξω ρούχα». 

«Σας ευχαριστώ για αυτό, αλλά δεν της προσφέρατε την άμεση ιατρική βοήθεια για την 

οποία σας κάλεσα ώστε να μην καταλήξουμε πάλι σε νοσοκομείο. Δεν την εξετάσατε ούτε καν 

κλινικά, όπως μου είπαν οι αδελφές μου. Λυπάμαι αλλά πρέπει να μας επιστρέψετε τα 100 

ευρώ». 

«Περάστε τη Δευτέρα από το ιατρείο μου να σας επιστρέψω τα 50 ευρώ, και να σας δώσω 

απόδειξη για τα άλλα 50» απάντησε ο Δρ Μονεδάκης, εμφανώς τρομοκρατημένος. 

Η απάντησή του ικανοποίησε εν μέρει τη Σεμίνα και την Ευγενία· όμως τώρα έπρεπε να 

αποφασίσουν τι θα κάνουν. Η εισαγωγή σε νοσοκομείο φαινόταν μονόδρομος. Η Σεμίνα 

μουρμούρισε: «Απ’ ό,τι βλέπω, η ζωή μου από δω και πέρα θα είναι με μια βαλίτσα να 

μπαινοβγαίνω στα νοσοκομεία…» 

«Μην χάνεις την πίστη σου αγάπη μου» της είπε η Ευγενία. «Εγώ ελπίζω ότι θα γίνεις καλά. 

Πάω τώρα να σου ετοιμάσω τη βαλίτσα». 

Εν τω μεταξύ η Αρετή τηλεφωνούσε να δει ποια νοσοκομεία της Αττικής που διέθεταν 

ρευματολογική κλινική είχαν εφημερία. Βρήκε ένα στο κέντρο της Αθήνας κι ένα στα νότια 

προάστια, καμιά τριανταριά χιλιόμετρα μακριά από το Χαλάνδρι. Κατόπιν τηλεφώνησε στο 

ΕΚΑΒ για ασθενοφόρο. Η απάντηση ήταν ότι δεν υπήρχε άμεσα διαθέσιμο κι ότι θα έπρεπε να 

περιμένουν αρκετά. 

Με μεγάλη δυσκολία κατάφεραν η Ευγενία και η Αρετή να βγάλουν τις πιζάμες της Σεμίνας 

και να την ντύσουν για το νοσοκομείο. Τα χέρια της δεν ανταποκρίνονταν για να βάλει τα 

μανίκια, ούτε τα πόδια της για να φορέσει το παντελόνι. Το να σταθεί όρθια, ούτε συζήτηση. Η 

Ευγενία ετοίμασε για τη Σεμίνα κάτι να φάει για να πάρει τα χάπια της, αλλά οι μπουκιές 

δύσκολα πήγαιναν κάτω. Η Σεμίνα είχε καταρρεύσει όχι μόνο σωματικά αλλά και ψυχολογικά. 

Τελικά, μετά από κάνα δυο ώρες αναμονής έφτασε το ασθενοφόρο. Ο οδηγός κάθισε τη 

Σεμίνα στην αναπηρική καρέκλα και την κατέβασε στο δρόμο. Εκεί την ανέβασε στο 

ασθενοφόρο και την ξάπλωσε στο κρεβατάκι. Ήταν η πρώτη φορά κατά τη διάρκεια της 

πολύμηνης ασθένειας της Σεμίνας που έμπαινε σε ασθενοφόρο. Όλες τις προηγούμενες φορές 

μετακινείτο με ταξί, και μπαινόβγαινε στα νοσοκομεία όρθια. Οι αδελφές της μπήκαν μαζί στο 

ασθενοφόρο και, σε όλη τη διαδρομή, της κρατούσαν σφιχτά τα χέρια, λες και με αυτό τον τρόπο 

προσπαθούσαν να την κρατήσουν ζωντανή. 

Το ασθενοφόρο έφτασε σε είκοσι λεπτά στο Σταυροπούλειο, το πλησιέστερο δημόσιο 

εφημερεύον νοσοκομείο με ρευματολογική κλινική, και σταμάτησε απ’ έξω. Ο οδηγός πήρε τον 

ιατρικό φάκελο της Σεμίνας και κατέβηκε μόνος του. Σε λίγο επέστρεψε λέγοντας ότι δεν 

μπορούσαν να δεχτούν την ασθενή διότι δεν εφημέρευε το αρμόδιο τμήμα, δηλαδή το 

ρευματολογικό. 

«Μας στέλνουν στο Σκουλάπειο» είπε, και ξεκίνησε για μια διαδρομή 25 χιλιομέτρων, που 

φάνηκε ατέλειωτη στην Ευγενία και την Αρετή. Το πράγμα χειροτέρευε διότι τα παράθυρα του 

ασθενοφόρου ήταν ψηλά και δεν μπορούσαν να δουν πού βρίσκονται. Εκτός αυτού, το όχημα 

ήταν παλιό και κακοδιατηρημένο και τράνταζε πολύ, λες και περνούσε από ανώμαλο 

χωματόδρομο. 



124
0 

 

 
 

 

 

12. Σύντομη νοσηλεία στο Σκουλάπειο 
 

Όταν το ασθενοφόρο έφτασε στο Σκουλάπειο αργά το απόγευμα της 27ης Σεπτεμβρίου 

2014, ο ήλιος είχε ήδη βασιλέψει. Ένα άλλο μαρτύριο θα άρχιζε για τη Σεμίνα μέχρις ότου 

καταλήξει σε κρεβάτι, λίγο μετά τα μεσάνυχτα. Όπως συνήθως, ακολουθήθηκαν οι ατέλειωτες 

γραφειοκρατικές διαδικασίες, παρόλο που η ασθενής μπήκε στο νοσοκομείο πάνω σε φορείο και 

σε κρίσιμη κατάσταση. Κανείς, εκτός από τις αδελφές της, δεν ανησυχούσε για την 

επικινδυνότητα της κατάστασής της και κανείς δεν βιαζόταν. 

Κατ’ αρχήν οδήγησαν τη Σεμίνα για εξέταση από ρευματολόγους, αφού η Σεμίνα είχε 

εισαχθεί με τη διάγνωση “Ερυθηματώδης Λύκος”. Στο θάλαμο αυτό την κράτησαν μόνο ένα 

τέταρτο, έχοντας παραλάβει και ολόκληρο τον ιατρικό της φάκελο. Οι αδελφές της περίμεναν 

εναγωνίως έξω από την πόρτα του θαλάμου. Όταν τελείωσε η εξέταση της Σεμίνας, οι 

ρευματολόγοι, ένας άνδρας και μια γυναίκα μεταξύ 35 και 40 ετών, είπαν στις αδελφές της 

Σεμίνας ότι τα συμπτώματά της δεν οφείλονταν στο Λύκο και ότι τα χάπια κορτιζόνης που 

έπαιρνε ήταν τα σωστά και στη σωστή δόση. Έτσι αποφάσισαν ότι η ασθενής θα έπρεπε να 

παραπεμφθεί στο παθολογικό τμήμα και άφησαν τη Σεμίνα σε αναμονή στο ρευματολογικό 

θάλαμο, μέχρι να βρεθεί φορείο να τη μεταφέρει στο παθολογικό. 

Ενώ η Ευγενία κρατούσε συντροφιά στη Σεμίνα, η Αρετή έτρεχε στους διαδρόμους 

προσπαθώντας να εντοπίσει φορείο για τη μεταφορά της Σεμίνας σε απόσταση μερικών μέτρων. 

Η εύρεση φορείου στο Σκουλάπειο, σε μέρα εφημερίας, ήταν μια εξαιρετικά δύσκολη υπόθεση, 

στα όρια της τύχης. Έπρεπε να έχει κανείς τύχη βουνό ή “μέσον” για να πάρει προτεραιότητα. 

Εκείνο το εφιαλτικό βράδυ, όμως, αποδείχτηκε ότι, τουλάχιστον στην αρχή, η τύχη δεν ήταν με 

το μέρος της Σεμίνας. Και δυστυχώς οι αδελφές Λιβέρη δεν είχαν γνωριμίες στο νοσηλευτικό 

αυτό ίδρυμα ώστε να προσέξουν τη Σεμίνα. 



124
0 

 

Κατά τη διάρκεια της αναμονής, όταν η Αρετή έβλεπε να περνάει από δίπλα της 

τραυματιοφορέας με φορείο τον σταματούσε λέγοντας: «Για την κ. Λιβέρη πάτε; Από εδώ 

παρακαλώ». 

«Όχι! Για άλλον ασθενή πάμε» απαντούσε εκείνος προς μεγάλη απογοήτευση της Αρετής. 

Θα είχαν περάσει και 45 λεπτά αναμονής, όταν τελικά έσκασε μύτη κάποιος με φορείο για 

να οδηγήσει τη Σεμίνα στο παθολογικό τμήμα. Συνωστισμός και εκεί! Οι γιατροί απαίτησαν να 

βρίσκεται μόνο μια συνοδός μαζί με τη Σεμίνα, κατά προτίμηση εκείνη που της χορηγούσε 

καθημερινά τα φάρμακα, ώστε να εξηγήσει στους γιατρούς τις λεπτομέρειες. Αυτή φυσικά ήταν 

η Ευγενία. Η Αρετή βγήκε από το θάλαμο και περίμενε απ’ έξω. 

Στο κρεβάτι πήραν αίμα από τη Σεμίνα και της έβαλαν πάπια για να ουρήσει. Αυτό το 

τελευταίο δεν ήταν τόσο εύκολο, και έπρεπε να περιμένουν αρκετά διότι η Σεμίνα δεν είχε ούρα. 

Στη συνέχεια η ασθενής οδηγήθηκε για υπερηχογράφημα άνω-κάτω κοιλίας και αξονική 

τομογραφία εγκεφάλου. Ωστόσο έπρεπε πάλι να περιμένει κάνα μισάωρο έξω από τον 

ακτινολογικό θάλαμο για να την πάρουν. Η Αρετή και η Ευγενία, πάντα στο πλευρό της αδελφής 

τους, προσπαθούσαν να της δίνουν κουράγιο. 

Όταν τελείωσαν οι απεικονιστικές εξετάσεις, η Σεμίνα, εξουθενωμένη από τη φοβερή 

ταλαιπωρία, μεταφέρθηκε με φορείο ξανά σε κρεβάτι του παθολογικού θαλάμου επειγόντων 

περιστατικών. 

Αφού συγκεντρώθηκαν τα αποτελέσματα των αιματολογικών και απεικονιστικών 

εξετάσεων, μια ομάδα τριών γιατρών τις μελέτησε, χωρίς ούτε στιγμή να έχουν εξετάσει τη 

Σεμίνα κλινικά ή έστω να την έχουν ψηλαφίσει. 

Εκεί, μπροστά σ’ ένα τραπέζι, συσκέπτονταν μεγαλοφώνως τρεις παθολόγοι: μια 

επιμελήτρια, η Δρ Ριβερούση (γύρω στα 50), μια 40χρονη επίσης επιμελήτρια, η Δρ 

Γεροπούλου, και ο χαμηλών τόνων 45άρης Δρ Σαντλάς. 

Σε λίγο η Αρετή τους πλησίασε συνεσταλμένα για να ρωτήσει για την αδελφή της. 

Απευθυνόμενη στην κ. Ριβερούση, ρώτησε: «Τι είδατε γιατρέ; Καταλήξατε σε κάποιο 

συμπέρασμα; Πού οφείλεται αυτή η ξαφνική κατάρρευση της αδελφής μου;» 

«Καλά, δεν ξέρετε ότι η αδελφή σας έχει κίρρωση του ήπατος; Δεν σας το είπαν οι γιατροί 

σας μέχρι τώρα;» 

«Κίρρωση; Όχι δεν μας το είπαν! Απεναντίας, διαβάζοντας την ελαστογραφία και τη 

μαγνητική, ο ηπατολόγος της αδελφής μου, ο Δρ Γκαριτίδης, απέκλεισε την κίρρωση». 

«Φαίνεται ότι ο ηπατολόγος αυτός δεν ξέρει να διαβάζει απεικονιστικές εξετάσεις» 

απάντησε ειρωνικά η κυρία Ριβερούση. 

«Εκείνο που διέγνωσαν και στο Μπορνάτειο ήταν πως η αδελφή μου πάσχει από Λύκο και 

αυτοάνοση ηπατίτιδα, χωρίς κίρρωση του ήπατος» πρόσθεσε η Αρετή. 

«Ακούστε κυρία μου, η αδελφή σας είναι πολύ σοβαρά. Αυτό που έπαθε τώρα είναι ηπατική 

εγκεφαλοπάθεια, που οφείλεται στις τοξίνες που κατέληξαν στον εγκέφαλό της λόγω της 

ηπατικής ανεπάρκειας. Αυτή τη στιγμή η αδελφή σας δεν γνωρίζει ούτε πού βρίσκεται ούτε ποια 

είστε εσείς. Πηγαίνετε να τη ρωτήσετε και θα πειστείτε και μόνη σας» απάντησε ψυχρά η 

ευτραφής Δρ Ριβερούση, ενώ τα μάτια της γυάλιζαν και κάποιο ειρωνικό μειδίαμα δεν μπορούσε 

να κρυφτεί από το πρόσωπό της. 

«Πώς είναι δυνατόν ν’ αναγγέλλει ένα τόσο δυσάρεστο νέο με τέτοια κυνική ψυχρότητα και 

αυτοϊκανοποίηση; Τι καρδιά έχει αυτή η γυναίκα; Πέτρινη;» σκέφτηκε η Αρετή, καθώς 

κατευθυνόταν στο πρόχειρο κρεβάτι της αδελφής της όπου της είχαν τοποθετήσει έναν ορό 



125  

ενδοφλεβίως. Παρά την ταλαιπωρία της ημέρας, η Σεμίνα φαινόταν πιο ήρεμη. Η Αρετή της 

έπιασε τρυφερά το χέρι και τη ρώτησε πώς νιώθει. «Είμαι καλύτερα» απάντησε εκείνη, 

χαμηλόφωνα. 

«Ξέρεις πού είμαστε τώρα, αγάπη μου;» τη ρώτησε η Αρετή, θέλοντας να διαπιστώσει αν η 

σκληρόκαρδη γιατρίνα είχε δίκιο. 

«Στο Σκουλάπειο είμαστε» απάντησε η Σεμίνα χωρίς καθυστέρηση. 

«Κι εγώ ποια είμαι, αγάπη μου;» 

Η Σεμίνα ξαφνιάστηκε με την ερώτηση, και σκέφτηκε ν’ απαντήσει με χιούμορ. Ακόμη και 

στις πιο δύσκολες στιγμές της, η Σεμίνα δεν έχανε το χιούμορ της. 

«Η Τρυφωνίνα από τη Βελανιδιά» απάντησε ειρωνικά και συνέχισε, «Άσε μας ρε Αρετή! Τι 

ερωτήσεις είναι αυτές που μου κάνεις;» 

Ικανοποιημένη από τις απαντήσεις της Σεμίνας, η Αρετή έτρεξε να ενημερώσει την άκαρδη 

γιατρίνα: «Σας πληροφορώ ότι η αδελφή μου τα έχει τετρακόσια. Και πού βρίσκεται γνωρίζει και 

ποια είμαι γνωρίζει και χιούμορ έχει. Για ποια εγκεφαλοπάθεια λοιπόν μιλάτε;» 

Αυτά τα είπε η Αρετή παρουσία των άλλων δύο γιατρών, και τούτο δεν άρεσε καθόλου στην 

κ. Ριβερούση. Από εκείνη τη στιγμή και μετά υιοθέτησε μια σχεδόν εχθρική στάση απέναντι στις 

αδελφές Λιβέρη, και η Αρετή έβαζε στοίχημα ότι η γυναίκα αυτή εκείνο που επιθυμούσε 

περισσότερο δεν ήταν η θεραπεία της Σεμίνας αλλά η δική της δικαίωση ως προς τη διάγνωση 

και ζοφερή πρόγνωση για την εξέλιξη της Σεμίνας. 

Η Δρ Ριβερούση πρότεινε να μην παραμείνει η Σεμίνα στο νοσοκομείο, αφού δεν θα 

μπορούσαν να της προσφέρουν τίποτα, όπως είπε, και να επιστρέψει στο σπίτι της την ίδια 

νύχτα. Ευτυχώς που η Δρ Γεροπούλου ήταν πιο ανθρώπινη και καλοσυνάτη. Επέμεινε να 

παραμείνει η Σεμίνα στο Νοσοκομείο για δυο-τρεις ημέρες ώστε να της χορηγηθεί ενδοφλεβίως 

φάρμακο για να υποχωρήσουν τα συμπτώματα ημιπαράλυσης. Εισηγήθηκε, μάλιστα, η ασθενής 

να μεταφερθεί σε δίκλινο δωμάτιο στην καινούργια Παθολογική Κλινική, δωρεά της αείμνηστης 

Μαίρης Τζαράκα, το οποίο εκείνη την ημέρα ήταν άδειο. 

Η Ευγενία μετέφερε τα καλά νέα στη Σεμίνα, η οποία έδειξε ν’ ανακουφίζεται. Τώρα έπρεπε 

να αναμένουν το ασθενοφόρο που θα την μετέφερε στο κτίριο Τζαράκα, και από εκεί στο 

κρεβάτι της, σε θάλαμο του 1ου ορόφου. Η αναμονή αποδείχτηκε ένας ακόμη νυχτερινός 

εφιάλτης, με την Αρετή να οργώνει πάνω-κάτω τους διαδρόμους για να βρει τραυματιοφορέα και 

να ζητήσει ασθενοφόρο. Κάποιος που την είδε να αγωνιά της υπέδειξε έναν οικίσκο έξω από το 

κτίριο επειγόντων περιστατικών, όπου ήταν το γραφείο των τραυματιοφορέων. Η Αρετή έτρεξε 

εκεί αλλά δεν υπήρχε ψυχή μέσα. Στήθηκε απ’ έξω περιμένοντας να σκάσει μύτη κάποιος, 

έχοντας στο χέρι της ένα πεντάευρο για να τον κεράσει. 

Στο μεταξύ, η Ευγενία βρισκόταν πάντα στο πλευρό της Σεμίνας κρατώντας της το χέρι και 

δίνοντάς της κουράγιο, ενώ στο θάλαμο μπαινόβγαιναν τραυματιοφορείς για να πάρουν άλλους 

ασθενείς, αλλά όχι τη Σεμίνα. 

«Γιατί δεν έρχεται κάποιος και για την αδελφή μου;» τόλμησε η Ευγενία να ρωτήσει κάποια 

νοσηλεύτρια, για να εισπράξει την κατσάδα της: «Κυρία μου, με τη σειρά πάνε, θα έλθει και η 

δική σας σειρά». 

«Ποια σειρά; Εδώ έχετε πάρει ασθενείς που μπήκαν στο θάλαμο πολύ αργότερα από την 

αδελφή μου. Δεν βλέπω να ακολουθείτε καμία σειρά προτεραιότητας» διαμαρτυρήθηκε η 

Ευγενία, αλλά η νοσοκόμα την αγνόησε εντελώς. 



  

Τελικά, λίγο μετά τα μεσάνυχτα, η Αρετή βρήκε κάποιον ελεύθερο τραυματιοφορέα, και 

κρατώντας τον από το χέρι, σαν από φόβο μην της φύγει, τον οδήγησε στο κρεβάτι της Σεμίνας. 

Με τη βοήθεια του τραυματιοφορέα η Σεμίνα ανέβηκε στο φορείο και από εκεί στο ασθενοφόρο 

όπου μπήκαν και οι αδελφές της Σεμίνας. Η διαδρομή προς το κτίριο Τζαράκα ήταν μόλις πέντε 

λεπτά. 

Όταν ο τραυματιοφορέας ανέβασε τη Σεμίνα στον 1ο όροφο του κτιρίου, οι αδελφές Λιβέρη 

βρέθηκαν μπροστά σε μια ακόμη δυσάρεστη έκπληξη. Το δωμάτιο στον οποίο κατηύθυνε τη 

Σεμίνα δεν ήταν δίκλινο και άδειο αλλά τρίκλινο με δυο βαριά ασθενείς στα διπλανά κρεβάτια. 

Η Αρετή διαμαρτυρήθηκε έντονα, λέγοντας ότι η γιατρός κ. Γεροπούλου της είχε υποσχεθεί 

κρεβάτι σε δίκλινο δωμάτιο. 

«Δεν θέλουμε η αδελφή μας να μπει σε αυτό το δωμάτιο. Άλλη συνεννόηση κάναμε με την 

κυρία Γεροπούλου, και μάλιστα ήταν δική της πρωτοβουλία» είπε η Αρετή, όντας αποφασισμένη 

να επιμείνει μέχρι το αίσιο τέλος. 

Αρνούμενες να μπουν στον τρίκλινο θάλαμο, οι τρεις αδελφές περίμεναν μέχρις ότου η 

προϊσταμένη τηλεφωνήσει στην Δρα Γεροπούλου και πάρει το ΟΚ για την εισαγωγή της Σεμίνας 

στο δίκλινο. Συνεπής στο λόγο της, η κ. Γεροπούλου ζήτησε να μεταφερθεί η Σεμίνα στο θάλαμο 

7, ένα πολύ ήσυχο, καθαρό και άδειο δωμάτιο. Οι αδελφές Λιβέρη ανάσαναν με ανακούφιση! 

«Βλέπεις αγάπη μου; Είναι σαν δωμάτιο ξενοδοχείου. Εδώ θα ηρεμήσεις και θα γίνεις  

καλά» της είπε τρυφερά η Ευγενία, σφίγγοντάς της το χέρι. 

«Αν είναι να γίνω καλά, θα γίνω από την αγάπη σας. Σας ευχαριστώ για όλα όσα κάνετε για 

μένα» απάντησε η Σεμίνα, σκουπίζοντας ένα δάκρυ που κύλησε στο μάγουλό της. 

Το υπόλοιπο της νύχτας πέρασε σχετικά ήσυχα για τη Σεμίνα, με την Ευγενία να ξαγρυπνά 

δίπλα της καθισμένη σε μια καρέκλα. 

«Λέω να μην φέρουμε την αποκλειστική τις λίγες μέρες που θα μείνει η Σεμίνα στο 

Σκουλάπειο. Θα μένω εγώ μαζί της τα βράδια και την ημέρα θα πηγαίνω στο σπίτι σου μ’ ένα 

ταξί για να κοιμάμαι μερικές ώρες» είπε στην Αρετή. 

«Θα εξαντληθείς, Ευγενία μου, και ξέρω πολύ καλά ότι την ημέρα δεν θα κοιμάσαι αρκετά 

ώστε να ξεκουράζεσαι» της απάντησε η Αρετή, που ανησυχούσε για την υγεία της Ευγενίας η 

οποία είχε χάσει καμιά 10αριά κιλά από τότε που αρρώστησε η Σεμίνα. 

«Όχι, θα μείνω, θα βάλω δύο καρέκλες δίπλα-δίπλα και θα ξαπλώνω λίγο. Φύγε εσύ τώρα, 

πάρε ταξί, άκουσες; Την ελάχιστη διαδρομή θα πληρώσεις· είσαι κοντά ευτυχώς». 

«Αναγκαστικά ταξί θα πάρω. Δεν υπάρχει λεωφορείο τέτοια ώρα» απάντησε η Αρετή και 

αφού φίλησε τις δύο αδελφές της έφυγε βιαστικά. 

Πρωί, πρωί, η Αρετή βρισκόταν στο Σκουλάπειο και η Ευγενία έφυγε για το σπίτι της ώστε 

να ξεκουραστεί. 

«Σου έχω βγάλει καθαρά σεντόνια και μαξιλαροθήκη. Στρώσε τα πάνω από τα δικά μου, για 

ευκολία. Σου έβγαλα και καθαρές πετσέτες στο μπάνιο. Να κοιμηθείς ήσυχη. Μην έχεις έννοια 

για τη Σεμίνα, θα είμαι δίπλα της». 

Η Ευγενία φίλησε τρυφερά τη Σεμίνα και έφυγε σχεδόν τρέχοντας. Είναι αλήθεια ότι η 

Σεμίνα ένιωθε καλύτερα όταν η Ευγενία ήταν κοντά της. Είχαν ζήσει σχεδόν 35 χρόνια μαζί στο 

ίδιο σπίτι, και αυτό τις είχε δέσει περισσότερο. 

Η Ευγενία ένιωθε φίλη, αδελφή και μητέρα την κατά 12 χρόνια μεγαλύτερη Σεμίνα, ενώ η 

Σεμίνα, πέραν από φίλη και αδελφή ένιωθε την Ευγενία σαν παιδί της. 



  

Σε λίγο έφεραν στο διπλανό κρεβάτι μια εικοσάχρονη κοπέλα, με συμπτώματα 

γαστρεντερίτιδας. Η Σεμίνα χάρηκε πολύ με την καινούργια νεανική συντροφιά που της έτυχε. 

Επιπλέον, η μητέρα της κοπέλας, η κυρία Αγάθη, άγρυπνη φρουρός δίπλα στην κόρη της τη 

Χαρά, ήταν πολύ ευχάριστη και κοινωνική. Γρήγορα έπιασε γνωριμία με τη Σεμίνα και της έδινε 

κουράγιο ότι το πρόβλημά της θα ξεπερνιόταν. 

Η βασανιστική, λόγω ταλαιπωρημένων φλεβών, αφαίμαξη της Σεμίνας για αιματολογικές 

και βιοχημικές εξετάσεις άρχισε πρωί-πρωί, όπως ήταν η πάγια τακτική στα νοσοκομεία όπου 

είχε νοσηλευτεί. 

Στο Σκουλάπειο, όμως, μπήκαν βίαια στη ζωή της ασθενούς και τα… κλύσματα. Βάσει της 

διάγνωσης «ηπατική εγκεφαλοπάθεια» κατά την εισαγωγή της το προηγούμενο βράδυ, το έντερο 

έπρεπε ν’ αδειάζει τακτικά διότι το συκώτι, λόγω ηπατικής ανεπάρκειας, δεν επιτελούσε σωστά 

τη λειτουργία μεταβολισμού των τροφών που εισέρχονταν σε αυτό από το έντερο, με 

αποτέλεσμα τοξικές ουσίες να κυκλοφορούν στο αίμα και να περνούν στον εγκέφαλο. 

Η εγκεφαλοπάθεια, ωστόσο, δεν επιβεβαιώθηκε ούτε με εξέταση της αμμωνίας στο αίμα – 

λόγω έλλειψης του κατάλληλου αντιδραστηρίου αλλά και διαθέσιμου υπαλλήλου για να 

μεταφέρει δείγμα αίματος σε άλλο νοσοκομείο για τη συγκεκριμένη εξέταση – ούτε με το 

εγκεφαλογράφημα που έγινε στην ασθενή το βράδυ της εισαγωγής της στο Σκουλάπειο. 

Ο θεράπων ιατρός της Σεμίνας Δρ Σαντλάς τόνισε ότι στο εξής ήταν απαραίτητο να γίνονται 

3 κενώσεις την ημέρα για να μην κινδυνεύει η ασθενής από ηπατική εγκεφαλοπάθεια. Μάλιστα, 

σε ιδιαίτερη συζήτηση που είχε με την Ευγενία, της επισήμανε την κρισιμότητα της κατάστασης 

της υγείας της Σεμίνας, κάτι όμως που δεν εμπιστεύθηκε ποτέ στην Αρετή κατά τις κατ’ ιδίαν 

συζητήσεις που είχαν. Απεναντίας, της έδινε κουράγιο ότι όλα θα πήγαιναν καλά. 

Η Σεμίνα υπέμενε αγόγγυστα αυτή την καινούργια ταλαιπωρία των κλυσμάτων, 

στενοχωριόταν όμως όταν δεν πρόφταινε να πάει στην τουαλέτα υποβασταζόμενη από την 

αδελφή της. Ένιωθε πολύ άσχημα και ζητούσε επανειλημμένα συγνώμη από τη Χαρά στο 

διπλανό κρεβάτι και τη μητέρα της κ. Αγάθη, παρόλο που όλα γίνονταν διακριτικά πίσω από την 

τραβηγμένη κουρτίνα που απομόνωνε το κρεβάτι της. 

Τις νύχτες, όταν η κ. Αγάθη ξαγρυπνούσε στο προσκεφάλι της μονάκριβης κόρης της Χαράς 

και η Ευγενία στο προσκεφάλι της Σεμίνας, συζητούσαν ανταλλάσσοντας εμπειρίες και 

ανέπτυξαν φιλία υποσχόμενες να κρατήσουν επαφή και μετά την έξοδο από το νοσοκομείο. Η κ. 

Αγάθη είχε εντυπωσιαστεί και συγκινηθεί από την αγάπη και στοργή που έδειχναν η Ευγενία και 

η Αρετή στη Σεμίνα. 

«Ειλικρινά δεν έχω ξαναδεί τόση αγάπη μεταξύ αδελφών» έλεγε και ξανάλεγε. «Είναι 

πράγματι συγκινητική η στοργή που δείχνετε στην αδελφή σας». 

Και η Σεμίνα που τα άκουγε αυτά, επαναλάμβανε: «Αν γίνω καλά, θα είναι από την αγάπη 

τους». 

Στο μεταξύ η προϋπάρχουσα διάγνωση για Συστηματικό Ερυθηματώδη Λύκο δεν φαινόταν 

ν’ απασχολεί κανέναν από τους θεράποντες γιατρούς, και η Αρετή έκρινε σκόπιμο να ζητήσει 

επίσκεψη και εξέταση από το διευθυντή της Ρευματολογικής Κλινικής του Σκουλάπειου 

Νοσοκομείου, τον κ. Αμελίδη, για τον οποίο είχε ακούσει τα καλύτερα λόγια. Εις μάτην όμως 

απέβησαν οι προσπάθειές της. Ο Δρ Αμελίδης θα έσκαγε μύτη την ημέρα που η Σεμίνα είχε 

πάρει εξιτήριο, και ενώ βρισκόταν καθ’ οδόν προς την έξοδο. 



  

Στις πέντε ημέρες που η Σεμίνα νοσηλεύτηκε στο Σκουλάπειο, έλαβε ενδοφλεβίως ισχυρές 

δόσεις καλίου και νατρίου, διότι οι ηλεκτρολύτες είχαν επικίνδυνα διαταραχθεί – κάτι που 

διαπιστώθηκε το ίδιο το βράδυ της εισαγωγής της Σεμίνας στο νοσοκομείο. 

Από προηγούμενη εμπειρία κατά τη διάρκεια της νοσηλείας της Σεμίνας στο Χορσίδειο – 

κάπου τρεις μήνες ενωρίτερα – όπου η ασθενής είχε παρουσιάσει τα ίδια συμπτώματα μετά από 

χορήγηση διουρητικών σε μεγάλη ποσότητα και της είχε χορηγηθεί άφθονο κάλιο και νάτριο 

ενδοφλεβίως, η Αρετή συχνά αναρωτιόταν αν όντως συνυπήρξε ηπατική εγκεφαλοπάθεια. 

Από τη δεύτερη κιόλας ημέρα της νοσηλείας της στο Σκουλάπειο, η Σεμίνα μπόρεσε να 

σηκωθεί από το κρεβάτι και υποβασταζόμενη από την Αρετή έκανε μερικές βόλτες στο μακρύ 

διάδρομο, φτάνοντας μέχρι το σαλόνι. Καθ' οδόν τις συνάντησε τυχαία η αντιπαθητική Δρ 

Ριβερούση με την κυνική και ανάλγητη συμπεριφορά το βράδυ της εισαγωγής της Σεμίνας, και 

δεν πίστευε στα μάτια της. 

«Βγήκατε και βόλτα; Δεν το πιστεύω! Μπράβο!» ψέλλισε και τις προσπέρασε. 

Κατά τις πέντε μέρες της νοσηλείας της Σεμίνας στο Σκουλάπειο, οι γιατροί και οι 

διαιτολόγοι δεν μπόρεσαν να συμφωνήσουν ως προς τη διατροφή της Σεμίνας. Τη μια μέρα της 

έφερναν ένα τεράστιο μπιφτέκι με πατάτες, για το οποίο εξανίστατο ο θεράπων ιατρός Δρ 

Σαντλάς, και την άλλη σκέτα λαχανικά για τα οποία διαφωνούσε κι έβγαινε εκτός εαυτού άλλος 

γιατρός ή γιατρίνα. Τελικά, εκείνο που κατάλαβαν οι αδελφές Λιβέρη ήταν πως υπήρχε πλήρης 

αδιαφορία και άγνοια για το τι έπρεπε να τρώει η ασθενής και τι δεν έπρεπε. 

Η αναμονή διαιτολογίου πριν την έξοδο από το Σκουλάπειο ήταν αιτία καθυστέρησης της 

αναχώρησης κατά τρεις ώρες, λόγω ασυμφωνίας των εμπλεκόμενων γιατρών και της 

διαιτολόγου! Ήταν κατά τη διάρκεια της καθυστέρησης αυτής, κι ενώ η Σεμίνα ήταν όρθια και 

έτοιμη για αναχώρηση, που είχε σκάσει μύτη ο ρευματολόγος, έτσι για να πει ότι επισκέφτηκε 

την ασθενή. 

Μήνες αργότερα, κι αφού η Σεμίνα είχε αναχωρήσει για την αιώνια κατοικία της στον 

κόσμο των πνευμάτων, η Αρετή προσπάθησε να αξιολογήσει τη σύντομη (27/09/2014 έως 

01/10/2014) νοσηλεία της λατρεμένης της αδελφής στο Σκουλάπειο μέσα από το ενημερωτικό 

σημείωμα εξόδου και από κάποιες εξετάσεις που της δόθηκαν. Το ενημερωτικό σημείωμα ήταν 

χειρόγραφο και χρειαζόταν να έχει κανείς μαντικές ικανότητες για να το διαβάσει ολόκληρο. 

Ήταν δυστυχώς κι αυτό ένα ενημερωτικό σημείωμα γραμμένο “στο πόδι” που πρόδιδε απίστευτο 

ερασιτεχνισμό και έλλειψη αγάπης για την ασθενή και τους οικείους της. 

Η Αρετή δεν κατάφερε να το αναγνώσει ολόκληρο, αλλά, με αρκετή προσπάθεια και 

μεγεθυντικό φακό, ξεχώρισε τα εξής: 

 «Η  ασθενής  προσήλθε  για  αναφερόμενη  πτώση  επιπέδου  συνείδησης,  αστάθεια  βάδισης, 

 αδυναμία καταβολή. (…) Υποβλήθηκε σε εργαστηριακό έλεγχο ο οποίος ανέδειξε την παρουσία 

 πιθανότατα αυτοάνοσης   ηπατίτιδας,   ενδεχομένως   στα πλαίσια αυτοάνοσου συστηματικού 

 νοσήματος (ΣΕΛ). Δεν επιβεβαιώθηκε η διάγνωση με βιοψία ήπατος λόγω παράτασης INR. Ο 

 έλεγχος  με  ελαστογραφία  απέβη  αρνητικός.  Η  ασθενής  λόγω  ασκητικής  συλλογής ελάμβανε 

 διουρητικά.(…) 

 Διάγνωση: Ηπατική εγκεφαλοπάθεια – χρόνια ηπατίτις πιθανόν αυτοάνοσης αιτιολογίας. (…) 

 Δεν παρουσίασε πυρετό και τα εργαστηριακά ευρήματα έδειξαν απουσία φλεγμονής. 

 Στην ασθενή έγινε διακοπή διουρητικών Aldactone και Lasix που ελάμβανε. (…) Έγιναν 

 υποκλυσμοί με Duphalac. 

 Λόγω τεχνικού προβλήματος, δεν κατέστη δυνατή η μέτρηση της αμμωνίας». 



  

Πολύ αργότερα, η Αρετή θα μάθαινε από άρθρα του Διαδικτύου ότι τοξικά επίπεδα 

αμμωνίας στο αίμα οδηγούν σε μια κατάσταση που είναι γνωστή ως ηπατική εγκεφαλοπάθεια, 

στην οποία η εγκεφαλική λειτουργία επηρεάζεται αρνητικά από τα υψηλά επίπεδα αμμωνίας. 

Εντύπωση, όμως, της έκανε το ότι στο ενημερωτικό σημείωμα δεν επιβεβαιωνόταν η κίρρωση 

του ήπατος, κάτι που είχε διαγνώσει η Δρ. Ριβερούση από την ανάγνωση της ελαστογραφίας και 

της μαγνητικής τομογραφίας της Σεμίνας, το βράδυ της εισαγωγής της στο Σκουλάπειο. 

 
Τα αποτελέσματα του υπερηχογραφήματος άνω-κάτω κοιλίας ήταν τα εξής: 

«Ήπαρ: Ελέγχεται με αυξημένο μέγεθος (επιμήκης άξονας περίπου 20 εκ.) και ήπια 

 αδροποίηση του παρεγχύματος. Δεν παρατηρείται διάταση των ενδοηπατικών χοληφόρων. 

 Χοληδ. Κύστη: Παρουσία λίθου διαμέτρου 0,7 εκ. και φυσιολογικό τοίχωμα. 

 Χοληδ. Πόρος: Εντός φυσιολογικών ορίων στο ελεγχθέν εγγύς τμήμα. 

 Πάγκρεας: Ελέγχεται τμηματικά με φυσιολογική υποδομή και διαστάσεις. 

 Σπλην: Με οριακές διαστάσεις και φυσιολογική ηχοδομή. 

 Νεφροί: Ελέγχονται με ικανοποιητικό μέγεθος (επιμήκης άξονας περίπου 8,6 εκ.) χωρίς 

 εικόνα αποφρακτικής ουροπάθειας. 

 Ουροδ. Κύστη: Πληρούται καλώς χωρίς εμφανείς τοιχωματικές αλλοιώσεις. Δεν 

 παρατηρείται ελεύθερο υγρό στον δουγλάσειο/ευθυκυστικό χώρο». 

Η διάγνωση της Αξονικής Τομογραφίας Εγκεφάλου της ασθενούς, που πραγματοποιήθηκε 

το βράδυ της εισαγωγής της στο Σκουλάπειο (27/09/2014), ήταν η εξής: 

 «Από   τον   έλεγχο   των   εγκεφαλικών  ημισφαιρίων  παρατηρείται   ήπια ανομοιογένεια  της 

 περικοιλιακής και εν τω βάθει λευκής ουσίας των ημισφαιρίων σε πλαίσια ήπιας 

 μικροαγγειοπάθειας. 

 Το κοιλιακό σύστημα, οι βασικές δεξαμενές και οι υπαραχνοειδείς χώροι απεικονίζονται 

 φυσιολογικά ως προς το μέγεθος, τη μορφολογία και θέση για την ηλικία της ασθενούς». 

Όσον αφορά τις αιματολογικές και βιοχημικές εξετάσεις της Σεμίνας κατά τη διάρκεια της 

νοσηλείας της στο Σκουλάπειο, τα αποτελέσματα που δόθηκαν στις αδελφές Λιβέρη, μετά από 

αίτηση της Αρετής, αναφέρονταν μόνο σε δύο ημερομηνίες: την 28η και την 29η Σεπτεμβρίου. Οι 

επίμαχοι εργαστηριακοί δείκτες είχαν ως εξής: 

 Τρανσαμινάση AST (SGOT) στις 28/09 ήταν 28 U/L και στις 29/09 ήταν 39 (Φ.Τ. 8 - 40). 

 Τρανσαμινάση ALT (SGPT) στις 28/09 ήταν 61 U/L και στις 29/09 ήταν 62 (Φ.Τ. 8 - 45). 

 γ-GT στις 28/09 δεν μετρήθηκε και στις 29/09 ήταν 113 U/L (Φ.Τ. 5 - 40). 

 Αλκαλική Φωσφατάση στις 28/09 δεν μετρήθηκε και στις 29/09 ήταν 64 U/L (Φ.Τ. 25-130) 

 Χολερυθρίνη Ολική στις 28/09 δεν μετρήθηκε και στις 29/09 ήταν 2,1 mg/dL (Φ.Τ. 0,00 – 

1,50). 

 Χολερυθρίνη Άμεση στις 28/09 δεν μετρήθηκε και στις 29/09 ήταν 1,4 mg/dL (Φ.Τ. 0,00 – 

0,50). 

 Η Γαλακτική Αφυγοδρονάση (LDH) στις 28/09 ήταν 187 U/L και στις 29/09 ήταν 231 U/L 

 (Φ.Τ. 200 – 480). 

Εκείνο που έκανε εντύπωση στην Αρετή ήταν το γεγονός ότι στον τυπωμένο πίνακα του 

Σκουλάπειου ως φυσιολογικές τιμές της LDH αναγράφονταν 0-248! 

«Δηλαδή ο άνθρωπος μπορεί να ζήσει και με μηδενική LDH, δηλαδή με μηδενικό το ένζυμο 

που συμμετέχει στο μεταβολισμό της γλυκόζης;» αναρωτήθηκε η Αρετή. 



  

 Τα Αιμοπετάλια (PTL) στις 28/09 ήταν 152 K/μl και στις 29/09 ήταν 146 (Φ.Τ. 142 - 424). 

 Τα Λευκά Αιμοσφαίρια στις 28/09 ήταν 11 K/μl και στις 29/09 ήταν 11,8 (Φ.Τ. 4,6-10,2). 

 Τα Ερυθρά Αιμοσφαίρια στις 28/09 ήταν 3,30 M/μl και στις 29/09 ήταν 3,18 (Φ.Τ. 4,04- 

6,13). 

 Ο Αιματοκρίτης στις 28/09 ήταν 34,6 και στις 29/09 ήταν 33,7 (Φ.Τ. 37,7- 53,7). 

 Το INR στις 28/09 ήταν 1,53 και στις 29/09 ήταν 1,49 (Φ.Τ. 0,80 - 1,25). 

 Η Ουρία Αίματος στις 28/09 ήταν 156 mg/dl και στις 29/09 ήταν 137 (Φ.Τ. 10-50). 

 Η Τ.Κ.Ε στις 28/09 δεν είχε μετρηθεί και στις 29/09 ήταν 65 mm/h (Φ.Τ. 0-20). 

To ζάχαρο στις 28/09 ήταν 148 mg/dl και στις 29/09 ήταν 103 (Φ.Τ. 75-115). 

 
Ωστόσο, εντύπωση είχε προκαλέσει στην Αρετή το γεγονός ότι, από νοσοκομείο σε 

νοσοκομείο και από το ένα ιδιωτικό μικροβιολογικό εργαστήριο στο άλλο, τα όρια των 

φυσιολογικών τιμών των διαφόρων δεικτών αιματολογικών και βιοχημικών εξετάσεων είχαν 

κάποιες διαφορές. 

 

13. Δεκαπενθήμερο διάλειμμα στην Ουρανού 
 

Η επιστροφή στο Χαλάνδρι την 1η Οκτωβρίου έγινε με το αυτοκίνητο της Αρετής, και η 

Σεμίνα ένιωσε μεγάλη ανακούφιση που μεταφερόταν με Ι.Χ. Πίσω ήταν πια ο εφιάλτης της 

εισαγωγής της στο Σκουλάπειο με ασθενοφόρο, και οι τρεις αδελφές εύχονταν εκείνη να ήταν η 

πρώτη και η τελευταία φορά που χρειάστηκε να καλέσουν το ΕΚΑΒ. 

Η διαδρομή από το Σκουλάπειο στο Χαλάνδρι ήταν περίπου 30 χιλιόμετρα, και επειδή ήταν 

ώρα αιχμής – γύρω στις 3 μ.μ – τους πήρε πάνω από μία ώρα. Η χαρά της Σεμίνας ήταν έκδηλη 

και δεν χόρταινε να κοιτάζει έξω από το παράθυρο, απολαμβάνοντας τη θέα. Φθάνοντας στο 



  

σπίτι της ξάπλωσε στον καναπέ ανοίγοντας την τηλεόραση, ενώ η Ευγενία άδειασε τη βαλίτσα 

της και έβαλε αμέσως πλυντήριο. 

Η Αρετή πήρε τη λίστα που της είχε γράψει η Ευγενία και έτρεξε στο supermarket για να 

ψωνίσει τα απαραίτητα: φρούτα, λαχανικά, τυρί, γιαούρτι, ψωμί, χαρτιά υγείας κλπ. Βιαζόταν να 

επιστρέψει στο σπίτι της στη Βούλα διότι ήθελε να προλάβει να κατέβει την Κατεχάκη προτού 

χαμηλώσει ο ήλιος και της θαμπώνει τα μάτια κατά την οδήγηση. Θυμόταν τη λαχτάρα που 

έζησε μια φορά που της είχε συμβεί αυτό, και σαν συνέπεια οδηγούσε για λίγα λεπτά στα τυφλά, 

και έτρεμε στην ιδέα μήπως το ξαναπάθει. Η ίδια η Σεμίνα, σαν πεπειραμένη οδηγός που ήταν, 

την προέτρεψε να φύγει το συντομότερο. 

«Άντε στο καλό Αρετή, δεν σε χρειάζομαι τώρα. Σ’ ευχαριστώ για όσα έκανες για μένα» 

είπε η Σεμίνα, όταν η Αρετή επέστρεψε με τα ψώνια. 

«Δεν είναι ανάγκη να μ’ ευχαριστείς, αγάπη μου, ούτε να νιώθεις υποχρέωση, διότι ό,τι 

κάνω για σένα ανακουφίζει και ικανοποιεί πρώτα την ψυχή μου. Και αυτή η εσωτερική 

πληρότητα που νιώθω όταν σε υπηρετώ είναι η ύψιστη ανταμοιβή μου» απάντησε η Αρετή, 

αγκαλιάζοντάς την και φιλώντας την στοργικά. 

«Δεν θέλω ούτε στιγμή να νιώσεις ότι με κούρασες. Άλλωστε έχεις κάνει τόσα πολλά για 

μένα και σου χρωστάω τόσα πολλά, που δεν ξεπληρώνονται με τίποτα. 

«Να μην έλθεις αύριο, δεν σε χρειαζόμαστε» φώναξε και η Ευγενία από την κρεβατοκάμαρα 

της Σεμίνας όπου έστρωνε καθαρά σεντόνια στο κρεβάτι της. «Μείνε στο σπίτι σου να 

ξεκουραστείς λίγο». 

«Καλά, θα δούμε» απάντησε η Αρετή κλείνοντας την πόρτα. 

Την Πέμπτη, 02/10/2014, σε προγραμματισμένο ραντεβού η Αρετή επισκέφτηκε τον Δρα 

Γκαριτίδη να τον ενημερώσει για την έκβαση της νοσηλείας της Σεμίνας στο Σκουλάπειο. 

«Διέγνωσαν ηπατική εγκεφαλοπάθεια» του είπε. 

«Κι εμένα εκεί πήγε το μυαλό μου όταν μου περιγράψατε τα συμπτώματα· γι’ αυτό σας είπα 

ότι πρέπει να εισαχθεί επειγόντως σε νοσοκομείο». 

Στη συνέχεια η Αρετή του έδειξε το φάκελο της Σεμίνας που της δόθηκε μαζί με το εξιτήριο. 

O Δρ Γκαριτίδης έριξε μια γρήγορη ματιά στις εξετάσεις και είπε, «Υπάρχει πρόοδος. Είμαι 

συγκρατημένα αισιόδοξος ότι η αδελφή σας θα ξεπεράσει το πρόβλημα. Ενημερώστε με για τα 

αποτελέσματα των καινούργιων εξετάσεων που θα ζητήσετε να σας συνταγογραφήσει ο 

ρευματολόγος του Μπορνάτειου σε μία εβδομάδα». 

Η Αρετή τον ευχαρίστησε και έφυγε ανακουφισμένη για το σπίτι των αδελφών της στο 

Χαλάνδρι. Εκεί η Σεμίνα και η Ευγενία την περίμεναν εναγωνίως και, ακούγοντας τα αισιόδοξα 

νέα, αγκαλιάστηκαν και οι τρεις μαζί, ενώ η Αρετή επανέλαβε την αγαπημένη της φράση «Δόξα 

το Θεό». 

Η επόμενη εβδομάδα κύλησε σχετικά ήρεμα, με τη Σεμίνα να παλεύει να διώξει από το νου 

και την ψυχή της τους εφιάλτες των νοσοκομείων, και τις αδελφές της να προσπαθούν να την 

εμψυχώσουν και να τη διαβεβαιώσουν ότι δεν θα τα ξαναχρειαζόταν πια. Έπαιρνε τα φάρμακά 

της σχεδόν με ευλάβεια, μεταξύ των οποίων διουρητικά και χάπια για να ενεργείται τουλάχιστον 

δύο φορές την ημέρα, όπως της είχαν συστήσει οι γιατροί στο Σκουλάπειο, ώστε να μην 

ξαναεμφανιστεί η ηπατική εγκεφαλοπάθεια. Και φυσικά έπαιρνε την ημερήσια δόση κορτιζόνης 

για το Λύκο και την ινσουλίνη για να ελέγχει το ζάχαρο το οποίο της είχε ανεβάσει η κορτιζόνη. 



  

Συνέχιζε επίσης να παίρνει και το Salospir των 100 mg, που είχε αρχίσει από τότε που έκανε 

αντικατάσταση αορτικής βαλβίδας στην καρδιά. Οι θεράποντες ιατροί στα νοσοκομεία όπου 

νοσηλεύτηκε η Σεμίνα δεν σκέφτηκαν να το σταματήσουν ή έστω να μειώσουν τη δόση. 

Εκκρεμούσε, τώρα, η πρόταση-πρόκληση του ειδικευόμενου ρευματολόγου του 

Μπορνάτειου νοσοκομείου, Δρα Ξιπασάκη, ο οποίος είχε ζητήσει από τη Σεμίνα να μπει στο 

νοσοκομείο για κάνα δυο μέρες μόνο, όπου θα της χορηγούσε ενδοφλεβίως εκείνη τη 

θαυματουργική αμερικάνικη θεραπεία για το Λύκο που, όπως τους είχε πει, μόνο το Μπορνάτειο 

είχε άδεια να την εφαρμόσει. Μετά από αυτό, θα ακολουθούσαν άλλες 5 θεραπείες με 

ενδοφλέβιες ενέσεις, τις οποίες θα έκανε η Σεμίνα ανά 15 ημέρες ή ανά μήνα, πηγαίνοντας κάθε 

φορά μόνο για μερικές ώρες σε ειδικά διαμορφωμένη αίθουσα της ρευματολογικής κλινικής. 

Οι τρεις αδελφές είχαν πια πειστεί από τους γιατρούς ότι η πρωτογενής ασθένεια της 

Σεμίνας ήταν ο Λύκος, ενώ η ηπατική ανεπάρκεια, ή “αυτοάνοση ηπατίτιδα” όπως την είχαν 

ονομάσει, ήταν δευτερογενής. Πίστευαν, λοιπόν, ότι αν αντιμετωπιζόταν αποτελεσματικά ο 

Λύκος, θα υποχωρούσαν τα συμπτώματα της ηπατικής ανεπάρκειας. 

Η ζωή με την κορτιζόνη, την αυστηρή δίαιτα, τα καθαρτικά και τις ινσουλίνες, δεν ήταν ό,τι 

πιο εύκολο να διαχειριστεί η Σεμίνα, αλλά παρόλα αυτά έδειχνε ιώβεια υπομονή και μάλιστα 

προσπαθούσε καθημερινά ν’ ακονίζει το μυαλό της. Συχνά μέτραγε ανάποδα από το 100 ανά 5 

και τα κατάφερνε μια χαρά. Μάλιστα εξέφρασε και την επιθυμία στην Αρετή να την μάθει 

Internet, και της υποσχέθηκε πως όταν θα γινόταν καλά δεν θα ξανάπαιρνε ποτέ φάρμακο. 

Διαισθητικά ένιωθε ότι κάποια φάρμακα της είχαν κάνει περισσότερο κακό παρά καλό. 

Στις 08/10/2014 η Αρετή τηλεφώνησε στη ρευματολογική κλινική του Μπορνάτειου και 

ζήτησε να ετοιμάσουν παραπεμπτικό για τις απαραίτητες εξετάσεις της Σεμίνας. Την επομένη, 

09/10/2014, ημέρα Πέμπτη, η ίδια μετέβη στο Μπορνάτειο για να παραλάβει το παραπεμπτικό, ή 

μάλλον τα παραπεμπτικά, για τις αιματολογικές και βιοχημικές εξετάσεις που έπρεπε να 

επαναλάβει η Σεμίνα. Εκεί της δόθηκε ένα κατεβατό από 19 διαφορετικές εξετάσεις. Τα 

παραπεμπτικά έγραφαν ως αιτιολογία «τρανσαμινασαιμία-αναιμία» και διάγνωση «Συστηματικός 

Ερυθηματώδης Λύκος με προσβολή οργάνων ή συστημάτων» και υπογράφονταν από το 

ρευματολόγο-Διευθυντή ΕΣΥ Δρα Μπατικίδη, τον οποίο η Αρετή δεν επρόκειτο να 

ξανασυναντήσει στο νοσοκομείο αυτό. 

Την Παρασκευή το πρωί, 10/10/2014, η Σεμίνα, υποβασταζόμενη από την Ευγενία πήγαν με 

ταξί στο οικείο μικροβιολογικό εργαστήριο της γειτονιάς για να της πάρουν αίμα – από το 

λιγοστό που της είχε απομείνει – για τις προγραμματισμένες καινούργιες εξετάσεις που είχε 

γράψει ο Δρ Μπατικίδης. Η Σεμίνα δεν δέχτηκε να καλέσουν τη μικροβιολόγο στο σπίτι, διότι σε 

κάθε ευκαιρία ήθελε να τσεκάρει τις δυνάμεις της. Κατέβαλλε κάθε προσπάθεια για να πείσει 

τον εαυτό της και τις αγαπημένες της αδελφές ότι ένιωθε καλύτερα. 

Η μικροβιολόγος, που της έκανε τις μικροβιολογικές εξετάσεις τα τελευταία χρόνια και είχε 

γίνει φίλη των αδελφών Λιβέρη, την ενθάρρυνε, χαϊδεύοντάς την στο μάγουλο: «Σε βλέπω πολύ 

καλύτερα Σεμίνα. Μην το βάζεις κάτω. Θα την κερδίσεις τη μάχη». 

«Προσπαθώ να κάνω ό,τι μου λένε οι γιατροί, αν και δεν τους πολυπιστεύω διότι συχνά 

άλλα λέει ο ένας και τα ακριβώς αντίθετα λέει ο άλλος» είπε η Σεμίνα με εμφανή πικρία αλλά 

χωρίς να εκφράσει θυμό εναντίον των γιατρών. 

Το βράδυ της ίδιας ημέρας οι εξετάσεις της Σεμίνας ήταν έτοιμες και η Ευγενία πήγε να τις 

πάρει. Στο σπίτι τους στο Χαλάνδρι βρισκόταν και η Αρετή, περιμένοντας τα καλά νέα από τις 

εξετάσεις. Ωστόσο, η αισιοδοξία της σύντομα διαψεύστηκε. 



  

Τα αιμοπετάλια είχαν κατέβει στις 67.000, κάτι για το οποίο η μικροβιολόγος εξέφρασε 

μεγάλη ανησυχία. Χωρίς να χρονοτριβήσει η Αρετή τηλεφώνησε στον ηπατολόγο Δρα Γκαριτίδη 

για να τον ενημερώσει. 

«Αποκλείεται! Kάποιο λάθος θα έχει κάνει το μικροβιολογικό εργαστήριο. Δεν είναι 

δυνατόν να έπεσαν τα αιμοπετάλια τόσο χαμηλά μέσα σε λίγες μέρες» είπε ο Δρ Γκαριτίδης. 

«Τι κάνουμε τώρα, γιατρέ;» ρώτησε εναγωνίως η Αρετή. 

«Τίποτα! Συνεχίστε τη θεραπεία με τα φάρμακα που έδωσαν στην αδελφή σας στο 

Σκουλάπειο, και φυσικά με την κορτιζόνη και την ινσουλίνη που έπαιρνε μέχρι τώρα, και σε 15 

ημέρες να επαναλάβετε τις ίδιες εξετάσεις που σας έγραψαν στο Μπορνάτειο. Πιστεύω ότι έχει 

γίνει κάποιο λάθος στο εργαστήριο και στην επόμενη εξέταση τα αιμοπετάλια θα βρίσκονται 

πολύ ψηλότερα από τις 67.000» είπε, προσπαθώντας να την καθησυχάσει. Εις μάτην όμως, αν 

και η Αρετή φρόντισε να κρύψει την ανησυχία της από τις αδελφές της… 

Την επομένη προσπάθησε να επικοινωνήσει με την επιμελήτρια της Ρευματολογικής 

Κλινικής του Μπορνάτειου Δρα Περιφανίδη, η οποία εκτελούσε χρέη διευθύντριας, αλλά η 

γραμματέας της την πληροφόρησε ότι απουσίαζε για λίγες ημέρες από το Νοσοκομείο για 

προσωπικούς λόγους. 

Κατά την επιστροφή στο σπίτι της, η Αρετή έριξε πάλι μια βουβή δόση κλάματος στο  

Μετρό – ενώ προσπαθούσε να προσευχηθεί για να βρει κουράγιο και φώτιση για το επόμενο 

βήμα. Στη σκέψη της στριφογύριζε εκείνο που της είχε πει ο ειδικευόμενος ρευματολόγος του 

Μπορνάτειου νοσοκομείου, ο πάντα εύθυμος Δρ Ξιπασάκης, ότι δηλαδή το Μπορνάτειο ήταν το 

μόνο νοσοκομείο στην Ελλάδα όπου εφαρμοζόταν μια πρωτοποριακή και πολλά υποσχόμενη 

θεραπεία του Λύκου. 

«Μήπως είχε έρθει η ώρα για να δοκιμάσει η Σεμίνα αυτή τη θεραπεία;» αναρωτιόταν η 

Αρετή, προσπαθώντας να σιγάσει μέσα της μια αδιόρατη ανησυχία για την άγνωστη αυτή 

θεραπεία. Ήταν άραγε η φωνή της διαίσθησης που κάτι προσπαθούσε να της πει; Σε κάθε 

περίπτωση, η Αρετή χρειαζόταν περισσότερες πληροφορίες για τη θεραπεία αυτή προτού 

δοκιμαστεί στην αγαπημένη της αδελφή Σεμίνα. 

Έτσι αναζήτησε τον πρώην διευθυντή του Μπορνάτειου, τον ρευματολόγο Δρα Γιακειμάκη, 

για τον οποίο κάποιοι ασθενείς είχαν πει τα καλύτερα λόγια στη Σεμίνα, όταν είχε πάει για 

εξετάσεις στο νοσοκομείο αυτό κι ενώ περίμενε τα αποτελέσματά τους στο σαλόνι. 

Βρήκε τα τηλέφωνά του από το κοσμοσωτήριο Internet και χωρίς να χάσει χρόνο του 

τηλεφώνησε στο κινητό για να κλείσει ένα ραντεβού. 

«Κύριε Γιακειμάκη, η αδελφή μου είναι σοβαρά άρρωστη και μας είπαν για μια 

πρωτοποριακή θεραπεία για το Λύκο που εφαρμόζεται μόνο στο νοσοκομείο Μπορνάτειο. 

Έμαθα ότι εσείς ήσασταν μέχρι πρόσφατα διευθυντής της Ρευματολογικής Κλινικής του 

νοσοκομείου αυτού, και ασφαλώς θα γνωρίζετε τη θεραπεία αυτή. Θα ήθελα λοιπόν να σας 

επισκεφτώ στο ιδιωτικό ιατρείο σας με τις εξετάσεις της αδελφής μου για να μου πείτε αν η 

θεραπεία αυτή ενδείκνυται για την περίπτωσή της, αν είναι ασφαλής και τι ποσοστά επιτυχίας 

έχει. Δυστυχώς δεν μπόρεσα να βρω την επιμελήτρια, που προσωρινά εκτελεί χρέη διευθυντού, 

και απευθύνομαι σ’ εσάς διότι η αδελφή μου κινδυνεύει. Τα αιμοπετάλιά της έχουν κατέβει στις 

67.000». 

«Δυστυχώς είμαι κλεισμένος μέχρι την επόμενη Πέμπτη, και το πρώτο ραντεβού που μπορώ 

να σας δώσω είναι την Παρασκευή το βράδυ στις 7:00 μ.μ.» απάντησε ο Δρ Γιακειμάκης. 



  

«Αχ, γιατρέ μου, είναι αργά, πολύ αργά. Η κατάσταση της αδελφής μου είναι πολύ σοβαρή 

και πρέπει ν’ αντιμετωπιστεί το συντομότερο». 

«Τότε ελάτε τη Δευτέρα το πρωί στις 8:00 με όλες τις εξετάσεις της αδελφής σας στο 

νοσοκομείο Ρικοπούλειο και ζητήστε με στη ρεσεψιόν του κτιρίου 2». 

«Σας ευχαριστώ πολύ κύριε Γιακειμάκη. Σας είμαι ευγνώμων. Νάστε καλά! Θα σας δω τη 

Δευτέρα το πρωί» απάντησε η Αρετή ανακουφισμένη. 

Όπως συνέβαινε τις περισσότερες νύχτες από τότε που η Σεμίνα μπαινόβγαινε στα 

νοσοκομεία, η Αρετή ζήτημα να κοιμήθηκε 4 ώρες, κι αυτές με τη βοήθεια μισού Lexotanil. 

Εκείνο το Σαββατοκύριακο φάνηκε στην Αρετή ολόκληρος αιώνας, και ούτε στιγμή δεν 

σκέφτηκε να μείνει στο σπίτι της για να ξεκουραστεί. Ένιωθε καλύτερα να βρίσκεται κοντά στις 

αδελφές της. Την επομένη, όταν έφτασε στην Ουρανού 9 στο Χαλάνδρι λίγο πριν από το 

μεσημέρι, βρήκε τη Σεμίνα όρθια να περιφέρεται αμήχανη μεταξύ καθιστικού και κουζίνας, 

βυθισμένη στις σκέψεις της. 

«Αγάπη μου, σου έφερα ένα καινούργιο τετράδιο για να γράφεις ημερολόγιο κάθε μέρα. 

Έτσι και το μυαλό σου θα ακονίζεις, όπως μας ζήτησαν στο Σκουλάπειο, και θα σου περνάει η 

ώρα όταν δεν έχεις όρεξη να βλέπεις τηλεόραση». 

«Α, ναι; Για φέρτο μου. Μου αρέσει η ιδέα. Τι να γράψω, όμως;» απάντησε η Σεμίνα, καθώς 

έπιασε στα χέρια της το τετράδιο με το μπλε εξώφυλλο. 

«Απλά πράγματα. Γράψε τι έγινε σήμερα, κάνε πως γράφεις δήθεν ένα γράμμα για να το 

στείλεις στον αδελφό μας τον Ευτύχη ή στην εξαδέλφη μας την Τασούλα στο Καστέλο». 

Χωρίς δεύτερη κουβέντα η Σεμίνα, στην οποία άρεσε το γράψιμο και όταν ήταν καλά είχε 

αναλάβει όλα τα οικονομικά του σπιτιού και ταξινομούσε σε φακέλους τους λογαριασμούς, 

χαρτιά της εφορίας, κλπ., άνοιξε το τετράδιο και άρχισε να γράφει: 

 «Σήμερα Σάββατο, στις 11:30 π.μ. ήρθε η Αρετή και μας έφερε δύο 12άδες νερό Βίκος και 

 ενάμισι κιλό κολοκυθάκια μικρά. 

 Στις 12 η Ευγενία πήγε να βγάλει φωτοαντίγραφα των εξετάσεων, να πάρει ψωμί και να 

 πληρώσει και τη Γουίντ. Πήρε τηλέφωνο και η ανιψιά μας η Ρένα. Μου είπε ότι δουλεύει και 

 φτιάχνει τοστ εκεί που ήταν. Τη ρώτησα για τα παιδιά της και πού βρίσκονται. Μου είπε ότι είναι 

 καλά, η Κυριακούλα  διαβάζει για το πτυχίο και παραδίνει λίγα ιδιαίτερα μαθήματα, αλλά ο Τόλης 

 δεν δουλεύει». 

Η Αρετή διάβασε την περιγραφή και εντυπωσιάστηκε με την καθαρότητα της σκέψης της 

Σεμίνας, που λίγες μέρες πριν στο Σκουλάπειο είχε διαγνωστεί με ηπατική εγκεφαλοπάθεια. 

«Μπράβο αγάπη μου! Πολύ καλά τα έγραψες. Και δεν έκανες ούτε ορθογραφικά λάθη. 

Ξεκουράσου τώρα λίγο και μετά γράψε και τα εικονικά γράμματα στον αδελφό μας και στην 

εξαδέλφη. 

«Δεν κουράστηκα» είπε η Σεμίνα, ικανοποιημένη από την επίδοσή της, και συνέχισε: 

- «Ευτύχη μου, τι κάνετε; Εμείς είμαστε καλά. Ο καιρός πώς πάει; Τελειώσατε με τις  σταφίδες 

 και  τα  αλώνια;  Εμείς  τώρα  είμαστε  καλά  και  βέβαια  εγώ  που  έχω  το  πρόβλημα.  Να  μην 

 ανησυχείτε, είναι και η Αρετή εδώ. Θα φάμε μαζί». 

**** 

-«Τασούλα μου σε αποθύμησα. Θα ήθελα να είμαστε κοντά να τα λέγαμε καλύτερα. Η  γειτονιά 

 τι κάνει; Η Άννα είναι καλά; Πες της χαιρετίσματα. Η τέντα είναι ακόμη εκεί; Η Λένα τι κάνει; Με 

 τι ασχολείται τώρα;» 



  

Εδώ τελείωσαν τα γραψίματα της Σεμίνας για το Σάββατο. Ήταν ήδη ώρα φαγητού. Η 

Ευγενία έστρωσε τα τραπεζομάντηλο και η Σεμίνα έφερε τα πιρούνια και τα ποτήρια. Στη 

συνέχεια έφαγε με όρεξη όλη τη μερίδα της – κοτόπουλο με ρύζι και κολοκυθάκια βραστά για 

σαλάτα – πήρε τα χάπια της και πήγε να ξαπλώσει στο κρεβάτι της Ευγενίας, περιμένοντάς την 

να ξαπλώσει κι εκείνη δίπλα της, όταν θα τελείωνε το πλύσιμο των πιάτων και το καθάρισμα της 

κουζίνας. 

Η Αρετή τη βοήθησε να τακτοποιηθεί στο κρεβάτι, και την αποχαιρέτησε φιλώντας την 

τρυφερά. 

«Αντίο αγάπη μου, καλή ξεκούραση. Αύριο θα είμαι πάλι εδώ». 

«Δεν χρειάζεται να έρθεις, Αρετή, είμαι καλύτερα». 

«Θα έρθω, Σεμίνα μου, γιατί μου αρέσει να είμαι κοντά σου και κοντά στην Ευγενία». 

Την Κυριακή, γύρω στις 11 το πρωί η Αρετή έφτασε στην Ουρανού 9 στο Χαλάνδρι και 

βρήκε τις αδελφές της σε σχετικά καλή ψυχολογική κατάσταση. Η νύχτα είχε κυλήσει ήρεμα για 

τη Σεμίνα και τώρα ήταν έτοιμη για να γράψει στο ημερολόγιό της. 

«Τι να γράψω σήμερα;» ρώτησε την Αρετή. 

Πρώτα-πρώτα, γράψε τι νιώθεις, αγάπη μου. 

 «Τίιποτα και είμαι καλά. Δεν πονάει τίποτα και είμαι καλά» απάντησε αυθόρμητα η Σεμίνα, 

τονίζοντας το “τίιποτα” ενώ από τη χροιά της φωνής της και τον τονισμό των λέξεων, άφηνε να 

εννοηθεί ότι απορούσε και η ίδια για τη φύση της ασθένειάς της, αφού δεν ένιωθε πουθενά πόνο. 

«Πολύ καλά, αγάπη μου! Γράψτα αυτά που μόλις μου είπες στο ημερολόγιο να τα 

θυμόμαστε και πρόσθεσε ό,τι άλλο θέλεις». 

Έτσι, στην κορυφή της δεύτερης σελίδας του τετραδίου της η Σεμίνα έγραψε: «Τίιποτα, και 

 είμαι καλά. Δεν πονάει τίποτα και είμαι καλά». 

Κατόπιν συνέχισε: 

 «Σήμερα Κυριακή 12 Οκτώβρη. Η Ευγενία είναι στην κουζίνα και μαγειρεύει. Οι δουλειές που 

 έκανε από το πρωί είναι, σκούπισε, σφουγγάρισε και τώρα μαγειρεύει. Σε λίγο θα με πλύνει. Τελικά 

 όλη μέρα ασχολούνται με μένα, και να πω την αλήθεια με στενοχωρεί αυτό. Αλλά τι να κάνω; 

 Χθες  το  βράδυ  ήρθε  η  φιλενάδα  μας  η  Γιωργία,  την  κεράσαμε  καφέ,  βύσσινο  και 

 μουστοκούλουρο και λέγαμε διάφορα. Συνήθως σαχλαμάρες. Χθες το μεσημέρι  φάγαμε κοτόπουλο 

 με ρύζι και το βράδυ φάγαμε λαζάνια μαύρα που είχαμε από προχθές. Τώρα τι βλέπαμε το βράδυ 

 στην τηλεόραση; Το σίριαλ όρκος σιωπής». 

Η Αρετή και η Ευγενία αναθάρρησαν όταν διαπίστωσαν ότι η αγαπημένη τους αδελφή 

θυμόταν με λεπτομέρειες τι είχε συμβεί την προηγούμενη ημέρα. Αυτό ήταν μια ένεση 

αισιοδοξίας και για τις δυο τους. 

Αργά το απόγευμα η Αρετή αποχαιρέτισε τις αδελφές της, θυμίζοντάς τους το ραντεβού που 

είχε την επομένη με τον πρώην διευθυντή της Ρευματολογικής Κλινικής του Μπορνάτειου, στο 

ιδιωτικό θεραπευτήριο Ρικοπούλειο που εκείνος τώρα εργαζόταν. 

Τη Δευτέρα 13/10/2014, στις 6:30 το πρωί, η Αρετή βρισκόταν στη στάση του λεωφορείου 

που θα την πήγαινε στην αφετηρία του Μετρό στο Ελληνικό. Θα άλλαζε διαδρομή στο 

Σύνταγμα, θα συνέχιζε με το μετρό μέχρι το Μέγαρο Μουσικής, κι από εκεί θα έπαιρνε το 

λεωφορείο για τον τελικό προορισμό της. 

Με λίγη καλή τύχη η Αρετή έφτασε στο Ρικοπούλειο στις οκτώ παρά πέντε, ενημέρωσε τη 

ρεσεψιόν για το ραντεβού της στις 8:00 π.μ. με τον Δρα Γιακειμάκη, και της είπαν να περιμένει 

στην αίθουσα αναμονής μέχρι να τη φωνάξουν. 



  

Πήγε 9:00, πήγε 10:00, πήγε 11:00, ο γιατρός έβγαινε πότε-πότε στο διάδρομο και φώναζε 

κάποιον άλλο ασθενή μέσα, αλλά όχι την Αρετή. Με την αγωνία της στο κατακόρυφο, και 

παραβιάζοντας τις εντολές της ρεσεψιόν, η Αρετή διείσδυσε στο μακρύ διάδρομο του 

νοσοκομείου, βρήκε το γραφείο του Δρα Γιακειμάκη και στήθηκε απέξω. 

Σε λίγη ώρα η πόρτα άνοιξε, βγήκε ένας ασθενής και ο γιατρός τον αποχαιρέτησε ευγενής 

και καλοσυνάτος. 

«Εσείς τι θέλετε εδώ;» ρώτησε με ύφος ενοχλημένου. 

«Γιατρέ, είμαι η Αρετή Λιβέρη που μιλήσαμε την περασμένη Παρασκευή στο τηλέφωνο για 

την αδελφή μου τη Σεμίνα. Βρίσκομαι εδώ από τις 8 το πρωί όπως μου είπατε, έχοντας φέρει και 

τον ιατρικό της φάκελο που μου ζητήσατε, και περιμένω να με φωνάξετε». 

«Καθίστε στη ρεσεψιόν και θα σας φωνάξω σε λίγο» είπε ο γιατρός, χωρίς διάθεση 

συγνώμης για την τρίωρη καθυστέρηση. 

Η Αρετή επέστρεψε στην αίθουσα αναμονής και περίμενε υπομονετικά να ακουστεί το 

όνομά της. Εις μάτην όμως. Πέρασαν ακόμη δύο ώρες και η υπομονή της Αρετής εξαντλήθηκε. 

Ξαναπήγε λοιπόν στο γραφείο του γιατρού και την έστησε απέξω. Όταν άνοιξε η πόρτα και 

κατευόδωσε τον ασθενή του ο γιατρός, βλέποντας πάλι την Αρετή μπροστά του, της είπε ψυχρά. 

«Δεν μπορώ να σας δεχτώ σήμερα, ελάτε την Πέμπτη στο ιατρείο μου». 

«Γιατρέ, θα σας πληρώσω την επίσκεψη και εδώ. Δεν θα σας απασχολήσω δωρεάν. Όμως η 

Πέμπτη είναι πολύ μακριά. Σήμερα έχουμε Δευτέρα και οι ώρες είναι κρίσιμες για την αδελφή 

μου. Πρέπει να ληφθεί άμεσα απόφαση. Δεν με νοιάζει να περιμένω κι άλλο, αρκεί να με 

διαβεβαιώσετε ότι θα με δεχτείτε και θα δείτε τις εξετάσεις σήμερα» είπε η Αρετή με ύφος 

παρακλητικό. 

«Όχι, δεν μπορώ να σας δω σήμερα. Αν θέλετε ελάτε την Πέμπτη στο ιατρείο μου» 

επανέλαβε ψυχρά ο ρευματολόγος Δρ Γιακειμάκης και έκλεισε κατάμουτρα την πόρτα στην 

Αρετή. 

Με το στόμα της στεγνό και την καρδιά άδεια, η Αρετή επέστρεψε στην αίθουσα αναμονής 

και σωριάστηκε κυριολεκτικά σε μια από εκείνες τις πλαστικές και καθόλου αναπαυτικές 

καρέκλες. Για λίγο ο νους της σταμάτησε να δουλεύει. Με τα μάτια της υγρά, την καρδιά της 

πληγωμένη από την απόρριψη, και την αγωνία για την αγαπημένη της Σεμίνα στο κατακόρυφο, 

κύλησαν τα επόμενα 5 λεπτά σα να ήταν μαρμαρωμένη. Σε λίγο κατάφερε ν’ αρχίσει να 

σκέπτεται. Τι θα έκανε τώρα; Η ώρα ήταν 1:15μ.μ., και δεν ήθελε να κατευθυνθεί στο σπίτι των 

αδελφών της στο Χαλάνδρι άπρακτη. Έπρεπε να έχει κάποια καλή είδηση. 

Ξαφνικά θυμήθηκε ότι σε κοντινό στρατιωτικό νοσοκομείο υπήρχε ρευματολογική κλινική. 

«Ίσως, ίσως στο Νοσοκομείο Ενόπλων Δυνάμεων θα μπορούσαν να βοηθήσουν την αδελφούλα 

μου» σκέφτηκε. 

Χωρίς να χρονοτριβήσει, η Αρετή ξεκίνησε να φτάσει εκεί με τα πόδια. Ήταν περίπου 20 

λεπτά ποδαρόδρομος, ως επί το πλείστον ανηφορικός και, κουβαλώντας τη βαριά τσάντα με όλες 

τις εξετάσεις της Σεμίνας σε μια ζεστή ημέρα του Οκτωβρίου (13/10/2014) όντας εξαντλημένη 

ψυχικά και σωματικά, υπήρχε σοβαρός κίνδυνος να μείνει στο δρόμο. Όμως η αγάπη της για τη 

Σεμίνα της έδινε φτερά. 

Έφτασε στο τεράστιο και επιβλητικό στρατιωτικό νοσοκομείο, έδειξε την ταυτότητά της στο 

φρουρό στην είσοδο – την οποία εκείνος κράτησε – φόρεσε μια κονκάρδα εισόδου και μπήκε 

μέσα. 



  

Το να εντοπίσει, και μάλιστα γρήγορα, τη ρευματολογική κλινική αποδείχτηκε ένας ακόμη 

μαραθώνιος. Οι αίθουσες αχανείς, οι διάδρομοι τεράστιοι και δεν υπήρχε ψυχή για να σου δώσει 

πληροφορίες. Αυτό από μια άποψη ήταν καλό, διότι κανείς δεν σταμάτησε την Αρετή από του να 

ψάξει και να βρει το γραφείο του διευθυντή της Ρευματολογικής Κλινικής, Δρα Κουλούρη, στο 

2ο κτίριο και 5ο όροφο του τεράστιου νοσοκομειακού συγκροτήματος του ΝΕΔ. 

Χτύπησε την πόρτα λαχανιασμένη και καταϊδρωμένη, και ο Δρ Κουλούρης την υποδέχτηκε 

με έκπληξη και κάποια δυσφορία. Η ώρα ήταν σχεδόν 2 μ.μ. κι ετοιμαζόταν να φύγει, αλλά η 

απρόσμενη επισκέπτρια θα τον καθυστερούσε. 

«Πώς φτάσατε μέχρι εδώ χωρίς ραντεβού;» 

«Η απελπισία με έφερε έως την πόρτα σας, γιατρέ, και ελπίζω να μπορέσετε να με 

βοηθήσετε. Πρόκειται για την αδελφή μου που πάσχει από Λύκο και ψάχνουμε για μια αξιόπιστη 

ρευματολογική κλινική που θα τη βοηθούσε. Έχει ήδη νοσηλευτεί σε άλλα νοσοκομεία αλλά δεν 

την βοήθησαν. Το νοσοκομείο σας έχει πολύ καλή φήμη, και ήθελα να ξέρω αν η αδελφή μου θα 

μπορούσε με κάποιο τρόπο να νοσηλευτεί εδώ». 

«Aυτό που μου ζητάτε είναι από δύσκολο έως αδύνατο» απάντησε ο γιατρός και 

συμπλήρωσε: «Κατ’ αρχήν δεν δεχόμαστε ασθενείς που δεν είναι στρατιωτικοί ή δεν ανήκουν σε 

οικογένειες στρατιωτικών. Πάμε όμως σ’ ένα άλλο γραφείο για να σας ακούσω πολύ σύντομα». 

Μπροστά ο γιατρός πίσω τον ακολουθούσε η Αρετή, σχεδόν σέρνοντας τα πόδια της από 

την κούραση, έστριψαν από δω, έστριψαν από κει, από διάδρομο σε στενότερο διάδρομο, λες και 

ο Δρ Κουλούρης αναζητούσε έναν κρυφό χώρο όπου δεν θα τον έβρισκαν. Τελικά κατέληξαν σ’ 

ένα παραμελημένο γραφείο που έμοιαζε περισσότερο με αποθήκη, και η Αρετή άρχισε να 

ξετυλίγει την πονεμένη ιστορία της Σεμίνας, ενώ ο γιατρός έριχνε μια βιαστική ματιά στις 

εξετάσεις. 

«Να σας αφήσω να τις δείτε πρώτα γιατρέ και μετά να μιλήσω εγώ;» 

«Όχι, πείτε μου, σας ακούω. Δεν έχουμε πολύ χρόνο, πρέπει να φύγω σε λίγο». 

Δεν είχε προφτάσει να τελειώσει τη φράση αυτή ο Δρ Κουλούρης, όταν το μάτι του έπεσε 

στα αιμοπετάλια της τελευταίας εξέτασης αίματος της Σεμίνας. 

«Τι είναι αυτό εδώ; Αιμοπετάλια στις 67.000; Πρέπει να την πάτε γρήγορα σε νοσοκομείο, 

υπάρχει άμεσος κίνδυνος αιμόλυσης, που σημαίνει θάνατος!» 

«Τι λέτε γιατρέ; Είναι τόσο σοβαρά τα πράγματα; Ο ηπατολόγος της, ο Δρ Γκαριτίδης, μας 

είπε ότι μάλλον πρόκειται περί λάθους!» 

«Δεν ξέρω τι σας είπε ο ηπατολόγος της, αλλά η κατάσταση της αδελφής σας είναι κρίσιμη 

και πρέπει να εισαχθεί άμεσα σε νοσοκομείο». 

«Ο κυριότερος λόγος που ήρθα σ’ εσάς ήταν για να σας ρωτήσω αν γνωρίζετε για κάποια 

πρωτοποριακή θεραπεία που εφαρμόζει μόνο το Μπορνάτειο νοσοκομείο σε ασθενείς με Λύκο. 

Μας μίλησε γι’ αυτή τη θεραπεία ο ειδικευόμενος ρευματολόγος Δρ Ξιπασάκης. Εσείς τι λέτε;» 

«Ξιπασάκης, είπατε; Είναι δικός μας! Στρατιωτικός γιατρός επίσης και θαυμάσιος 

επιστήμονας. Σύντομα τελειώνει την ειδικότητά του και αρχές του άλλου μήνα θα τον έχουμε 

μαζί μας. Ναι, υπάρχει αυτή η θεραπεία, και ο Δρ Ξιπασάκης την έχει εφαρμόσει στο παρελθόν 

και την εφαρμόζει και τώρα σε κάποιους ασθενείς με Λύκο, μάλιστα με καλά ποσοστά επιτυχίας. 

Δεν πρέπει όμως να καθυστερήσετε. Πρέπει να κάνετε εισαγωγή της αδελφής σας αύριο το πρωί. 

Θα τηλεφωνήσω κι εγώ στον Δρα Ξιπασάκη». 

Αυτά είπε ο Δρ Κουλούρης και σηκώθηκε από την καρέκλα του συνοδεύοντας την Αρετή 

μέχρι την πόρτα. 



  

«Σας ευχαριστώ πολύ γιατρέ που με δεχτήκατε χωρίς ραντεβού και με ακούσατε. Σας είμαι 

ευγνώμων. Τι σας οφείλω;» 

«Τίποτα» απάντησε ο γιατρός. 

«Σας ευχαριστώ, γιατρέ!» επανέλαβε η Αρετή κι έφυγε σκυφτή, σέρνοντας τα βήματά της 

λόγω της σωματικής και ψυχικής ταλαιπωρίας, κρατώντας σφικτά την βαριά τσάντα με το 

πολύτιμο φορτίο όλων των εργαστηριακών και απεικονιστικών εξετάσεων της αδελφής της από 

τότε που είχε αρχίσει η περιπέτεια της υγείας της… 

Τα συναισθήματά της ήταν μικτά. Από τη μια ένιωθε ανακούφιση που τελικά έμαθε ότι αυτή 

η πρωτοποριακή θεραπεία για το Λύκο είχε καλά αποτελέσματα και που ο γιατρός που θα την 

εφάρμοζε στη Σεμίνα ήταν πολύ καλός και τελείωνε σε μερικές ημέρες την ειδικότητά του, από 

την άλλη ανησυχούσε που ο Δρ Κουλούρης, καθηγητής ρευματολογίας και διευθυντής του 

Νοσοκομείου Ενόπλων Δυνάμεων ΝΕΔ, πρότεινε άμεση εισαγωγή στο Μπορνάτειο λόγω της 

κρισιμότητας της κατάστασης της Σεμίνας. 

Στη συνέχεια η Αρετή πήρε το δρόμο για το Μπορνάτειο – κάπου μισή ώρα με τα πόδια – 

για να προφτάσει τον Δρα Ξιπασάκη και να κανονίσει τα της εισαγωγής της Σεμίνας, που τώρα 

ήταν η μόνη επιλογή. 

Όταν έφτασε στο γραφείο του, καταϊδρωμένη και εξουθενωμένη, βρέθηκε έκπληκτη 

μπροστά σε μια θερμότατη υποδοχή. «Είσαι θεός!» είπε στην Αρετή, ρωτώντας την με απορία: 

«Καλά, πώς τον βρήκες τον Δρα Κουλούρη; Μόλις μου τηλεφώνησε για την αδελφή σας. Από 

τον άλλο μήνα θα είναι ο διευθυντής μου στο ΝΕΔ. Είναι εξαιρετικός γιατρός και άνθρωπος!» 

Η Αρετή του εξήγησε εν συντομία πώς είχε φτάσει μέχρι την πόρτα του Δρα Κουλούρη, και 

ο κ. Ξιπασάκης την άκουγε με ανοιχτό το στόμα. «Είσαι θεός!» επανέλαβε και της ζήτησε την 

τσάντα με τις εξετάσεις της Σεμίνας για να βγάλει φωτοαντίγραφα. 

«Περίμενε εδώ στο γραφείο μου» της είπε, συμπληρώνοντας, «Θα πάω να ρωτήσω αν 

υπάρχει κρεβάτι διαθέσιμο για να κάνει εισαγωγή η αδελφή σας αύριο το πρωί στις 8:00». 

Όταν επέστρεψε, έφερε καλά νέα στην Αρετή: «Ναι, ευτυχώς, υπάρχει ελεύθερο κρεβάτι. 

Σας περιμένω αύριο το πρωί. Θα με ζητήσετε στη ρεσεψιόν ώστε να μην περιμένετε πολύ και 

ταλαιπωρείται η αδελφή σας». 

Εν τω μεταξύ εμφανίστηκε στο γραφείο του γιατρού η επιμελήτρια της Ρευματολογικής 

Κλινικής που έκανε χρέη διευθυντή, η Δρ Περιφανίδη. 

«Επιτέλους σας γνωρίζω!» είπε η Αρετή. «Πολύ καιρό σας ψάχνω στο τηλέφωνο και δεν τα 

είχα καταφέρει». 

«Νάμαι εδώ!» είπε η ευειδής γιατρός αυτάρεσκα. Ο Δρ Ξιπασάκης την ενημέρωσε σύντομα 

για τη Σεμίνα, λέγοντας πως θα έμπαινε μόνο για δύο ημέρες ώστε να άρχιζε την πρωτοποριακή 

θεραπεία για το Λύκο, και κατόπιν θα επισκεπτόταν το νοσοκομείο κάθε 15 μέρες ή κάθε μήνα, 

μόνο για μερικές ώρες, για τις επόμενες δόσεις του φαρμάκου. 

Η Δρ Περιφανίδη διαφώνησε λέγοντας ότι δύο μέρες δεν αρκούσαν κι ότι θα έπρεπε να 

μείνει στο νοσοκομείο περισσότερο. 

«Το πολύ τρεις» απάντησε ο κ. Ξιπασάκης χαριτολογώντας. «Όχι, πέντε!» απάντησε η Δρ 

Περιφανίδη, ενώ η Αρετή τους παρακολουθούσε να διαπληκτίζονται με εύθυμη διάθεση, λες κι 

έπαιζαν την κολοκυθιά. 

«Η αδελφή μου η Σεμίνα το έχει δηλώσει ότι δεν θέλει να ξαναμπεί σε νοσοκομείο. Αλλά αν 

είναι μόνο για δυο ημέρες θα πειστεί, εφόσον μάλιστα πρόκειται να της χορηγήσετε αυτή την 

πρωτοποριακή θεραπεία για το Λύκο» είπε η Αρετή, και αφού τους ευχαρίστησε έφυγε βιαστικά 



  

για να πάει στις αδελφές της στο Χαλάνδρι. Η ώρα ήταν περασμένες 3:00 μ.μ. και σίγουρα θα 

αγωνιούσαν. 

Τούτη τη φορά πήρε ταξί για να μην καθυστερήσει άλλο. Άλλωστε δεν είχε δυνάμεις για να 

περιμένει καταμεσήμερο για το λεωφορείο, το οποίο μάλιστα δεν είχε στάση έξω από το σπίτι 

των αδελφών της αλλά καμιά 700αριά μέτρα μακριά. 

Όταν έφτασε στις αδελφές της είχε, όλως παραδόξως, μια πολύ αισιόδοξη διάθεση. 

«Έχω καλά νέα!» είπε, αγκαλιάζοντας διαδοχικά και φιλώντας τις αδελφές της. «Αύριο το 

πρωί μπαίνουμε στο Μπορνάτειο!» 

«Καλό νέο είναι αυτό που μας έφερες;» ρώτησε η Ευγενία ξαφνιασμένη. 

«Δεν κατάλαβες, θα είναι μόνο για δυο μέρες, όπως με διαβεβαίωσε ο Δρ Ξιπασάκης, ώστε 

να αρχίσει εκείνη τη θεραπεία για το Λύκο που έχει έρθει από την Αμερική και εφαρμόζεται 

μόνο στο Μπορνάτειο. Μετά θα πηγαίνει μόνο κάθε 15 μέρες για μερικές ώρες. Μου έδειξε, 

μάλιστα, και το δωμάτιο που κάθονταν κάποιοι ασθενείς με Λύκο σε αναπαυτικές πολυθρόνες, 

καθώς έπαιρναν την ενδοφλέβια δόση του φαρμάκου κοιτάζοντας τηλεόραση. Αργότερα, μου 

είπε ο γιατρός, οι επισκέψεις θα είναι μόνο μια φορά το μήνα. Μην ανησυχείτε, όλα θα πάνε 

καλά» είπε η Αρετή με αισιοδοξία, η οποία εν μέρει μεταδόθηκε και στις αδελφές της. 

 
Σε λίγο η Σεμίνα άρχισε να περιγράφει στο ημερολόγιό της τα “καλά” νέα: 

 «Δευτέρα απόγευμα, 13 Οκτωβρίου 2014 

 Ήρθε  η  Αρετή  μας  και  μας  έφερε  τα  εξής  νέα.  Ότι  αύριο  θα  μπούμε  στο  Νοσοκομείο 

 Μπορνάτειο  για  εξετάσεις και ενδοφλέβια θεραπεία. Ο  Ξιπασάκης μας υποσχέθηκε ότι θα  μείνω 

 μόνο για δύο με τρεις μέρες. Πιστεύω ότι όλα θα πάνε καλά και θα γίνω γρήγορα όπως ήμουνα 

 πρώτα. Είμαι δυνατή και πιστεύω ότι ο Θεός  με αγαπάει και δεν θέλει  να  υποφέρω. Γι’ αυτό  δεν 

 στενοχωριέμαι και θα προσπαθήσω να μην κλάψω πάλι γιατί αυτό αγριεύει το Λύκο. 

 Θα γίνω καλά 

 και βόλτα θα πηγαίνω 

 και όπως πήγαινα παλιά 

 στα μαγαζιά θα μπαινοβγαίνω. 

 Η Ευγενία μας νάναι καλά 

 Νόστιμα φαγητά να φτιάνει 

 Να πάρει κάνα δυο κιλά 

 Και το μυαλό να μην φυράνει». 

 
«Ευγενία, κοίτα εδώ, η Σεμίνα μας έφτιαξε και στιχάκια! Και τι καταπληκτική 

ομοιοκαταληξία!» είπε η Αρετή που είχε εντυπωσιαστεί από τους στίχους της Σεμίνας. 

«Μπράβο, τζιτζίκι μου! Μας έχεις βάλει τα γυαλιά στην ποίηση» είπε η Ευγενία, η οποία 

εκείνη την ώρα προβληματιζόταν για το τι πράγματα θα βάλει στη βαλίτσα της Σεμίνας, αφού 

επρόκειτο να μείνει στο νοσοκομείο μόνο για δυο, το πολύ τρεις, μέρες. 

Το απόγευμα κύλησε ήρεμα και εκείνο το βράδυ η Αρετή έμεινε στο σπίτι των αδελφών της 

και κοιμήθηκε – τρόπος του λέγειν – στον καναπέ του σαλονιού. Από την κούραση, την 

υπερένταση και τις ασταμάτητες σκέψεις, στις οποίες η Αρετή δυσκολευόταν να βάλει φρένο 

ακόμη και τον καλό καιρό, ζήτημα να τον έκλεψε καμιά ώρα. 

Στις έξι το πρωί και οι τρεις αδελφές ήταν στο πόδι. Η Σεμίνα πήρε το πρωινό της – γάλα με 

καφέ και φρυγανιές με βούτυρο και μαρμελάδα, ένα βραστό αυγό και ένα ποτήρι φρέσκο χυμό 



  

πορτοκαλιού. Κατόπιν η Ευγενία με θρησκευτική ευλάβεια της έδωσε τα φάρμακά της και την 

βοήθησε να ντυθεί. 

Όταν ετοιμάστηκε και κάθισε στον καναπέ περιμένοντας να ετοιμαστούν και οι αδελφές 

της, η Σεμίνα μονολογούσε: «Μακάρι νάναι για τρεις μέρες, αλλά φοβάμαι μήπως είναι 

περισσότερες». 

«Μην φοβάσαι αγάπη μου! Γρήγορα θα τελειώσουν τα βάσανά σου. Τούτη τη φορά η 

παραμονή σου στο νοσοκομείο θα είναι πολύ σύντομη» τη διαβεβαίωσε η Αρετή καθώς την 

αγκάλιασε, και της έδωσε ένα σκαστό φιλί. Η Σεμίνα απάντησε με τη σιωπή της, κάτι που έκανε 

την Αρετή να σκεφτεί ότι δεν το πίστευε. 

«Η πίστη μετακινεί βουνά, κι αν το πιστέψουμε και οι τρεις ότι θα γίνεις καλά, τότε θα 

γίνεις» είπε η Αρετή, προσπαθώντας να πείσει και η ίδια τον εαυτό της για το αίσιο τέλος. 

Η Αρετή πίστευε στα θαύματα και δεν έδινε περιθώριο στο νου της ούτε για ένα 

δευτερόλεπτο να σκεφτεί ότι η αγαπημένη της Σεμίνα δεν θα τα κατάφερνε. Δεν άντεχε να το 

σκεφτεί ούτε σαν ενδεχόμενο με απειροελάχιστες πιθανότητες. Όχι! Τέτοια απώλεια δεν θα την 

άντεχε. Η Σεμίνα ήταν το δεύτερο ήμισύ της. Μαζί είχαν περάσει τα δύσκολα παιδικά χρόνια, 

δίπλα της ήταν όταν σπούδαζε, και δεν μπορούσε να διανοηθεί τη ζωή χωρίς την αγαπημένη της 

αδελφούλα. 

Στις 7:30 π.μ. το ραδιοταξί είχε φτάσει κάτω από την πόρτα της πολυκατοικίας που έμεναν 

οι αδελφές Λιβέρη, και η Σεμίνα, υποβασταζόμενη από την Αρετή, κατέβηκε πρώτη. Η Ευγενία 

ακολούθησε τρία λεπτά αργότερα, έχοντας μείνει πιο πίσω για να σιγουρευτεί ότι όλες οι βρύσες 

και τα φώτα στο διαμέρισμα ήταν κλειστά. Το συνήθιζε αυτό η Ευγενία· πάντα έριχνε μια 

τελευταία ματιά για να διπλοτσεκάρει ότι όλα ήταν εντάξει. 

 



  

14. Επικίνδυνα πειράματα στο Μπορνάτειο 
 

Στις 7:50 π.μ. της 14ης Οκτωβρίου 2014, ημέρα Τρίτη, οι αδελφές Λιβέρη έφτασαν στο 

Μπορνάτειο και το ταξί τις άφησε ακριβώς έξω από την πόρτα του κτιρίου 5, στον 6ο όροφο του 

οποίου βρισκόταν η ρευματολογική κλινική. 

Ενώ η Ευγενία έτρεχε με το βιβλιάριο ασθενείας της Σεμίνας στο αρμόδιο γραφείο για να 

κάνει την εισαγωγή, η Αρετή αναζητούσε τραυματιοφορέα για να της φέρει ένα καροτσάκι για 

τη Σεμίνα ώστε να μην εξαντληθεί από την ορθοστασία. Με λίγη τύχη και υπομονή το 

αναπηρικό καροτσάκι βρέθηκε, ο τραυματιοφορέας βοήθησε τη Σεμίνα να καθίσει και η Αρετή 

το οδήγησε στο διάδρομο δίπλα από τον ανελκυστήρα, όπου περίμεναν την Ευγενία. 

Όταν έφτασε σε λίγο η Ευγενία, τους έφερε δυσάρεστα νέα. «Δυστυχώς μετά από 15λεπτη 

αναμονή στην ουρά, μας ανακοίνωσαν ότι το ηλεκτρονικό σύστημα έχει πέσει και δεν  

γνωρίζουν πότε θα επανέλθει. Έτσι η εισαγωγή της Σεμίνας θα καθυστερήσει». 

Στο άκουσμα της δυσάρεστης είδησης η Σεμίνα, σαν παραιτημένη από καιρό, δεν 

αντέδρασε. Φαίνεται πως δεν είχε πια αποθέματα ενέργειας για να εκφράσει κανένα συναίσθημα 

θυμού, οργής ή κάποιας τέλος πάντως δυσαρέσκειας. 

Απεναντίας η Αρετή έγινε έξαλλη. Άρχισε να τρέχει στο διάδρομο για να βρει αρμόδιο να 

πει τα παράπονά της. Σπρώχνοντας αυτούς που περίμεναν στην ουρά με τα βιβλιάρια ασθενείας 

στο χέρι μπήκε στο γραφείο εισαγωγών και διαμαρτυρήθηκε έντονα: «Σας παρακαλώ πολύ, 

γράψτε την εισαγωγή χειρωνακτικά. Το “σύστημα” μπορεί να επανέλθει το μεσημέρι ή να μην 

επανέλθει καθόλου σήμερα, και η αδελφή μου δεν έχει τη σωματική και ψυχική αντοχή να 

περιμένει στο αναπηρικό καροτσάκι. Πρέπει να πάει στο κρεβάτι της γρήγορα. Εξάλλου, όλα 

είναι έτοιμα για την εισαγωγή της· αντίγραφα του φακέλου με τις εξετάσεις της έχει ο Δρ 

Ξιπασάκης, ο οποίος χθες μας είπε να έρθουμε σήμερα και να εισαχθεί η αδελφή μου χωρίς τις 

γραφειοκρατικές και χρονοβόρες διαδικασίες». 

«Δεν ξέρουμε τι σας είπε ο Δρ Ξιπασάκης, αλλά εμάς δεν μας έχει πει τίποτα. Δεν κάνουμε 

εισαγωγές με χειρωνακτικές διαδικασίες· όλα γίνονται ηλεκτρονικά. Εξάλλου προτού η ασθενής 

πάει στο δωμάτιό της πρέπει να γίνουν κάποιες εξετάσεις στα μικροβιολογικά εργαστήρια και 

στο ακτινολογικό εδώ στο ισόγειο. Οπότε δεν έχετε άλλη επιλογή από του να περιμένετε». 

Στο άκουσμα αυτών η Αρετή βγήκε εκτός εαυτής και τα έβαλε με όλο το γραφειοκρατικό 

σύστημα του δημοσίου που ταλαιπωρεί τους πολίτες και μάλιστα τους ασθενείς. Τα έβαλε με τα 

πεπαλαιωμένα ηλεκτρονικά συστήματα διότι τα χρήματα που δίνονται για αντικατάστασή τους 

τρώγονται από τους επιτήδειους, κλπ, παραμιλώντας στους διαδρόμους χωρίς να νοιάζεται αν τη 

θεωρούσαν τρελή ή αν θα έστελναν κάποιον αστυνομικό για να τη συλλάβει. 

Όταν επέστρεψε άπρακτη στη Σεμίνα, της οποίας κρατούσε συντροφιά η Ευγενία, τη βρήκε 

πάλι ανέκφραστη και σιωπηλή. Ωστόσο, δεν πέρασαν τρία-τέσσερα λεπτά και νάσου μπήκε στην 

είσοδο ο Δρ Ξιπασάκης τρώγοντας την τυρόπιτά του και κατευθυνόμενος με το πάσον του προς 

τον ανελκυστήρα. Η Αρετή έτρεξε να τον προφτάσει και να του πει τα δυσάρεστα νέα, 

ελπίζοντας στη μεσολάβησή του. 

«Γιατρέ, το σύστημα έχει πέσει και δεν μας κάνουν εισαγωγή. Σας παρακαλώ, πείτε τους να 

επιτρέψουν ν’ ανέβει η αδελφή μου στο θάλαμο όπου είναι έτοιμο το κρεβάτι της, όπως μας 

υποσχεθήκατε χθες, αφού έχετε όλα τα στοιχεία της από τις εξετάσεις που έγιναν εδώ, και όταν 



  

αποκατασταθεί το σύστημα ας κατέβει να κάνει όποιες συμπληρωματικές εξετάσεις χρειάζονται. 

Σας παρακαλώ!» 

Ο Δρ Ξιπασάκης, με αδιάφορο και σκληρό ύφος, απάντησε ορθά κοφτά ότι αυτό δεν 

μπορούσε να γίνει και συμπλήρωσε: «Από δω και στο εξής να μη με ενοχλήσετε ξανά για 

διοικητικά θέματα. Εντάξει; Εγώ είμαι γιατρός και όχι διοικητικός υπάλληλος και δεν 

ασχολούμαι με αυτά. Καταλάβατε;» 

Η Αρετή δεν πίστευε στα μάτια και στ’ αυτιά της! «Είναι αυτός ο ίδιος άνθρωπος που με 

υποδέχτηκε χθες με ανοιχτές αγκάλες, λέγοντας ότι είμαι “θεός”, επειδή είχα συναντήσει τον 

αυριανό διευθυντή του στο ΝΕΔ; Απίστευτο! Έκρυβε μέσα του τόση σκληρότητα; Θα μπορούσε 

τουλάχιστον να πει τα ίδια πράγματα με ηπιότερο τρόπο» σκεπτόταν η Αρετή. 

Μετά από δύο ώρες αναμονής, το σύστημα επανήλθε, αλλά χρειάστηκε άλλη μια ώρα ώστε 

να εξυπηρετηθούν οι αναμένοντες στην ουρά συνοδοί ασθενών για να πάρουν το πολύτιμο 

εισιτήριο εισαγωγής και τα παραπεμπτικά για τις προκαταρκτικές εξετάσεις που χρειάζονταν, 

προτού οδηγηθούν οι άνθρωποί τους στα κρεβάτια τους. 

Κατά τις 2:00 μ.μ. η Σεμίνα είχε ξεμπλέξει με όλες τις εξετάσεις και ένας τραυματιοφορέας 

την οδήγησε στο θάλαμο 606 του 6ου ορόφου. Εκεί την περίμενε μια ακόμη σοκαριστική 

έκπληξη: το κρεβάτι, το οποίο την προηγούμενη μέρα ο Δρ Ξιπασάκης είχε υποσχεθεί στην 

Αρετή ότι θα ήταν ελεύθερο, δεν υπήρχε! Αντ’ αυτού, τοποθέτησαν τη Σεμίνα σ’ ένα ράντζο, 

στα πόδια ενός κρεβατιού το οποίο είχε καταλάβει μια κατά φαντασίαν ασθενής, η κυρα- 

Γιωργία. Όπως έμαθαν, η 60χρονη αυτή κυρία “παραθέριζε” στο Μπορνάτειο τους τελευταίους 3 

μήνες, χωρίς να της χορηγείται καμία θεραπεία! 

Το “ράντζο”, στο οποίο πέταξαν στην κυριολεξία τη Σεμίνα, είχε ύψος περίπου 30 εκατοστά 

από το δάπεδο, και όταν την ξάπλωσαν εκεί η ασθενής δεν μπόρεσε να ξανασηκωθεί μόνη της! 

Η Αρετή έτρεξε να βρει τον Δρα Ξιπασάκη, ο οποίος την προηγούμενη μέρα την είχε 

διαβεβαιώσει ότι υπήρχε κρεβάτι ελεύθερο. Εκείνος, χωρίς να απολογηθεί, της υποσχέθηκε ότι 

σε κάνα δυο ώρες θα ελευθερωνόταν κρεβάτι που ήταν δίπλα στο παράθυρο σε παρακείμενο 

θάλαμο, και η Σεμίνα θα μεταφερόταν εκεί. Αυτό δυστυχώς δεν συνέβη παρά την επόμενη μέρα 

το μεσημέρι. Έτσι η Σεμίνα κείτονταν περίπου 24 ώρες κατά γης, και ένας Θεός ξέρει πώς το 

άντεξε. 

«Φαίνεται ότι η ατυχία, αυτή η κακιά μάγισσα, συνόδευε τη Σεμίνα» σκεπτόταν η Αρετή. 

«Ή μήπως ήταν ο Θεός, που δοκίμαζε την υπομονή της όπως είχε δοκιμάσει τον Ιώβ;» 

Πάντως η Σεμίνα δεν διαμαρτυρήθηκε ποτέ για τις ατυχίες της, ούτε τα έβαλε ποτέ με το 

Θεό. Απεναντίας, διατηρούσε σχετικά καλή διάθεση και σε χρόνο μηδέν γνωρίστηκε με δύο 

ασθενείς στον ίδιο θάλαμο, που την έβλεπαν με συμπάθεια να κείτεται κατάχαμα στο 

υποτιθέμενο ράντζο. Εξάλλου, η Αρετή έπιασε κουβέντα με την κατά φαντασίαν ασθενή, που 

άδικα καταλάμβανε το κρεβάτι, ρωτώντας την να μάθει γιατί βρισκόταν εκεί. 

«Περιμένω να φτιάξει τα χαρτιά ο αδελφός μου για να φύγω» είπε με απάθεια στην Αρετή,  

η οποία μετά βίας συγκρατούσε τα λόγια της για να μην την ξεφωνίσει. Κάποια στιγμή όμως δεν 

άντεξε και της είπε: «Εσύ έπρεπε να είσαι στο ράντζο εκεί κάτω αφού απλά περιμένεις, και όχι η 

αδελφή μου». 

Η κυρα-Γιωργία, έχοντας επίγνωση ότι “δούλευε” τους πάντες για να εξασφαλίσει δωρεάν 

στέγη και σίτιση στο Μπορνάτειο όπου την είχε παρατήσει ο αδελφός της, απάντησε: «Έχετε 

δίκιο, αλλά τι να κάνω κι εγώ; Σας είπα ότι περιμένω τα χαρτιά μου για να με πάει ο αδελφός 

μου στην Ιταλία να κάνει καλά το πόδι μου». 



  

Η νύχτα εκείνη στο ράντζο ήταν από τις πιο δύσκολες για τη Σεμίνα. Είχαν αρχίσει να την 

πονάνε όλες οι αρθρώσεις, η μέση και η πλάτη, ενώ η αποκλειστική νοσοκόμα που βρισκόταν 

δίπλα της δεν μπορούσε να τη σηκώσει για να την πάει τουαλέτα. 

Το επόμενο πρωί έφτασε η Ευγενία στις 7:00, όπως έκανε πάντα, για ν’ αντικαταστήσει την 

αποκλειστική που έφευγε εκείνη την ώρα. Ήλπιζε ότι κατά τη διάρκεια της νύχτας η Σεμίνα θα 

είχε μεταφερθεί σε κρεβάτι σε θάλαμο ή έστω σε κανονικό ράντζο με το συνηθισμένο ύψος. 

Προς μεγάλη της απογοήτευση, όμως, βρήκε την αγαπημένη της αδελφούλα να κείτεται ακόμη 

σχεδόν κατά γης, στο ίδιο απαίσιο ράντζο. 

«Πώς κοιμήθηκες καρδούλα μου;» 

«Δεν κοιμήθηκα καθόλου. Ήταν σα να είχα ξαπλώσει σε μία σκάφη χωρίς στρώμα. Πονάνε 

όλα τα κόκαλά μου» είπε η Σεμίνα, χωρίς ωστόσο να εκφράσει αγανάκτηση. Η υπομονή της 

ήταν παροιμιώδης. 

Σε λίγο ένας ειδικευόμενος ρευματολόγος με μια νοσηλεύτρια επισκέφτηκαν την Σεμίνα για 

να της πάρουν αίμα για εξετάσεις. Όπως αποδείχτηκε στη συνέχεια, η καθημερινή αυτή 

αφαίμαξη στο Μπορνάτειο θα γινόταν ένας πραγματικός εφιάλτης για τη Σεμίνα, διότι 

ψάχνοντας για υγιή φλέβα έσκαβαν ανηλεώς στα καταπονημένα και μαυρισμένα από τις 

τρυπησιές χεράκια της, προκαλώντας της αφόρητους πόνους. Τέτοια αδεξιότητα στα τρυπήματα 

προς αναζήτηση φλέβας δεν είχε ξαναδεί η Σεμίνα σε κανένα από τα προηγούμενα νοσοκομεία 

που νοσηλεύτηκε. 

Μετά τη λήψη αίματος, κατέφθασε ένας τραυματιοφορέας για να μεταφέρει τη Σεμίνα πάνω 

σε αναπηρικό καροτσάκι στο θάλαμο του ακτινολογικού στο ισόγειο, για να κάνει υπέρηχο άνω 

και κάτω κοιλίας. Η Ευγενία τη συνόδευσε κρατώντας της το χέρι και περίμενε έξω από το 

θάλαμο μέχρι να τελειώσει ο υπέρηχος. Όταν επέστρεψαν στο δωμάτιο, ο τραυματιοφορέας την 

τοποθέτησε ξανά στο απαίσιο ράντζο, κατάχαμα. 

Σε λίγο έφεραν στη Σεμίνα το καθυστερημένο πρωινό της και η Ευγενία, με τη βοήθεια μιας 

νοσοκόμας, προσπάθησε να τη σηκώσει καθιστή στο ράντζο για να της το δώσει. Εκείνη την 

ώρα έφτασε και η Αρετή. Βλέποντας την Ευγενία γονατιστή να προσπαθεί να ταΐσει τη Σεμίνα 

έγινε έξαλλη με την απαράδεκτη κατάσταση κι έτρεξε αγανακτισμένη στο γραφείο της 

προϊσταμένης. 

«Δεν είναι δυνατόν να ρίχνετε κατάχαμα μια ασθενή με τόσο σοβαρά προβλήματα υγείας, τη 

στιγμή μάλιστα που η χθεσινή εισαγωγή της έγινε μετά την προχθεσινή διαβεβαίωση του Δρα 

Ξιπασάκη σ’ εμένα προσωπικά ότι υπήρχε διαθέσιμο κρεβάτι». 

«Δυστυχώς δεν υπάρχει ελεύθερο κρεβάτι ακόμη» απάντησε ψυχρά η προϊσταμένη. 

Γυρνώντας στο θάλαμο, η Αρετή τα έβαλε πάλι με την κυρα-Γιωργία, που καθόταν 

αμέριμνη στο άνετο κρεβάτι της δίπλα στο παράθυρο, απολαμβάνοντας το θλιβερό θέαμα της 

Σεμίνας δίπλα και κάτω της. 

«Εσύ δεν θα έπρεπε να είσαι εδώ. Θα πάω στο Διοικητή να τον ενημερώσω για την 

παράνομη παραμονή σου εδώ, λες και είναι ξενοδοχείο» της είπε σε αυστηρό τόνο η Αρετή. 

«Θα φύγω μόνο όταν ετοιμαστούν τα χαρτιά μου για την Ιταλία» είπε η κυρα-Γιωργία με 

εκνευριστική αταραξία και απάθεια. 

«Θα έρθω μαζί σας διότι θέλω κι εγώ να μιλήσω στο Διοικητή» είπε η Ελπίδα, η κόρη μιας 

ασθενούς που νοσηλευόταν στον ίδιο θάλαμο. Στη συνέχεια, βγάζοντας την Αρετή στο διάδρομο 

της είπε εμπιστευτικά: «Προχθές τη νύχτα είχε έρθει ο αδελφός της κυρα-Γιωργίας εδώ και 

έβριζε απειλώντας πως αν βγάλουν την αδελφή του από το νοσοκομείο θα έρθει και θα τα κάνει 



  

γης μαδιάμ. Η μητέρα μου τρόμαξε και έμεινε άυπνη. Είναι πολύ επικίνδυνος ο αδελφός της 

κυρα-Γιωργίας. Παριστάνει τον τρελό ώστε να τον φοβούνται και να μην διώχνουν την αδελφή 

του από εδώ». 

Χωρίς να χάσει καιρό η Αρετή μαζί με την Ελπίδα, την κόρη της ασθενούς Πολυξένης που 

είχε δείξει συμπάθεια στη Σεμίνα από την πρώτη στιγμή, ξεκίνησαν για να συναντήσουν τον 

Διοικητή, το γραφείο του οποίου βρισκόταν σε άλλο κτίριο. 

Όταν έφτασαν εκεί, σκόνταψαν στη γραμματέα του, η οποία, όταν άκουσε το πρόβλημα, 

δεν τους επέτρεψε να διαταράξουν την ησυχία του Διοικητή για τόσο “μικρό”, όπως το 

χαρακτήρισε, ζήτημα. 

«Θα σας στείλω στον υποδιοικητή» είπε, και αφού τον ενημέρωσε τηλεφωνικά, τους έδειξε 

την πόρτα του γραφείου του. 

Πρώτα μίλησε η Ελπίδα για το θέμα του αδελφού της κυρα-Γιωργίας: «Αυτός ο άνθρωπος 

είναι επικίνδυνος και ανησυχώ για την ασφάλεια της μητέρας μου. Κάθε φορά που εισβάλλει στο 

θάλαμο απειλεί θεούς και δαίμονες και οι νοσοκόμες κρύβονται από το φόβο τους. Κάτι πρέπει 

να κάνετε γι’ αυτό το ζήτημα». 

Ο υποδιοικητής κ. Σκυλακάκης την άκουγε ανέκφραστος και κρατούσε σημειώσεις. Κατόπιν 

ερώτησε την Αρετή με ύφος σχεδόν εχθρικό: «Εσείς τι θέλετε;» 

«Κύριε Σκυλακάκη, την αδελφή μου τη Σεμίνα την έχουν ρίξει στην κυριολεξία κατάχαμα, 

σ’ ένα χαμηλό ράντζο 30 εκ. από το έδαφος, και πονάνε τα κόκαλά της σε σημείο να μη μπορεί 

τώρα ούτε να σηκωθεί καθιστή. Το κεφάλι της βρίσκεται κάτω από τα πόδια της κυρα-Γιωργίας, 

για τον αδελφό της οποίας μόλις ακούσατε, με κίνδυνο αν κατέβει χωρίς να προσέξει να την 

πατήσει. Σας παρακαλώ πολύ κάντε κάτι άμεσα για να μεταφερθεί σε θάλαμο με κρεβάτι η 

αδελφή μου, η οποία είναι πολύ σοβαρά». 

Ο κ. Σκυλακάκης, όχι μόνο δεν συγκινήθηκε αλλά υπήρξε πολύ ψυχρός και αγενής. 

«Πηγαίνετε κυρία μου και μην με ξαναενοχλήσετε για τέτοια θέματα. Αυτά τα κανονίζει η 

προϊσταμένη. Για να βρίσκεται η ασθενής στο κρεβάτι αυτό θα υπάρχει λόγος». 

Η Αρετή έφυγε με κατεβασμένο το κεφάλι, απογοητευμένη με τη σκληρότητα του 

υποδιοικητή και την αγενή συμπεριφορά του. 

 

 Εκείνη την ημέρα, 15/10/2014, τα αποτελέσματα της πρωινής εξέτασης αίματος της Σεμίνας 

 ήταν ακόμη πιο ανησυχητικά. Τα ερυθρά αιμοσφαίρια είχαν πέσει στα 2,80 Μ/μl (Φ.Τ. 4,2-5,4), 

 από  2,95 που  ήταν την  προηγουμένη, τα λευκά  στις  3,3 Κ/μl  (Φ.Τ.   4,5-10) από  4,5 Κ/μl που 

 βρέθηκαν την προηγουμένη στο ίδιο αντιδραστήριο, ο αιματοκρίτης στο 29,2 από 30,7 που  ήταν 

 την προηγουμένη και τα αιμοπετάλια στα 54 Κ/μl (Φ.Τ. 140-400) από 62 Κ/μl που ήταν την 

 προηγουμένη. Και η επιδείνωση αυτή των δεικτών, ιδιαίτερα των λευκών αιμοσφαιρίων, συνέβη 

 σε λιγότερο από 20 ώρες που ήταν η χρονική απόσταση μεταξύ των δύο αιμοληψιών! 

 
Τόσο χειροπιαστές ήταν οι επιπτώσεις της 24ωρης ταλαιπωρίας της Σεμίνας στο αίμα της. 

«Εκτός κι αν οι μικροβιολόγοι κάνουν συχνά λάθη στις μετρήσεις…» σκέφτηκε η Αρετή. 

Εξάλλου, τα αποτελέσματα του υπερηχογραφήματος άνω και κάτω κοιλίας της ίδιας ημέρας 

(15/10/2014), όπως περιγράφτηκαν από τον ειδικευόμενο ακτινολόγο Αριστείδη Χαρίτο ήταν τα 

εξής:  «Ελέγχεται  ασκιτική  συλλογή.  Το  ήπαρ  απεικονίζεται ομοιογενές, με οριακές διαστάσεις 

 (επιμήκης  διάμετρος  δεξιού  λοβού:  16  εκ.).  Δεν  παρατηρείται  διεύρυνση  των  ενδοηπατικών 

 χολαγγείων ή  της πυλαίας  φλεβός. Αδύνατος  ο έλεγχος  του  παγκρέατος. Σπλήνας  με  αυξημένες 



  

 διαστάσεις  (επιμήκης  διάμετρος  13,3  εκ,  εμβαδόν  13,3  τετρ.  εκατ.  και  φυσιολογική ηχοδομή. 

 Δεξιός  και  αριστερός  νεφρός  με  ομαλό  περίγραμμα,  φυσιολογικό  μέγεθος,  φυσιολογικό πάχος 

 νεφρικού  φλοιού  και  χωρίς  εικόνα  λίθου.  Ουροδόχος  κύστη  χωρίς  παθολογικό  περιεχόμενο. 

 Αδύνατος ο έλεγχος της μήτρας λόγω συλλογής υγρού πέριξ αυτής». 

 
Κατά τις 3:00 μ.μ. εδέησε ν’ αδειάσει ένα κρεβάτι στο θάλαμο 609, στο τέλος του 

διαδρόμου. Επιτέλους, η τύχη χαμογέλασε στη Σεμίνα! Το κρεβάτι αυτό ήταν μάλιστα δίπλα σε 

παράθυρο, στην άκρη του θαλάμου, κάτι που αναπτέρωσε το ηθικό της Σεμίνας καθώς 

τακτοποιήθηκε στο καινούργιο της περιβάλλον. 

Χωρίς να χάσει καιρό, η Αρετή ανέλαβε να κάνει μασάζ στα μέρη του σώματος που 

πονούσε η Σεμίνα από την κακουχία της προηγούμενης νύχτας. Η Ευγενία πετάχτηκε στο 

κυλικείο για να φέρει εμφιαλωμένα νερά και καμιά τυρόπιττα να φάνε. 

Μετά το μασάζ, η Σεμίνα αποκοιμήθηκε, όχι όμως για πολύ. Την ξύπνησε μια ειδικευόμενη 

ρευματολόγος, στρατιωτικός γιατρός κι αυτή, η Δρ Λαγοπούλου, που πήγε να της πάρει το 

ιστορικό. Κάθισε δίπλα της και μίλησε με τη Σεμίνα για πάνω από μισή ώρα, αφού έβγαλε έξω 

τις αδελφές της. Όταν βγήκε από το θάλαμο ενημέρωσε την Ευγενία και την Αρετή, που την 

περίμεναν εναγωνίως έξω από την πόρτα του θαλάμου 609, για τα αποτελέσματα της συζήτησης. 

«Τι σας είπαν στο Σκουλάπειο που νοσηλεύτηκε η Σεμίνα προ ολίγων ημερών;» ρώτησε η 

Δρ Λαγοπούλου τις αδελφές Λιβέρη. 

«Ότι έπασχε από ηπατική εγκεφαλοπάθεια» απάντησε η Αρετή. 

«Λυπάμαι, αλλά φαίνεται ότι οι γιατροί εκεί έκαναν λάθος διάγνωση. Της έκαναν εξέταση 

αμμωνίας εκεί; Διότι μόνο η εξέταση αυτή δείχνει αν υπάρχει ηπατική εγκεφαλοπάθεια. Τα άλλα 

είναι εικασίες». 

«Όχι, δεν της έκαναν τέτοια εξέταση στο Σκουλάπειο. Ανέφεραν απλά ότι δεν διέθεταν το 

κατάλληλο αντιδραστήριο για εξέταση αμμωνίας στο αίμα και ούτε είχαν άνθρωπο για να 

στείλουν δείγμα αίματος σε άλλο νοσοκομείο για τη συγκεκριμένη εξέταση» απάντησε η Αρετή 

και συμπλήρωσε: «Μπορείτε όμως να κάνετε εδώ στο Μπορνάτειο την εξέταση αμμωνίας για να 

σας φύγουν οι αμφιβολίες». 

«Ποιες αμφιβολίες; Δεν έχω καμία αμφιβολία» απάντησε η Δρ Λαγοπούλου και συνέχισε: 

«Στη μισή ώρα που μιλούσα με την αδελφή σας, δεν διαπίστωσα κανένα σύμπτωμα ηπατικής 

εγκεφαλοπάθειας. Απεναντίας μάλιστα. Έχει άριστη νοητική διαύγεια και, παρά τα όσα έχει 

περάσει και τη δραματική νύχτα στο ράντζο, έχει αισιοδοξία και διατηρεί την αίσθηση χιούμορ. 

Αυτό το οποίο της είχε συμβεί ήταν διαταραχή της ισορροπίας των ηλεκτρολυτών λόγω ισχυρής 

δόσης διουρητικών. Τίποτε περισσότερο. Αύριο το πρωί ο Δρ Ξιπασάκης έχει προγραμματίσει  

να χορηγήσει στην αδελφή σας την πρώτη δόση του φαρμάκου για το Λύκο, πράγμα για το οποίο 

έγινε και η εισαγωγή της αδελφής στο Μπορνάτειο». 

Αυτά είπε η Δρ Λαγοπούλου και οι αδελφές Λιβέρη ικανοποιήθηκαν που επιτέλους βρήκαν 

στο πρόσωπό της μια γιατρό που πάνω απ’ όλα έδειχνε ότι ήταν άνθρωπος. Και πράγματι, η 

συμπεριφορά της κ. Λαγοπούλου τις επόμενες μέρες δεν τις διέψευσε. Η νεαρή ειδικευόμενη 

ρευματολόγος άκουγε με προθυμία και προσοχή ό,τι είχαν να της πουν σε σχέση με την κλινική 

κατάσταση της Σεμίνας, και ανταποκρινόταν σε αιτήματά τους όταν μπορούσε. 

Στις 16/10/2014, μετά την πρωινή αφαίμαξη της Σεμίνας για τις συνήθεις αιματολογικές, 

βιοχημικές και ανοσολογικές εξετάσεις, της χορηγήθηκε ενδοφλεβίως το “θαυματουργικό”, κατά 

τον Δρα Ξιπασάκη, φάρμακο για το Λύκο. Χρειάστηκαν κάνα δυο ώρες για να πέσει. Κατά τις 



  

11:00 π.μ. οι συνοδοί των ασθενών απομακρύνθηκαν από το θάλαμο διότι πλησίαζε το 

καθημερινό επισκεπτήριο των γιατρών. 

Όταν τελείωσαν και βγήκαν οι γιατροί από το θάλαμο, οι αδελφές Λιβέρη επανήλθαν στο 

πλευρό της Σεμίνας, και προς μεγάλη τους έκπληξη τη βρήκαν σε πολύ καλή διάθεση. 

«Σεμίνα μου, θέλεις να γράψεις δυο λόγια στο τετράδιό σου για το τι συνέβη από προχθές 

που μπήκες στο Μπορνάτειο και τις πρώτες εντυπώσεις σου από τους γιατρούς και το 

νοσοκομείο; Αντί να μας τα πεις προφορικά, καλύτερα να τα γράψεις» της πρότεινε η Αρετή, 

δίνοντάς της το μπλε τετράδιο. 

«Θα προσπαθήσω» απάντησε η Σεμίνα, και πήρε το τετράδιο στα χέρια της. Η Ευγενία 

έστριψε μπροστά της το τραπεζάκι του φαγητού για ν’ ακουμπήσει και της έδωσε το στυλό. 

 

 «Εδώ μπήκαμε στις 14 του μηνός και για ένα βράδυ με έβαλαν σε ράντζο στο θάλαμο 606. Την 

 πρώτη βραδιά πέρασα άσχημη νύχτα και δεν κοιμήθηκα καθόλου. Η Χριστίνα μου έφερε πάπια 

 γιατί το ράντζο ήταν πολύ χαμηλό και δεν μπορούσε να με σηκώσει για να πάω τουαλέτα. Χθες το 

 πρωί με πήγαν για υπέρηχο και το απόγευμα με έφεραν στο κρεβάτι αυτό και ένιωσα καλύτερα. 

 Σήμερα το πρωί  μου πήραν πάλι αίμα για  εξετάσεις αιματολογικές, και κατόπιν μου έριξαν 

 στη φλέβα εκείνο το φάρμακο για το Λύκο. Αυτή τη στιγμή νιώθω καλύτερα και ευχαριστώ τους 

 γιατρούς μου τον κ. Ξιπασάκη και την κ. Περιφανίδη. Σήμερα δεν ξέρω τι θα φάμε. 

 Η Αρετή το πρωί είχε επεισόδια στο λεωφορείο. Μας είπε ακόμη πως όταν βγω από το 

 νοσοκομείο θα μας μάθει ίντερνετ για ν’ απασχοληθούμε, με το ποντίκι να διασκεδάζουμε και με 

 τραγούδια να εκτονωθούμε». 

Η Ευγενία διάβασε μεγαλοφώνως το κείμενο της Σεμίνας και γέλασε με την ομοιοκαταληξία 

της τελευταίας παραγράφου. Το συνήθιζε αυτό η Σεμίνα όταν ήταν ευδιάθετη. Της άρεσε να 

φτιάχνει στίχους με χιούμορ. 

Εκείνη τη στιγμή μπήκαν στο θάλαμο ένας ιερέας με μία κυρία, η εμφάνιση της οποίας 

παρέπεμπε σε “θεούσα”. Μοίρασαν από μια εικονίτσα κι ένα φυλλάδιο σε κάθε ασθενή και, όταν 

έφτασαν στη Σεμίνα, η Αρετή τα είχε ήδη πάρει στο κρανίο. Αφού παρέλαβε η ίδια  την 

εικονίτσα και το φυλλάδιο για να μην τους προσβάλει και στενοχωρήσει τις αδελφές της, 

απευθύνθηκε στον ιερέα: 

«Πάτερ, νομίζετε ότι με αυτό που προσφέρετε εκπληρώνετε το χρέος σας και την αποστολή 

σας; Τι να τα κάνουν τα φυλλάδια και τις εικονίτσες οι ασθενείς; Άλλα περιμένουν από έναν 

πνευματικό πατέρα! Να καθίσετε δίπλα τους και να τις ακούσετε, ενθαρρύνοντάς τες να βγάλουν 

από μέσα τους ό,τι τις βαραίνει. Να τις συμβουλεύσετε με σοφία, να τους ενισχύσετε την πίστη 

και να προσευχηθείτε μαζί τους. Ή μήπως νομίζετε ότι τα άψυχα αντικείμενα που τους δίνετε 

μπορούν να υποκαταστήσουν τα ζωντανά λόγια αγάπης;» 

«Μα… ας έρθουν στο παρεκκλήσι του νοσοκομείου την Κυριακή ν’ ακούσουν τη Θεία 

Λειτουργία» απάντησε ο παπάς, που πνευματικά μάλλον ήταν κι ο ίδιος μακριά νυχτωμένος… 

«Και πώς να έρθουν, πάτερ μου, αφού είναι άρρωστες; Ή μήπως θεωρείτε “πνευματική 

τροφή” τις τελετουργίες και τα τροπάρια σε αρχαΐζουσα γλώσσα που ελάχιστοι καταλαβαίνουν;» 

«Σταμάτα! Πολλά είπες!» ψιθύρισε η Ευγενία, σκουντώντας την Αρετή με τον αγκώνα της. 

«Συγνώμη πάτερ, η αδελφή μας δεν είναι άθεη. Μην την παρεξηγείτε. Απλά δεν συμφωνεί με τα 

τελετουργικά της Ορθοδοξίας, τα οποία θεωρεί τυπολατρία. Μπορώ να σας πω ότι πιστεύει 

περισσότερο από εμάς τους θρησκευόμενους. Σας ευχαριστούμε, πάντως, για την επίσκεψη». 

Αποσβολωμένοι “ιερέας” και συνοδός, ψέλλισαν “περαστικά σας” και όπου φύγει-φύγει… 



  

Κατά τη 1:30 μ.μ. έφεραν το μεσημεριανό φαγητό στις ασθενείς του θαλάμου, το ίδιο σε 

όλες ασχέτως πάθησης – μοσχάρι κοκκινιστό με μακαρόνια, χωρίς σαλάτα – και η Σεμίνα, 

ευχαριστημένη από τις εξελίξεις, έφαγε σχεδόν ολόκληρη τη μερίδα. Κατόπιν, πήρε έναν 

υπνάκο, αλλά σύντομα ένιωσε δυσφορία και άρχισε να ξύνεται στην κοιλιά και όπου αλλού 

έφτανε το χέρι της. Ανήσυχες οι αδελφές Λιβέρη σήκωσαν το νυχτικό της για να δουν τι 

συνέβαινε. Και τι είδαν; Το εξ Αμερικής “θαυματουργικό” φάρμακο κατά του Λύκου που της 

χορήγησαν το πρωί είχε κάνει το “θαύμα” του: Tο σώμα της Σεμίνας είχε γεμίσει από τεράστιες 

κοκκινίλες, οι οποίες της προκαλούσαν αφάνταστη φαγούρα και δυσφορία. 

Η Ευγενία έτρεξε αμέσως στο δωμάτιο των νοσηλευτριών καλώντας τες να έρθουν να δουν 

την ανησυχητική αυτή εικόνα της αδελφής της και ζητώντας να ειδοποιήσουν άμεσα τους 

γιατρούς: «Ελάτε να δείτε! Η αδελφή μου νομίζω ότι έπαθε αλλεργικό σοκ από το φάρμακο που 

της έδωσαν». 

Λίγο πριν τις 8 το βράδυ έφτασε ο Δρ Ξιπασάκης και ζήτησε από την Ευγενία να σηκώσει 

το νυχτικό της Σεμίνας για να δει εκείνο που του είχαν περιγράψει οι νοσηλεύτριες. 

Χωρίς ν’ αγγίξει καθόλου τη Σεμίνα, ούτε καν με γάντια, αποφάνθηκε ότι αυτό δεν ήταν 

τίποτα το ανησυχητικό και σύντομα οι κοκκινίλες θα έφευγαν. Στο ερώτημα της Αρετής αν αυτές 

προκλήθηκαν από το φάρμακο για το Λύκο που της είχαν χορηγήσει ενδοφλεβίως το πρωί, ο 

γιατρός απάντησε αρνητικά. Ωστόσο οι αδελφές Λιβέρη δεν πείστηκαν. Δυστυχώς οι κοκκινίλες 

(εξανθήματα σαν από ιλαρά ή ανεμοβλογιά) στο κορμάκι της Σεμίνας είχαν έρθει για να μείνουν. 

Ατράνταχτη απόδειξη ότι οφείλονταν στη “θεραπεία” ήταν το ότι δεν της επαναχορήγησαν 

αυτό το φάρμακο-φαρμάκι, και έπαψε κάθε αναφορά στις δήθεν θαυματουργικές του ιδιότητες. 

Το ίδιο έκανε και η Δρ Λαγοπούλου και οι νοσηλεύτριες. Τήρησαν όλες σιγήν ιχθύος, ενώ το 

όνομα του φαρμάκου αυτού παρέμεινε για πάντα επτασφράγιστο μυστικό, και δεν υπήρχε 

αναφορά σε αυτό ούτε στο «Πληροφοριακό Σημείωμα» που δόθηκε στις αδελφές Λιβέρη μαζί με 

το εξιτήριο της Σεμίνας από το Μπορνάτειο. 

«Δεν θα έπρεπε να είχαν κάνει κάποιο τεστ στην ασθενή για να ελέγξουν αν το συκώτι της 

με τα προβλήματα που είχε θα άντεχε το φάρμακο αυτό;» μονολογούσε η Ευγενία με 

αγανάκτηση. 

Αργά το βράδυ, όταν η Αρετή επέστρεψε στο σπίτι της τηλεφώνησε στον Δρα Γκαριτίδη  

για να του πει τα νεότερα και ν’ ακούσει τη γνώμη του. Παρόλο που πρόσφατα της είχε πει ότι η 

ασθένεια της Σεμίνας, μετά τη διάγνωση του Λύκου, ήταν θέμα αποκλειστικά ρευματολόγου, η 

Αρετή συνέχιζε να τον ενημερώνει και να ζητάει τη γνώμη του. Κι εκείνος, από ανθρωπιά και 

ίσως από επιστημονική περιέργεια, την άκουγε. «Προφανώς το συκώτι της αδελφής σας δεν 

άντεξε αυτό το φάρμακο» είπε. 

«Μα δεν όφειλαν να το προβλέψουν αυτό, αφού γνώριζαν όλες τις εξετάσεις και τη 

διάγνωση για ηπατική ανεπάρκεια ή αυτοάνοση ηπατίτιδα, όπως την αποκαλείτε; Μάλλον 

έκαναν την αδελφούλα μου πειραματόζωο…» είπε η Αρετή με παράπονο. 

«Μην το λέτε αυτό! Οι γιατροί έκαναν μια δοκιμή για να σώσουν την αδελφή σας και η 

δοκιμή απέτυχε. Μη διαμαρτύρεστε λοιπόν επειδή προσπάθησαν» απάντησε ενοχλημένος ο Δρ 

Γκαριτίδης, ο οποίος σε καμία περίπτωση δεν ήθελε να κρίνει συναδέλφους του. 

Μάλιστα, οσάκις στο παρελθόν η Αρετή είχε κάνει αρνητικό σχόλιο για κάποιο γιατρό – 

ανωνύμως πάντοτε – ο Δρ Γκαριτίδης την επέπληττε θυμωμένος, επαναλαμβάνοντας: «Οι 

γιατροί δεν είναι θεοί. Προσπαθούν το καλύτερο για να σώσουν τους ασθενείς. Άλλωστε η 

ιατρική είναι εμπειρική επιστήμη». 



  

 «Έχετε δίκιο… Ένας διάσημος Καναδός γιατρός, ο William Osler, είχε πει ότι η ιατρική 

 είναι επιστήμη της αβεβαιότητας και τέχνη της πιθανότητας» πρόσθεσε η Αρετή και 

καληνύχτισε τον Δρα Γκαριτίδη. 

Ώστε οι γιατροί προσπαθούν το καλύτερο, ε; Μακάρι να είχε και η Αρετή την ίδια άποψη 

για τους γιατρούς. Δυστυχώς, σε όλη τη διάρκεια της πολύμηνης νοσηλείας της αδελφής της είχε 

διαπιστώσει πολλές περιπτώσεις ανευθυνότητας, αδιαφορίας, σκληρότητας, επιπολαιότητας, 

απροσεξίας, σοβαρών παραλήψεων και επιστημονικής ανεπάρκειας. Και αυτό δεν είχε να κάνει 

με τις ελλείψεις των νοσοκομείων σε προσωπικό ή νοσηλευτικά υλικά, πράγμα που απέδιδαν 

στην κρίση. Είχε να κάνει με την έλλειψη αγάπης και επαγγελματικής συνείδησης των γιατρών 

προς τους ασθενείς τους – τα “περιστατικά” – όπως ψυχρά τους αποκαλούσαν. 

Την επομένη, 17/10/2014, πρωί-πρωί επαναλήφθηκε το σύνηθες σπορ της αιμοληψίας από 

την επικίνδυνα αναιμική Σεμίνα, με τις νοσηλεύτριες να καταφθάνουν από τα χαράματα και σαν 

βαμπίρ να επιπίπτουν στις χιλιοτρυπημένες φλέβες της ασθενούς, σκάβοντάς τες χωρίς οίκτο. 

Τούτη τη φορά, μάλιστα, είχαν και έναν ακόμη σοβαρό λόγο: ήθελαν, συν τοις άλλοις, να 

διαπιστώσουν και τις αλλοιώσεις στο αίμα που είχε επιφέρει το φάρμακο που ατυχώς της είχαν 

χορηγήσει την προηγουμένη και το οποίο είχε προκαλέσει τα κόκκινα εξανθήματα που της 

κάλυψαν όλο το σώμα. 

«Θα έπρεπε να στείλουν τα ευρήματα στην Αμερική, στους κατασκευαστές του πολλά 

υποσχόμενου αυτού φαρμάκου για το Λύκο, ώστε να τα προσθέσουν στις στατιστικές των 

επικίνδυνων παρενεργειών του, αφού προφανώς το φάρμακο αυτό βρίσκεται ακόμη σε 

πειραματικό στάδιο» σκεπτόταν η Αρετή. 

Οι φωνές της Σεμίνας από τον πόνο των τρυπημάτων για ανεύρεση κατάλληλης φλέβας 

ακούγονταν στο διάδρομο, και οι αδελφές Λιβέρη απορούσαν και διερωτώντο αν ο 

ειδικευόμενος γιατρός και οι νοσηλεύτριες που επιχειρούσαν έπιαναν για πρώτη φορά βελόνα 

στα χέρια τους. «Έλεος, πια! Tέτοια αδεξιότητα δεν εξηγείται αλλιώς» έλεγαν μεταξύ τους. 

Όσο για τη διάθεση της Σεμίνας, προς μεγάλη έκπληξη όλων, και ιδιαίτερα των αδελφών 

της, ήταν ακόμη σχετικά καλή. Σε κάποια στιγμή μάλιστα, αγκαζέ με την Ευγενία, επισκέφτηκε 

τις ασθενείς στο θάλαμο 606 που είχε μείνει την πρώτη εφιαλτική νύχτα, για να δει τι κάνουν. Η 

Σεμίνα ήταν πολύ κοινωνική και έπιανε γνωριμίες στο άψε σβήσε. Διατηρούσε επίσης την 

υψηλή αίσθηση του χιούμορ που είχε τις παλιές καλές ημέρες, και ήθελε να κάνει πλάκα με την 

κυρα-Γιωργία που την είχε αράξει για τρίμηνες διακοπές στο Μπορνάτειο. 

«Άσε, πού να στα λέμε! Χθες το βράδυ έγινε το σώσε εδώ. Καλά που έφυγες, θα σε 

τσαλαπατούσαν» είπε η κυρία Πολυξένη, η μητέρα της Ελπίδας. 

«Τι έγινε, τι έγινε;» ρώτησε με ανυπομονησία η Σεμίνα. 

«Έλα πιο κοντά και σκύψε να σου πω, διότι δεν θέλω να μας ακούει η κυρα-Γιωργία». 

Η Σεμίνα πλησίασε, και η κ. Πολυξένη της είπε σχεδόν ψιθυριστά: «Χθες το βράδυ, κατά 

τις 7:00 μ.μ, εισέβαλαν δύο αστυνομικοί και πήραν δια της βίας την κυρα-Γιωργία και την πήγαν 

στο αστυνομικό τμήμα, όπου ειδοποίησαν τον αδελφό της να πάει να την πάρει. Κι εκεί που 

εμείς ανασάναμε με ανακούφιση και είπαμε “δόξα το Θεό”, τρεις ώρες αργότερα, γύρω στις 

10:00 μ.μ., βλέπουμε ένα νοσοκόμο να φέρνει πίσω την κυρα-Γιωργία πάνω σε μια αναπηρική 

καρέκλα, διότι προσποιούνταν ότι δεν μπορεί να περπατήσει, και να την εναποθέτει στο ίδιο 

κρεβάτι. Το τι έγινε στο αστυνομικό τμήμα με τον αδελφό της δεν το μάθαμε και ούτε θα το 

μάθουμε. Προφανώς δεν πήγε να την πάρει και οι αστυνομικοί δεν ήξεραν τι να την κάνουν και 



  

μας την έφεραν πίσω». Η αντίδραση της Σεμίνας ήταν να ξεσπάσει σε μια καλή δόση γέλιου, 

που τόσο το είχε ανάγκη. 

Την επομένη έφτασαν από το Καστέλο ο Ευτύχης με τη γυναίκα του Ευδοκία, και η Σεμίνα 

ήταν ιδιαίτερα χαρούμενη. Ήθελε μάλιστα να κάνει βόλτες στο διάδρομο αγκαζέ με τον Ευτύχη, 

και έκανε σχέδια για τα Χριστούγεννα. 

«Τα Χριστούγεννα σας θέλω όλους στο σπίτι μας στο Χαλάνδρι. Θα στολίσω μεγάλο 

δένδρο και θα περάσουμε πολύ όμορφα. Θα είναι και μια αλλαγή και για σας να δείτε την Αθήνα 

στολισμένη Χριστουγεννιάτικα. Κρεβάτι έχω, θα βολευτούμε». 

«Ναι, Σεμίνα μου, θα έρθουμε για να κάνουμε μαζί Χριστούγεννα. Ευχαριστούμε για την 

πρόσκληση» απάντησε ο Ευτύχης. 

Αργά το βράδυ ο Ευτύχης και η Ευδοκία έφυγαν για να προφτάσουν το τελευταίο 

λεωφορείο για το Καστέλο, ενώ η Σεμίνα πέρασε μια γλυκιά νύχτα ονειρευόμενη τα 

Χριστούγεννα. Είχε ξεχάσει ότι είχε μπει στο Μπορνάτειο μόνο για τρεις μέρες και είχε 

συμβιβαστεί με τη συνεχιζόμενη νοσηλεία της, χωρίς ποτέ να ρωτήσει γιατί δεν της δίνουν 

εξιτήριο όπως της είπε υποσχεθεί ο Δρ Ξιπασάκης. 

Όσο για την κυρα-Γιωργία, η εκδίωξή της από το Μπορνάτειο επαναλήφθηκε 4 ημέρες 

αργότερα, παρουσία εισαγγελέα. Τούτη τη φορά η κυρα-Γιωργία δεν επέστρεψε. Δηλαδή δεν 

είχε επιστρέψει μέχρις ότου η Σεμίνα πήρε εξιτήριο… 

 
Μετά την αποτυχία του “θαυματουργικού” φαρμάκου που θα θεράπευε το Λύκο, τόσο η 

επιμελήτρια Δρ Περιφανίδη όσο και ο ειδικευόμενος στρατιωτικός γιατρός Δρ Ξιπασάκης 

αραίωσαν τις επισκέψεις τους στη Σεμίνα και απέφευγαν επίσης και τις αδελφές της. Μόνη 

παρηγοριά των αδελφών Λιβέρη ήταν η συμπαθέστατη κ. Λαγοπούλου που επισκεπτόταν 

καθημερινά τη Σεμίνα και έπιανε κουβεντούλα μαζί της. Η Σεμίνα της παραπονέθηκε ότι δεν 

είχε ενεργηθεί κανονικά από την ημέρα που μπήκε στο Μπορνάτειο και ζήτησε να της κάνουν 

υποκλυσμό, όπως είχαν εισηγηθεί οι γιατροί κατά την προηγούμενη νοσηλεία της στο 

Σκουλάπειο. 

«Δεν πειράζει, δεν μας ανησυχεί αυτό» ήταν η καθησυχαστική απάντηση της Δρος 

Λαγοπούλου, η οποία δεν έδωσε καν εντολή στην κουζίνα για τροποποίηση της διατροφής της 

Σεμίνας. Καθημερινά τη στούπωναν με δυσκοίλιες τροφές, δηλαδή κρέας – μοσχάρι, μπιφτέκια 

μοσχαρίσια ή κοτόπουλο – με ρύζι, μακαρόνια ή πατάτες, και ελάχιστα ή καθόλου σαλατικά. 

Μετά από πολλή πίεση των αδελφών Λιβέρη, χορηγήθηκε στη Σεμίνα υπακτικό υπόθετο 

Dulcolax, το οποίο όμως ελάχιστα ανακούφισε. Για υποκλυσμό ούτε ήθελε να ακούσει η Δρ 

Λαγοπούλου. 

«Μα, κυρία Λαγοπούλου, η Σεμίνα δεν έχει ενεργηθεί κανονικά από την ημέρα που μπήκε 

στο Μπορνάτειο, και στο Σκουλάπειο μας είχαν πει ότι, εάν έχει λιγότερες από τρεις κενώσεις 

την ημέρα, πρέπει οπωσδήποτε να γίνεται υποκλυσμός στη Σεμίνα, διότι ελλοχεύει ο κίνδυνος 

ηπατικής εγκεφαλοπάθειας καθώς οι τοξίνες περνάνε στον εγκέφαλο. Εσείς δεν ανησυχείτε για 

ένα τέτοιο ενδεχόμενο;» ρώτησε η Αρετή. 

«Σας είπα ότι στο Σκουλάπειο έκαναν λάθος διάγνωση. Δεν υπήρξε ποτέ ηπατική 

εγκεφαλοπάθεια» επέμεινε η Δρ Λαγοπούλου, δείχνοντας ενοχλημένη. 

Εν τω μεταξύ, η κλινική εικόνα της Σεμίνας σιγά-σιγά επιδεινωνόταν, όπως και οι δείκτες 

του αίματός της. 



  

Στις αιματολογικές εξετάσεις της 18ης Οκτωβρίου 2014, τα αιμοπετάλια είχαν κατέβει στις 

48 Κ/μL και ο αιματοκρίτης στο 26,2. Εξάλλου, τα ερυθρά αιμοσφαίρια ήταν 2,6 M/μL, ενώ τα 

 λευκά αιμοσφαίρια ήταν 3,37 Κ/μL. Οι αντίστοιχοι δείκτες κατά την εισαγωγή στο Μπορνάτειο 

 μόλις τέσσερις μέρες ενωρίτερα (14/10/2014) ήταν: αιμοπετάλια 62 Κ/μL, αιματοκρίτης 30,7%, 

 ερυθρά αιμοσφαίρια 2,95 Μ/μL, ενώ τα λευκά αιμοσφαίρια ήταν 4,5 Κ/μL, δηλαδή φυσιολογικά. 

Θορυβημένοι από τα αποτελέσματα αυτά οι θεράποντες ιατροί της Σεμίνας αποφάσισαν την 

Κυριακή, 19/10/2014, να της κάνουν μετάγγιση με 150 mg human albumin (πρωτεΐνη πλάσματος 

αίματος) και μία μονάδα “πλυμένα” RBC, ελπίζοντας να ανεβάσουν και να σταθεροποιήσουν τα 

αιμοπετάλια σε υψηλότερο επίπεδο. 

Εξάλλου, το ασκιτικό υγρό συσσωρευόταν στην κοιλιά της Σεμίνας και, επιτέλους, οι 

γιατροί αποφάσισαν ότι έπρεπε να της κάνουν παρακέντηση για να το αφαιρέσουν. Το ραντεβού 

στον αξονικό τομογράφο, με τη βοήθεια του οποίου θα γινόταν η παρακέντηση, ορίστηκε για τις 

5 το απόγευμα της Δευτέρας, 20/10/2014. Το κτίριο 8 όπου βρισκόταν ο αξονικός τομογράφος 

ήταν καμιά 300αριά μέτρα μακριά από το κτίριο 5 που στεγαζόταν η ρευματολογική κλινική, και 

στις 4:30 μ.μ. ένας τραυματιοφορέας πήγε να παραλάβει τη Σεμίνα με αναπηρικό καροτσάκι για 

να τη μεταφέρει εκεί. Η Αρετή και η Ευγενία ακολουθούσαν δίπλα της, ενθαρρύνοντας και 

βεβαιώνοντάς την ότι όλα θα πήγαιναν καλά και σύντομα θα ξαλάφρωνε από το περιττό βάρος 

του ασκιτικού υγρού που κουβαλούσε στην κοιλιά της. 

Κατέβηκαν τρεις ορόφους με τον ανελκυστήρα, πέρασαν πάνω από μια αερογέφυρα που 

συνέδεε τα δύο κτίρια, κατέβηκαν ξανά άλλους τρεις ορόφους, βάδισαν καμιά πενηνταριά μέτρα 

σ’ ένα διάδρομο και τελικά ο τραυματιοφορέας τις άφησε έξω από το θάλαμο που ήταν ο 

αξονικός τομογράφος, λέγοντας: «Περιμένετε εδώ, ο ακτινολόγος θα πάρει την ασθενή σε λίγο. 

Μην απομακρυνθείτε, θα σας φωνάξει». 

Η ώρα περνούσε, αλλά η Σεμίνα παρέμενε στα αζήτητα. Ο ένας ασθενής πάνω σε φορείο 

έβγαινε, ο άλλος έμπαινε, αλλά η σειρά της Σεμίνας δεν ερχόταν. Μετά από μια ώρα αναμονής,  

η Αρετή έχασε την υπομονή της και εισέβαλε στο θάλαμο με τον αξονικό τομογράφο. Ένας 

νοσηλευτής προσπάθησε να τη βγάλει έξω, αλλά εκείνη αντιστεκόταν. 

«Το ραντεβού για την αδελφή μου ήταν στις 5 και τώρα η ώρα είναι 6. Είναι βαριά ασθενής 

και δεν μπορεί να περιμένει στο αναπηρικό καροτσάκι. Πρέπει να επιστρέψει στο κρεβάτι της 

για να ξαπλώσει. Πότε θα την πάρετε μέσα για την παρακέντηση;» 

«Σε λίγο, σε λίγο» απάντησε ο ακτινολόγος που είχε ακούσει την Αρετή να τσιρίζει και 

συμπλήρωσε σε πολύ αυστηρό ύφος: «Περάστε αμέσως έξω κυρία μου. Απαγορεύεται η είσοδος 

των συνοδών εδώ μέσα». 

Η Αρετή επέστρεψε στις αδελφές της και προσπάθησε να τις καθησυχάσει. Η Σεμίνα 

τηλεφώνησε σε κάνα δυο φίλες της από το κινητό για να περάσει η ώρα και να ξεχαστεί, 

ελπίζοντας πως όταν άνοιγε ξανά η πόρτα του θαλάμου θα ήταν το δικό της όνομα που θα 

φώναζαν. Δυστυχώς δεν συνέβη. Αντί αυτής, μετέφεραν σε φορείο έναν ηλικιωμένο άνδρα, που 

ήταν, λέει, πιο επείγον “περιστατικό” από της Σεμίνας. 

Αγανακτισμένη η Αρετή τηλεφώνησε στην προϊσταμένη της Ρευματολογικής Κλινικής για 

να διαμαρτυρηθεί: «Μας κλείσατε ραντεβού για τις 5:00, ώστε να μην περιμένει η αδελφή μου 

στο διάδρομο, η οποία όπως ξέρετε είναι πολύ εξαντλημένη, και τώρα είναι 7:30 μ.μ. και ακόμη 

περιμένουμε. Έχει ήδη περάσει η ώρα που θα έτρωγε το βραδινό της και θα έπαιρνε τα φάρμακά 

της, και δεν ξέρω αν μετά από τόση αναμονή και ταλαιπωρία θα αντέξει την παρακέντηση». 



  

«Ναι, μα, ξέρετε, υπήρξαν και επείγοντα περιστατικά που έπρεπε να προηγηθούν· θα σας 

φωνάξει όμως σύντομα». 

Ήταν η ώρα 8:15 μ.μ. όταν πήραν τη Σεμίνα στον ακτινολογικό θάλαμο, και η Αρετή μπήκε 

μαζί της για να τη βοηθήσει να βγάλει το νυχτικό της. Κατόπιν της ζήτησαν να βγει έξω. 

Όταν τελείωσε η αφαίρεση του ασκιτικού υγρού από τη Σεμίνα και η Αρετή ξαναμπήκε στο 

θάλαμο για να τη ντύσει, ο ακτινολόγος της είπε ότι η παρακέντηση έγινε πολύ ομαλά, και η 

μεγαλύτερη ποσότητα ασκιτικού υγρού (1800cc) αφαιρέθηκε. Θα έπρεπε όμως η τρύπα να μείνει 

ανοιχτή όσο χρειαζόταν για να φύγει και το υπόλοιπο υγρό. Κατόπιν ο θεράπων ιατρός που την 

παρακολουθούσε θα αφαιρούσε τον σωλήνα παροχέτευσης και θα την έκλεινε. Είπε ακόμη κάτι 

για το οποίο τόσο η Αρετή όσο και η Ευγενία δεν πίστευαν στ’ αυτιά τους: «Δεν διαπίστωσα 

κανένα πρόβλημα στο συκώτι». 

Οι αδελφές Λιβέρη χρειάστηκε να περιμένουν άλλα τρία τέταρτα μέχρι να βρεθεί 

τραυματιοφορέας και αναπηρικό καροτσάκι για να μεταφέρει τη Σεμίνα στο θάλαμο νοσηλείας 

της. Η ώρα ήταν 10:00 μ.μ. όταν η Σεμίνα ξάπλωσε στο κρεβάτι της, κυριολεκτικά 

εξουθενωμένη. Η κουζίνα είχε κλείσει προ πολλού και το μόνο που μπορούσαν να της 

προσφέρουν ήταν ένα νερουλό γιαουρτάκι. 

Εκείνο το βράδυ η Ευγενία δεν έφυγε από το πλευρό της Σεμίνας. Είχε τηλεφωνήσει από 

νωρίς στην Χριστίνα, την αποκλειστική νοσοκόμα, να μην έρθει. Μετά την παρακέντηση ήθελε 

να περάσει τη νύχτα μαζί της, κρατώντας της το χέρι. Μεγαλύτερη ασφάλεια ένιωθε η Σεμίνα 

όταν η Ευγενία ήταν δίπλα της. 

«Πήγαινε εσύ στο σπίτι να κοιμηθείς για να ξεκουραστείς, και θα μείνω εγώ με τη Σεμίνα» 

είπε η Αρετή στην Ευγενία, η οποία είχε χάσει 5 κιλά τον τελευταίο μήνα. 

«Όχι, θέλω να μείνει μαζί μου η Ευγενία» είπε η Σεμίνα, κρατώντας σφικτά το χέρι της. 

«Γιατί αγάπη μου; Το ίδιο σε αγαπάω και εγώ» είπε τρυφερά η Αρετή. 

«Ναι, δεν αμφιβάλλω. Αλλά να, αλλιώς νιώθω με την Ευγενία. Βλέπεις τα 35 τελευταία 

χρόνια, όταν άνοιγα τα μάτια μου κάθε πρωί, την Ευγενία έβλεπα. Και πριν κοιμηθώ το βράδυ, 

την Ευγενία έβλεπα». 

Τελικά η Σεμίνα πείστηκε ότι η Ευγενία έπρεπε να πάει να κοιμηθεί στο σπίτι για να 

αναλάβει δυνάμεις ώστε να μπορεί να στέκεται στο πλευρό της την ημέρα. 

Η νύχτα κύλησε σχετικά ήρεμα για τη Σεμίνα, με μόνη την ενόχληση του σωλήνα 

παροχέτευσης από τον οποίο συνέχισε να στάζει ασκιτικό υγρό. 

Στις επτά το πρωί, 21/10/2014, η Ευγενία βρισκόταν στο πλευρό της για να πλύνει την 

αγαπημένη της αδελφούλα και να της δώσει το πρωινό και τα φάρμακά της. Ωστόσο η Αρετή δεν 

είχε πρόθεση να φύγει. Τη νύχτα την είχε πάρει λίγο ο ύπνος στην πολυθρόνα που είχαν 

νοικιάσει και ένιωθε αρκετά δυνατή για να παραμείνει κι εκείνη στο πλευρό της Σεμίνας. Ήθελε 

να είναι παρούσα κατά την αφαίρεση του σωλήνα παροχέτευσης του ασκιτικού υγρού από την 

κοιλιά της Σεμίνας. 

«Αρετή, φύγε εσύ τώρα να πας στο σπίτι να κοιμηθείς. Δεν σε χρειάζομαι» είπε η Σεμίνα, 

αφού είχε πάρει το πρωινό της. 

«Θα φύγω αργότερα αγάπη μου, αφού πρώτα σου βγάλουν το σωλήνα παροχέτευσης. Αν 

δεν έχουν έλθει να τον βγάλουν στις επόμενες δύο ώρες, θα πάω να ρωτήσω την προϊσταμένη. 

Έλα τώρα να σου κάνω μασάζ στα πόδια με λαδάκι που ξέρω ότι σου αρέσει. Στην κοιλιά θα  

σου κάνω το απόγευμα, που ελπίζω να σου έχουν βγάλει το σωληνάκι». 



  

Κατά τις 10:30, η Αρετή χτύπησε την πόρτα του γραφείου της προϊσταμένης, αλλά ούτε 

φωνή ούτε ακρόαση. Περίμενε λίγο και ξαναχτύπησε πιο δυνατά, φωνάζοντας συγχρόνως 

«Αδελφή!!» 

«Ποιον θέλετε;» ακούστηκε μια φωνή πίσω της. «Την προϊσταμένη. Εδώ δεν είναι το 

γραφείο της;» 

«Εδώ είναι, αλλά αυτή τη στιγμή απουσιάζει. Τι την θέλετε;» 

«Θέλω να την ρωτήσω πότε θα βγάλουν το σωλήνα παροχέτευσης από την κοιλιά της 

αδελφής μου Σεμίνας Λιβέρη. Εδώ και αρκετή ώρα δεν στάζει πια ασκιτικό υγρό». 

«Αυτό είναι δουλειά των γιατρών, ρωτήστε τη γιατρό που την παρακολουθεί» απάντησε η 

νοσηλεύτρια. 

Στη συνέχεια η Αρετή αναζήτησε την ειδικευόμενη ρευματολόγο Δρα Λαγοπούλου και της 

έθεσε το ίδιο ερώτημα. 

«Ο καθετήρας θα βγει όταν στραγγίσει το ασκιτικό υγρό. Ενημερώστε με όταν θα δείτε τον 

καθετήρα να μην στάζει άλλο υγρό στην πλαστική σακούλα» είπε η γιατρός και συμπλήρωσε: 

«Ελάτε όμως σε μισή ώρα στο γραφείο μου να σας ενημερώσω για τα αποτελέσματα των 

τελευταίων αιματολογικών εξετάσεων της αδελφής σας». 

«Μα, κυρία Λαγοπούλου, το υγρό έχει ήδη σταματήσει να πέφτει εδώ και αρκετή ώρα» 

διαμαρτυρήθηκε η Αρετή. 

«Εντάξει, θα ενημερώσω το γιατρό που εφημερεύει το απόγευμα να το βγάλει. Εγώ στη 1:00 

μ.μ. πρέπει να φύγω· έχω ανειλημμένη υποχρέωση». 

Σε μισή ώρα ακριβώς η Αρετή βρισκόταν στο γραφείο της Δρος Λαγοπούλου για να 

ενημερωθεί για τα αποτελέσματα των αιματολογικών εξετάσεων. 

«Λοιπόν, έχω καλά νέα να σας πω για την αδελφή σας. Οι μεταγγίσεις που της έγιναν την 

Κυριακή βοήθησαν να ανεβούν λίγο οι επίμαχοι δείκτες του αίματος της αδελφής σας. Είμαι 

συγκρατημένα αισιόδοξη». 

Στη συνέχεια η Δρ Λαγοπούλου παρουσίασε τα αποτελέσματα της 20ης και της 21ης 

Οκτωβρίου. Η Αρετή εστίασε την προσοχή της στους επίμαχους δείκτες. 

 Την Δευτέρα 20/10/2014, τα αιμοπετάλια ανέβηκαν στις 58 K/μL, ο αιματοκρίτης   ανέβηκε 

 στο 29%, τα ερυθρά αιμοσφαίρια στα 2,76M/μL και τα λευκά στο φυσιολογικό επίπεδο 4,3K/μL. 

 Στις 21/10/2014, υπήρχε περισσότερη πρόοδος: αιμοπετάλια 70 K/μL, αιματοκρίτης 29,3%, 

 ερυθρά αιμοσφαίρια 2,78 Μ/μL και λευκά στο φυσιολογικότατο 4,9 K/μL. 

«Μακάρι οι δείκτες αυτοί να σταθεροποιηθούν εκεί» είπε η Δρ Λαγοπούλου στην Αρετή 

που κρεμόταν από τα χείλη της, προσθέτοντας: «Σε κάθε περίπτωση τα αιμοπετάλια μην 

περιμένετε να ανέβουν πάνω από τις 75.000. Να είστε ευχαριστημένες το επίπεδο των 

αιμοπεταλίων να κυμαίνεται γύρω στις 70.000 ώστε να αποφευχθεί ο κίνδυνος αιμόλυσης». 

«Μην το λέτε αυτό, κυρία Λαγοπούλου. Πρέπει να είμαστε αισιόδοξες και να πιστεύουμε  

σε κάτι καλύτερο» απάντησε η Αρετή, η οποία ήταν φανατική ακόλουθος της σχολής της θετικής 

σκέψης και θετικής ομολογίας. 

Γύρω στις 5 το απόγευμα, ο εφημερεύων ιατρός Δρ Στουπίδης κατέφθασε με μια νοσοκόμα 

για να βγάλει τον καθετήρα. Όπως ήταν πάγια τακτική, ζήτησαν από τους επισκέπτες και τις 

συνοδούς να βγουν από το θάλαμο. Οι αδελφές της Σεμίνας στήθηκαν έξω από την πόρτα του 

θαλάμου για να ενημερωθούν από τον Δρα Στουπίδη όταν θα έβγαινε, προτού εξαφανιστεί μέσα 

στους διαδρόμους και σε άλλους θαλάμους νοσηλείας. 



  

Σε περίπου μία ώρα, ο κ. Στουπίδης βγήκε σκυθρωπός και σχεδόν δια της βίας οι αδελφές 

Λιβέρη τον σταμάτησαν. 

«Πώς πήγε η αφαίρεση του σωλήνα παροχέτευσης, γιατρέ; Όλα καλά;» 

«Δεν έγινε η αφαίρεση» απάντησε, χωρίς να δώσει εξηγήσεις, και έφυγε βιαστικά, ενώ η 

Αρετή μάταια έτρεχε ξοπίσω του ρωτώντας, «Γιατί; Πώς; Τι έφταιξε;» 

Όταν η Ευγενία και η Αρετή επέστρεψαν στο πλευρό της Σεμίνας, έμαθαν από την ίδια ότι ο 

ειδικευόμενος ρευματολόγος Δρ Στουπίδης με τη νοσηλεύτρια βοηθό του δεν μπόρεσαν να τον 

βγάλουν, και από τη συζήτηση μεταξύ τους κατάλαβε ότι δεν είχαν ξαναβγάλει καθετήρα αυτού 

του είδους. Αυτό το επιβεβαίωσε και η ασθενής στο διπλανό κρεβάτι, η οποία παρακολουθούσε 

την προσπάθειά τους, καθώς και η προϊσταμένη της πτέρυγας, η οποία μετά από πολλά 

παρακάλια της Ευγενίας είχε τηλεφωνήσει στον Δρα Στουπίδη για να πληροφορηθεί γιατί δεν 

έγινε η αφαίρεση του καθετήρα από την ασθενή Σεμίνα Λιβέρη. 

Η Σεμίνα θα περνούσε άλλη μια νύχτα με την ταλαιπωρία και τη δυσφορία που της 

προκαλούσε ο καθετήρας, αλλά δεν διαμαρτυρήθηκε. Είχε άραγε συνηθίσει να βλέπει ανίκανους 

γιατρούς ή μήπως δεν είχε πια το κουράγιο να διαμαρτύρεται; Μήπως είχε παραιτηθεί; 

Αυτά τα ερωτήματα βασάνιζαν την Αρετή και την Ευγενία. Από τη μια θαύμαζαν την 

ιώβεια υπομονή και τη στωικότητα της Σεμίνας, από την άλλη τις ανησυχούσε το γεγονός της μη 

αντίδρασης σε οτιδήποτε στραβό κι ανάποδο έβλεπε. 

Την επομένη το μεσημέρι, 22/10/2014, εμφανίστηκε η Δρ Λαγοπούλου με το βοηθό της, 

επίσης ειδικευόμενο ρευματολόγο, Δρα Θελημάκη, για να βγάλουν τον καθετήρα από την κοιλιά 

της Σεμίνας και να κλείσουν καταλλήλως την οπή. 

Έβγαλαν έξω τις συνοδούς και, μετά από προσπάθεια περίπου μισής ώρας, επιτέλους τα 

κατάφεραν! Καθώς έβγαιναν από το θάλαμο η Αρετή ρώτησε την Δρα Λαγοπούλου: «Βγήκαν τα 

αποτελέσματα των σημερινών αιματολογικών εξετάσεων, γιατρέ;» 

Η Δρ Λαγοπούλου κοντοστάθηκε, κοίταξε την Αρετή στα μάτια, και της είπε: «Δυστυχώς 

οι δείκτες του αίματος της αδελφής σας κατέβηκαν ξανά…» 

«Κατέβηκαν πολύ, γιατρέ;» 

«Δεν θυμάμαι ακριβώς πόσο, αλλά κατέβηκαν». 

«Να έρθω στο γραφείο σας για δύο λεπτά; Δεν θα σας απασχολήσω περισσότερο». 

«Καταλαβαίνω την αγωνία σας… Ελάτε» απάντησε η Δρ Λαγοπούλου διστακτικά. 

Δυστυχώς η χαρά των αδελφών Λιβέρη για τη βελτίωση του αίματος της Σεμίνας κράτησε 

μόνο δυο μέρες. 

 Η Γενική Αίματος εκείνη την ημέρα, 22/10/2014, έδειξε ότι τα αιμοπετάλια είχαν πέσει ξανά 

 στις 63 K/μL, ο αιματοκρίτης στο 26%, τα ερυθρά αιμοσφαίρια  στο 2,46 Μ/μL και τα λευκά 

 είχαν καταποντιστεί στο 2,7 K/μL από 4,9 που ήταν την προηγουμένη. 

«Απίστευτο!» είπε η Αρετή στην Δρα Λαγοπούλου. «Δεν είναι δυνατόν μέσα σε μια μέρα 

τόση διαφορά! Ή σήμερα ο μικροβιολόγος έκανε λάθος στη μέτρηση ή χθες. Πότε πρόλαβαν τα 

λευκά αιμοσφαίρια και έπεσαν τόσο πολύ;» 

«Συμβαίνουν και αυτά» απάντησε η γιατρός. «Η πορεία των ασθενειών είναι απρόβλεπτη». 

Ωστόσο η Αρετή δεν πείστηκε ότι δεν υπήρξε λάθος στο εργαστήριο και ήλπιζε ότι την 

επομένη οι δείκτες του αίματος της Σεμίνας θα ήταν καλύτεροι. Φυσικά η Σεμίνα δεν έπρεπε να 

γνωρίζει τίποτα από αυτά, τη στιγμή που τόσο η Ευγενία όσο και η Αρετή προσπαθούσαν με 

κάθε τρόπο να της ανεβάζουν το ηθικό και να την κρατάνε αισιόδοξη. 



  

Κατά τις 2:30 μ.μ. η επιμελήτρια Δρ Περιφανίδη επισκέφτηκε τη Σεμίνα και ρώτησε την 

ίδια και τις αδελφές της αν θα επέτρεπαν να γίνει η πολυσυζητημένη βιοψία ήπατος. 

«Θέλω απάντηση μέχρι αύριο» είπε, αλλά οι αδελφές Λιβέρη δεν χρειάζονταν μία μέρα για 

να σκεφτούν. 

«Δεν θέλω να μου κάνουν βιοψία» απάντησε αυθόρμητα η Σεμίνα, προτού ακούσει την 

απάντηση των αδελφών της. 

«Όχι, δεν θέλουμε να γίνει βιοψία ήπατος. Το θέμα αυτό για μας έχει κλείσει και δεν το 

συζητάμε» πρόσθεσαν με μια φωνή η Αρετή με την Ευγενία. 

«Καλά, σκεφτείτε το μέχρι αύριο, μπορεί να αλλάξετε γνώμη» είπε η κ. Περιφανίδη. 

Αργά το απόγευμα πέρασε ξανά να δει τη Σεμίνα η ειδικευόμενη ρευματολόγος Δρ 

Λαγοπούλου, η οποία είχε δείξει εξαρχής συμπάθεια προς τη Σεμίνα. Κάθισε δίπλα της, της 

έπιασε το χέρι και, ενώπιον της Αρετής και της Ευγενίας, είπε: «Αυτά που θα πω θέλω να 

μείνουν μεταξύ μας. Γνωρίζω ότι η επιμελήτρια Δρ Περιφανίδη ζητάει βιοψία ήπατος. Η άποψή 

μου είναι να μη γίνει. Αφενός διότι με τόσο μεγάλη αναιμία και χαμηλά αιμοπετάλια υπάρχει 

μεγάλη πιθανότητα αιμορραγίας με κίνδυνο για τη ζωή της Σεμίνας, αφ’ ετέρου διότι 

οποιαδήποτε διάγνωση κι αν γίνει βάσει της βιοψίας δεν θα αλλάξει η θεραπευτική αγωγή. Θα 

συνεχίσει να παίρνει κορτιζόνη. Άλλωστε η κίρρωση του ήπατος επιβεβαιώθηκε από τη βιοψία 

του ασκιτικού υγρού. 

»Για να είμαι ειλικρινής απέναντί σας, τη βιοψία τη θέλουν για ερευνητικούς λόγους, και 

όχι για να δώσουν κάποια άλλη αγωγή. Αν ήταν η μητέρα μου στη θέση και στην κατάσταση της 

Σεμίνας δεν θα επέτρεπα ποτέ να της κάνουν βιοψία ήπατος». 

«Σας ευχαριστούμε για την ειλικρίνειά σας, κυρία Λαγοπούλου. Απλά επιβεβαιώσατε ότι η 

απόφασή μας να μην γίνει βιοψία ήταν σωστή». 

«Βιοψία δεν επιτρέπω να μου κάνουν» επανέλαβε για δεύτερη φορά η Σεμίνα. «Όχι βιοψία! 

Τέλος!» συμπλήρωσε με ζωηρή φωνή που εξέπληξε ακόμη και τις αδελφές της. 

Το απόγευμα πέρασε σχετικά ήσυχα, με την Αρετή να κάνει το καθιερωμένο μασάζ σε όλο 

το σώμα της Σεμίνας, από την κορυφή μέχρι τα νύχια, και κάπου-κάπου να τη φιλάει παντού. 

Ήταν το ξεχείλισμα αγάπης και πόνου που ένιωθε η Αρετή για την άρρωστη αδελφούλα της, και 

που δεν ήξερε πώς αλλιώς να το εκφράσει. Και αυτό το καθημερινό μασάζ η Σεμίνα το περίμενε 

– πώς το περίμενε! Μάλιστα δεν ήθελε να της το προσφέρει άλλος κανένας, ούτε η αποκλειστική 

νοσοκόμα αλλά ούτε και η αγαπημένη της Ευγενία! 

Την επομένη, 23/10/2014, η Αρετή στήθηκε από τις 10:00 π.μ. στον προθάλαμο του 

γραφείου της επιμελήτριας κ. Περιφανίδη για να της ανακοινώσει την οριστική απόφαση να μη 

γίνει βιοψία ήπατος. 

Όταν μετά από καμιά ώρα – και αφού είχε μπει και είχε βγει από το γραφείο της κάμποσες 

φορές και την είχε αγνοήσει – η κ. Περιφανίδη της είπε να περάσει μέσα, η Αρετή χωρίς 

περιστροφές της είπε: «Κυρία Περιφανίδη, η αδελφή μου δεν δέχεται επ’ ουδενί να γίνει βιοψία 

ήπατος. Τι θα κάνετε τώρα; Ποια είναι τα επόμενα βήματά σας; Ήδη η Σεμίνα έχει χειροτερέψει 

και μετά βίας σηκώνεται πια από το κρεβάτι να κάνει μερικά βήματα». 

Αυτή την αρνητική απάντηση δεν την κατάπιε καλά η Δρ Περιφανίδη. Της χάλαγε τα 

ερευνητικά σχέδια, φαίνεται… 

«Ακούστε κυρία Λιβέρη, η αδελφή σας είναι πολύ σοβαρά! Πάρτε το απόφαση επιτέλους! 

Αυτές οι περιπτώσεις έχουν ημερομηνία λήξεως. Πρέπει να αποδεχτείτε τη σκληρή 

πραγματικότητα. Άλλωστε εμείς ως ρευματολόγοι δεν μπορούμε να κάνουμε τίποτα. Το 



  

πρόβλημα της αδελφής σας είναι 95% ηπατολογικό. Η βιοψία του ασκιτικού υγρού έδειξε ότι 

ήταν κιρρωτικό». 

«Τι μου λέτε τώρα, κυρία Περιφανίδη; Ότι επί δύο εβδομάδες κάνατε πειράματα στην 

αδελφή μου ως ρευματολόγοι – με κορυφαίο και επικίνδυνο πείραμα εκείνο το φάρμακο που της 

δώσατε ενδοφλεβίως για να θεραπεύσετε τάχα το Λύκο, το οποίο της γέμισε το σώμα με κόκκινα 

εξανθήματα που δεν έχουν φύγει μέχρι σήμερα – ενώ το πρόβλημά της ήταν 95% ηπατολογικό; 

Μάλιστα απορρίψατε τη διάγνωση του Σκουλάπειου νοσοκομείου ότι η αδελφή μου είχε 

προσβληθεί από ηπατική εγκεφαλοπάθεια λόγω ηπατικής ανεπάρκειας. Είχατε και όλες τις 

εξετάσεις προηγούμενων νοσοκομείων που μιλούσαν για αυτοάνοση ηπατίτιδα, αλλά εσείς 

επιμένατε ότι είναι Λύκος!» 

Η Αρετή ήταν χείμαρρος και δεν έπαιρνε ανάσα ώστε να δώσει την ευκαιρία στη κυρία 

Περιφανίδη να απολογηθεί. 

«Και γιατί προτείνετε βιοψία ήπατος αφού μας λέτε ότι η ασθενής είναι πάρα πολύ σοβαρά 

και πρέπει να το πάρουμε απόφαση; Κάνουν βιοψίες ήπατος και σε ασθενείς στο τελευταίο 

στάδιο;» 

«Σας παρακαλώ, ακούστε με!» τσίριξε η κ. Περιφανίδη. 

«Βεβαίως και θα σας ακούσω, θέλω να ακούσω τι έχετε να μου πείτε για όλα αυτά. Δώστε 

όμως ένα λεπτό ακόμη. Γιατί, κυρία Περιφανίδη, κρατήσατε την αδελφή μου τόσες ημέρες στο 

ρευματολογικό και δεν τη στείλατε δύο ορόφους πιο κάτω όπου είναι η γαστρεντερολογική 

κλινική; Γιατί, έστω, δεν φέρατε ούτε μια φορά έναν ηπατολόγο να εξετάσει κλινικά την αδελφή 

μου; Γιατί δεν φέρατε έστω ένα γαστρεντερολόγο για να βγάλει το σωλήνα παροχέτευσης από 

την κοιλιά της Σεμίνας, αλλά αφήσατε τους ειδικευόμενους ρευματολόγους, που δεν είχαν ιδέα, 

να τη βασανίζουν;» 

Όταν τελείωσε η Αρετή, η Δρ Περιφανίδη βγήκε οργισμένη στην αντεπίθεση, σχεδόν 

τραυλίζοντας: «Και…και… πού ξέρετε εσείς πόσες φορές την ημέρα εγώ επικοινωνούσα με τους 

ηπατολόγους και μου έδιναν οδηγίες;» 

«Ωραία λοιπόν, αφού επικοινωνούσατε καθημερινά με τους ηπατολόγους στον τέταρτο 

όροφο, θα γνωρίζουν ασφαλώς την περίπτωση της αδελφής μου. Ποιος είναι, λοιπόν, ο 

διευθυντής της Γαστρεντερολογικής Κλινικής για να κλείσω ραντεβού και να μιλήσω μαζί του;» 

ρώτησε η Αρετή, προσπαθώντας να κατεβάσει τους τόνους. 

«Διευθυντής είναι ο ηπατολόγος-γαστρεντερολόγος καθηγητής Δρ Κεμιστράκης, ο οποίος 

σήμερα λείπει σε συνέδριο στο εξωτερικό. Τη Δευτέρα θα είναι εδώ, αλλά δέχεται μόνο με 

ραντεβού, και απ’ ό,τι ξέρω είναι κλεισμένος μέχρι τον επόμενο Μάρτιο. Δηλαδή υπάρχει λίστα 

αναμονής πάνω από τέσσερις μήνες» είπε η Δρ Περιφανίδη. 

«Χμ…τέσσερις μήνες, ε; Ακόμη και για άτομα που είναι τόσο σοβαρά όσο η αδελφή μου;» 

μουρμούρισε η Αρετή χωρίς να πάρει απάντηση. 

«Σας ευχαριστώ πολύ» ψέλλισε και έφυγε απογοητευμένη από το γραφείο της κυρίας 

Περιφανίδη. 

«Για ποιο πράγμα την ευχαρίστησα;» αναρωτήθηκε, για να δώσει η ίδια την απάντηση: 

«Μάλλον επειδή άκουσε όλα όσα της καταμαρτυρούσα χωρίς να με πετάξει έξω από το γραφείο 

της». 

Το μεσημέρι, όταν πέρασε ο ειδικευόμενος ρευματολόγος Δρ Θελημάκης, στο πλαίσιο της 

καθιερωμένης επίσκεψης στους ασθενείς, η Αρετή τον πήρε ιδιαίτερα για να του μιλήσει. 



  

«Πώς μπορώ να δω τον ηπατολόγο καθηγητή Δρα Κεμιστράκη για να του μιλήσω για την 

αδελφή μου, ώστε να μην περιμένει για απογευματινό ραντεβού μέχρι τον επόμενο Μάρτιο; 

Όπως μου είπε η Δρ Περιφανίδη, η Σεμίνα είναι πάρα πολύ σοβαρά, και θέλω να τον συναντήσω 

το συντομότερο εδώ στο νοσοκομείο, αμέσως μόλις επιστρέψει από το Συνέδριο, δηλαδή τη 

Δευτέρα. Εσείς μπορείτε με κάποιο τρόπο να του μιλήσετε για να με δεχτεί;» 

«Αυτό δεν είναι και τόσο εύκολο… Βλέπετε, ο Δρ Κεμιστράκης είναι λίγο περίεργος» 

απάντησε ο κ. Θελημάκης. 

«Δηλαδή; Δηλαδή; Τι εννοείτε με το “περίεργος”;» ρώτησε η Αρετή. 

Ο κ. Θελημάκης ξεροκατάπιε για λίγο και απάντησε, χαμογελώντας πονηρά: «Να, δεν ξέρω 

πώς να σας το εξηγήσω. Για να δεχτεί κάποιον ο Δρ Κεμιστράκης πρέπει να ταιριάσει η… 

χημεία τους!» 

«Η “χημεία” είπατε; Και πώς θα ξέρει εάν ταιριάζουν οι χημείες τους, αν πρώτα δεν 

συναντήσει εκείνον που θέλει να τον δει; Έχει τέτοιες μαντικές ικανότητες ο δόκτωρ να 

καταλαβαίνει τη χημεία του άλλου εξ αποστάσεως;» 

Ήταν φανερό ότι ο Δρ Θελημάκης άλλα ήθελε να πει και άλλα είπε. Και η Αρετή, βέβαια, 

τόπιασε. Προφανώς ήταν φακελάκιας ο κύριος καθηγητής, ή μάλλον “φακελάρας”, και η Αρετή 

δεν διανοείτο να προχωρήσει σε τέτοια διαδικασία. 

Προτού απομακρυνθεί ο Δρ Θελημάκης, η Αρετή τον ρώτησε για τα αποτελέσματα των 

αιματολογικών εξετάσεων της 23ης Οκτωβρίου. 

«Θα τα δω στο γραφείο μου και θα επιστρέψω να σας ενημερώσω». 

«Μόνο αιμοπετάλια, αιματοκρίτη, ερυθρά και λευκά θέλω να μου πείτε, κύριε Θελημάκη. 

Τα υπόλοιπα είναι για σας». 

Σε λίγο η Αρετή, που είχε βγει από το θάλαμο της Σεμίνας και περίμενε το γιατρό στο 

διάδρομο, θα μάθαινε ότι τα αιμοπετάλια της αγαπημένης της αδελφούλας είχαν πέσει στις 54 

K/μL, ο αιματοκρίτης στο 24,40, τα ερυθρά αιμοσφαίρια στα 2,33 Μ/μL και τα λευκά 

αιμοσφαίρια στα 2,6 K/μL. 

Φυσικά δεν ανακοίνωσε τα άσχημα νέα στην Ευγενία και προσπάθησε να δείχνει χαρούμενη 

και αισιόδοξη, ώστε να μην αντιληφθεί τίποτα η Σεμίνα. 

Το απόγευμα τηλεφώνησε στον ηπατολόγο Δρα Γκαριτίδη για να τον ενημερώσει για τις 

τελευταίες εξελίξεις: «Κύριε Γκαριτίδη, η Δρ Περιφανίδη μου είπε σήμερα ότι το πρόβλημα της 

αδελφής μου είναι 95% ηπατολογικό. Εσείς πριν μερικές μέρες μας είχατε πει ότι το πρόβλημά 

της ήταν ρευματολογικό κι ότι δεν πρέπει πλέον να απευθυνόμαστε σ’ εσάς αλλά στους 

ρευματολόγους. Τι κάνουμε τώρα;» 

«Καλά, θα έρθω αύριο το πρωί στο Νοσοκομείο για να μιλήσω με την κυρία Περιφανίδη – 

έχω το θάρρος διότι όπως σας έχω πει την είχα μαθήτρια στο πανεπιστήμιο – και θα επισκεφτώ 

και την αδελφή σας». 

Την επομένη 24/10/2014, γύρω στις 12 το μεσημέρι, η Ευγενία, περνώντας έξω από το 

γραφείο συσκέψεων των γιατρών είδε, μέσα από την ορθάνοιχτη πόρτα, τον Δρα Γκαριτίδη να 

χαριεντίζεται με την ευειδή κυρία Περιφανίδη και συγχρόνως να κοιτάζει στον αέρα κάποια 

ακτινογραφία. 

«Μάλλον της Σεμίνας θα είναι» σκέφτηκε η Αρετή. «Άλλωστε για την αδελφή μου έχει 

έρθει εδώ. Να δούμε τι θα βγει από αυτή την επίσκεψη…» 

Αργότερα ο Δρ Γκαριτίδης πέρασε από το θάλαμο 609 που νοσηλευόταν η Σεμίνα, την 

πλησίασε στο κρεβάτι της και τη ρώτησε: «Πώς είσαι;» Και η Σεμίνα, που στην αρχή είχε 



  

επενδύσει πολλές ελπίδες στον κ. Γκαριτίδη, για να μην τον στενοχωρήσει του απάντησε με ένα 

χλωμό χαμόγελο, «Καλά». 

«Τι καλά, Σεμίνα μου; Πες στο γιατρό ότι δεν μπορείς να σηκωθείς να κάνεις πέντε βήματα» 

παρενέβη η Ευγενία. 

Ο Δρ Γκαριτίδης της ζήτησε να σηκώσει το νυχτικό της για να δει τα κόκκινα εξανθήματα 

στην κοιλιά της. Βλέποντάς τα, κούνησε το κεφάλι του χωρίς να κάνει κανένα σχόλιο. Όσο για 

τη δυσκολία κινητικότητας, είπε ότι αυτό ήταν μυοπάθεια που οφειλόταν στην κορτιζόνη και ότι 

θα υποχωρούσε σιγά-σιγά με φυσικοθεραπεία και με σταδιακή μείωση της κορτιζόνης και 

αντικατάστασή της με την αζαθειοπρίνη. 

«Για να πάρει όμως την αζαθειοπρίνη, πρέπει πρώτα να γίνει μια ειδική εξέταση ώστε να 

διαπιστωθεί αν την αντέχει το συκώτι της» συμπλήρωσε μεγαλοφώνως, ενώ η Σεμίνα τον άκουγε 

με απάθεια. 

«Και πού γίνεται αυτή η εξέταση γιατρέ; Γιατί δεν μας τη ζήτησαν εδώ οι ρευματολόγοι;» 

«Αυτή την εξέταση δεν την καλύπτει ο ΕΟΠΥΥ και φυσικά δεν υπάρχουν τα ειδικά 

αντιδραστήρια στο Μπορνάτειο για μια τέτοια εξέταση. Στην Αθήνα υπάρχουν μόνο δύο 

διαγνωστικά κέντρα που την κάνουν. Θα σας την συνταγογραφήσω και θα σας δώσω τις 

διευθύνσεις των κέντρων αυτών για να επιλέξετε σε ποιο θα πάτε. Είναι λίγο ακριβούτσικη· 

στοιχίζει 300 ευρώ». 

«Δεν πειράζει για το κόστος, γιατρέ! Το μόνο που μας ενδιαφέρει είναι να γίνει καλά η 

αδελφή μας» είπε η Ευγενία. 

«Να σας ενημερώσω ακόμη ότι κανονίσαμε με την κυρία Περιφανίδη να συναντιόμαστε μια 

φορά το μήνα για να συζητάμε τις εξελίξεις της αδελφής σας και να συναποφασίζουμε για την 

περαιτέρω θεραπεία της». 

Στο άκουσμα αυτού του τελευταίου, μετά βίας η Αρετή συγκρατήθηκε για να μην 

προσβάλει τον Δρα Γκαριτίτη, ο οποίος βιάστηκε ν’ αποχαιρετήσει τις αδελφές Λιβέρη. 

«Μα καλά, εδώ η ρευματολόγος κ. Περιφανίδη μόλις χθες μου είπε ότι το 95% του 

προβλήματος είναι ηπατολογικό κι ότι η κατάσταση της Σεμίνας είναι πολύ σοβαρή και η πορεία 

της ασθένειάς της προδιαγεγραμμένη. Πώς λοιπόν αυτοί συμφώνησαν να συναντιούνται μια 

φορά το μήνα για να συζητάνε την εξέλιξη της υγείας της;» σκέφτηκε, χωρίς όμως να εκστομίσει 

την απορία της στον κ. Γκαριτίδη. Άλλωστε η Αρετή είχε απαγορεύσει στον εαυτό της να είναι 

αρνητική και απαισιόδοξη και πίστευε σταθερά σ’ ένα θαύμα θεραπείας της Σεμίνας. 

«Ίσως το θαύμα να έλθει όταν σταματήσουν την κορτιζόνη και αρχίσουν την αζαθειοπρίνη. 

Με τη λήξη της κορτιζόνης θα πέσει και το ζάχαρο που της ανέβασε, και τότε η αδελφούλα μας 

θα γλιτώσει από τις εξαντλητικές δίαιτες και την ινσουλίνη» σχολίασε αργότερα η Αρετή, 

μιλώντας με την Ευγενία. 

«Κι αφού υπήρχε τέτοιο φάρμακο, γιατί περίμεναν να παραλύσει η αδελφή μας από τη 

μυοπάθεια που της προκάλεσε η κορτιζόνη για να το προτείνουν;» ρώτησε η Ευγενία με 

αγανάκτηση. 

«Έλα ντε! Κι εγώ αυτό αναρωτιέμαι» απάντησε η Αρετή. 

 
Εκείνο το Σαββατοκύριακο πέρασε με ιατρική απραξία. Η μόνη ενημέρωση που είχε η 

Αρετή από τον Δρα Θελημάκη ήταν για τα αποτελέσματα των αιματολογικών εξετάσεων της 

Παρασκευής, 24/10/2014. 



  

Οι επίμαχοι δείκτες του αίματος είχαν την εξής εικόνα: τα αιμοπετάλια κατέβηκαν στις 50 

K/μL και τα λευκά κατέβηκαν στις 2,2 K/μL. Απεναντίας, τα ερυθρά αιμοσφαίρια ανέβηκαν στα 

2,62 Μ/μL και ο αιματοκρίτης ανέβηκε στο 27,40. 

Εδώ η Αρετή, που προσπαθούσε να βγάλει νόημα από την αλλοπρόσαλλη πορεία των 

δεικτών αίματος της Σεμίνας, μπερδεύτηκε εντελώς. 

«Τα ερυθρά και ο αιματοκρίτης ανέβηκαν, τα αιμοπετάλια και τα λευκά κατέβηκαν. Τι 

συνέβη άραγε και μέσα σε μια μέρα, χωρίς ν’ αλλάξει η φαρμακευτική αγωγή της Σεμίνας, άλλοι 

δείκτες ανεβαίνουν και άλλοι κατεβαίνουν;» αναρωτιόταν, και κατέληγε στην πιθανότερη 

εκδοχή να έχει κάνει λάθος το μικροβιολογικό εργαστήριο. 

Τη Δευτέρα 27/10/2014 τα βαμπίρ του Μπορνάτειου πήραν για τελευταία φορά αίμα από 

την αναιμική Σεμίνα για τις εξετάσεις ρουτίνας. Αργά το απόγευμα της ίδιας ημέρας ο Δρ 

Θελημάκης ενημέρωσε τις αδελφές Λιβέρη ότι την επομένη η Σεμίνα θα έπαιρνε εξιτήριο. Αυτό 

για την Ευγενία και την Αρετή ήταν και καλά και άσχημα νέα. Καλά διότι η Σεμίνα θα 

επέστρεφε στη ζεστασιά του σπιτιού της και άσχημα διότι θα έβγαινε σε πολύ χειρότερη 

κατάσταση απ’ ό,τι ήταν όταν μπήκε. 

«Προφανώς οι ρευματολόγοι εδώ δεν έχουν τίποτε άλλο να προσφέρουν στη Σεμίνα μας» 

μουρμούρισε η Ευγενία. 

Η Αρετή ζήτησε από τον Δρα Θελημάκη αντίγραφα όλων των εξετάσεων που είχε κάνει η 

Σεμίνα στο Μπορνάτειο, καθώς επίσης και το φάκελο με όλες τις εξετάσεις από προηγούμενες 

νοσηλείες σε άλλα Νοσοκομεία που είχε παραδώσει στον ειδικευόμενο ρευματολόγο και 

στρατιωτικό γιατρό κ. Ξιπασάκη. Ο τελευταίος μάλιστα τις προηγούμενες ημέρες ήταν 

εξαφανισμένος από το Μπορνάτειο. Ο Δρ Θελημάκης είπε ότι είχε τελειώσει την ειδικότητά του 

και είχε επιστρέψει στο στρατιωτικό νοσοκομείο ΝΕΔ. 

«Κρίμα που δεν είχε την ανθρωπιά να αποχαιρετήσει τη Σεμίνα, την οποία χρησιμοποίησε 

ως πειραματόζωο για να δοκιμάσει τη δήθεν πολλά υποσχόμενη θεραπεία για το Λύκο. Το μόνο 

που κατάφερε ήταν να δημιουργήσει στην αδελφούλα μου τα άκρως ανησυχητικά και 

ενοχλητικά, λόγω της φαγούρας που προκαλούσαν, κόκκινα εξανθήματα σε όλο της το σώμα» 

σκέφτηκε πικραμένη η Αρετή. Δεν συμμερίστηκε όμως τις σκέψεις αυτές με τις αδελφές της για 

να μην τις στενοχωρήσει περισσότερο. 

Ο Δρ Θελημάκης της εξήγησε ότι λόγω φόρτου εργασίας χρειαζόταν δύο εργάσιμες μέρες 

για να τα ετοιμάσει και της είπε να τον ζητήσει στο γραφείο του την Πέμπτη το πρωί, 

30/10/2014, για να της δώσει τα αντίγραφα των εξετάσεων. 

Το εν πολλοίς δυσανάγνωστο χειρόγραφο «Πληροφοριακό Σημείωμα» που συνόδευε το 

εξιτήριο έγραφε ως διάγνωση: «Αυτοάνοση αιμολυτική αναιμία επί εδάφους ΣΕΛ – Αυτοάνοση 

 ηπατίτιδα – Ασκίτης». Αυτή ήταν η πρώτη φορά που νοσοκομείο διέγνωσε «Αυτοάνοση 

Αιμολυτική Αναιμία». Όσον αφορά την «Έκβαση», κατά τις υπογράφουσες το εξιτήριο, την 

επιμελήτρια Δρα Περιφανίδη και την ειδικευόμενη Δρα Λαγοπούλου, αυτή ήταν «Βελτίωση»! 

Ουδέν ψευδέστερον! Η κλινική εικόνα της Σεμίνας στο Μπορνάτειο όχι μόνο βελτίωση δεν 

είχε, αλλά απεναντίας μέσα σε 14 ημέρες παρουσίασε ραγδαία κλινική επιδείνωση. Επίσης τα 

εργαστηριακά ευρήματα ήταν πολύ χειρότερα. Άλλωστε, η ίδια η Δρ Περιφανίδη, μόλις πριν από 

τρεις ημέρες δεν είχε αναστολές να πει στην Αρετή «Η αδελφή σας είναι πολύ σοβαρά! Πάρτε το 

απόφαση επιτέλους! Αυτές οι περιπτώσεις έχουν ημερομηνία λήξεως». Η έκβαση «Βελτίωση», 

λοιπόν, ήταν μια συνειδητή ψευδολογία. 



  

 Για παράδειγμα, κατά την είσοδο της Σεμίνας στο Μπορνάτειο τα αιμοπετάλια ήταν 62 

 Κ/μL ενώ κατά την έξοδό της ήταν 51 Κ/μL. Τα λευκά αιμοσφαίρια από 4,5 Κ/μL είχαν κατέβει 

 στο 3,4 Κ/μL. Η ουρία πλάσματος από 56 mg/dl είχε ανέβει στο 136 (Φ.Τ.15-43). Επίσης η 

 έμμεση Coombs είχε βρεθεί θετική. 

Αλλά, όπως συνέβη και στα προηγούμενα νοσοκομεία, οι γιατροί πρόσεχαν πάντα να έχουν 

τα νώτα τους εξασφαλισμένα από ενδεχόμενη μήνυση των συγγενών της ασθενούς εναντίον 

τους. Φαίνεται ότι η έκβαση «Βελτίωση» ήταν πάγια τακτική τους, όταν έστελναν τους ασθενείς 

σπίτι τους σε χειρότερη κατάσταση επειδή δεν είχαν τίποτε άλλο να τους προσφέρουν ή επειδή η 

«θεραπεία» που τους πρόσφεραν χειροτέρεψε την κατάστασή τους. 

 

 

15. Διήμερη αναλαμπή στην Ουρανού 
 

Την Τρίτη το πρωί, 28/10/2014, η Σεμίνα πήρε εξιτήριο από το Μπορνάτειο, μετά από 15 

μέρες αναποτελεσματικής, εξαντλητικής και πιθανότατα επιβλαβούς νοσηλείας. Είχε μπει όρθια, 

μόνο για τρεις μέρες, και έβγαινε μετά από 15 μέρες σε φορείο για να μεταφερθεί στο σπίτι της 

στο Χαλάνδρι με ασθενοφόρο. 

Με τη βοήθεια της Ευγενίας και της Αρετής η Σεμίνα ξάπλωσε στον καναπέ στο σαλόνι, 

ζήτησε το τηλεκοντρόλ της τηλεόρασης και άρχισε να ψάχνει μηχανικά τα κανάλια. Δεν στάθηκε 

όμως σε κανένα. Και σε λίγο έκλεισε την τηλεόραση και έγειρε το κεφάλι της στο μαξιλάρι. 

Ήταν εξουθενωμένη σωματικά και ψυχικά. 

Η Ευγενία της μέτρησε το ζάχαρο, της ετοίμασε το μεσημεριανό και, αφού τη βοήθησε να 

φάει εκεί στον καναπέ, της έδωσε τα χάπια της. 

Εν τω μεταξύ η Αρετή άρχισε να τηλεφωνεί στους φυσικοθεραπευτές που είχε βρει το 

προηγούμενο βράδυ στο Internet για να δει ποιος ήταν συμβεβλημένος με τον ΕΟΠΥΥ για να 



  

προσφέρει υπηρεσίες κατ’ οίκον. Βρέθηκε ο κ. Κορδόνης, ο οποίος μάλιστα έμενε στη γειτονιά 

των αδελφών Λιβέρη, και κλείστηκε ραντεβού για τις 5 μ.μ. το απόγευμα της ίδιας ημέρας. 

Ο φυσικοθεραπευτής ήταν ένας καλοσυνάτος και πρόσχαρος 35άρης, ο οποίος κέρδισε 

αμέσως τη συμπάθεια της Σεμίνας. Την οδήγησε στην κρεβατοκάμαρα και της έδειξε τις 

ασκήσεις στα πόδια που έπρεπε να κάνει ξαπλωτή. Βρήκε την κινητικότητά της αρκετά καλή, 

και έκλεισε ραντεβού για την μεθεπομένη. Θα της έκανε φυσικοθεραπεία δύο φορές την 

εβδομάδα για πέντε εβδομάδες, αλλά ενδιαμέσως και καθημερινά η Σεμίνα έπρεπε να κάνει  

μόνη της τις ήπιες ασκήσεις που της έδειξε, ξαπλωμένη στο κρεβάτι. 

Η επίσκεψη του κ. Κορδόνη άφησε τη Σεμίνα με αναπτερωμένο ηθικό και οι αδελφές της 

εξεπλάγησαν ευχάριστα όταν την είδαν να παίρνει το τηλεκοντρόλ για να δει το αγαπημένο της 

απογευματινό σίριαλ που της είχε λείψει. 

Κατά τις 9:00 μ.μ. η Αρετή αναχώρησε για τη Βούλα. Τούτη η φορά ήταν από τις λίγες που 

δεν έκλαψε στο Μετρό. Φτάνοντας στο σπίτι της κατά τις 11μ.μ., μπήκε κατ’ ευθείαν στο 

Internet για να πάρει πληροφορίες για τα δύο διαγνωστικά κέντρα τα οποία είχαν το κατάλληλο 

αντιδραστήριο για την εξέταση αίματος που θα έδειχνε αν το συκώτι της Σεμίνας θα άντεχε την 

πολλά υποσχόμενη αζαθειοπρίνη. 

Κατέληξε στο “Mediloc” που ήταν πιο κοντά στο Χαλάνδρι, και διαβάζοντας τα ονόματα 

των τεσσάρων μετόχων βρήκε μεταξύ αυτών και το όνομα του Δρα Γκαριτίδη! 

«Α, τον κύριο Γκαριτίδη! Είναι και επιχειρηματίας το πουλάκι μου!» μουρμούρισε η Αρετή. 

Έτσι λοιπόν, αποφάσισε να επιλέξει το διαγνωστικό κέντρο του, αφού ο ίδιος δεν θα μπορούσε 

ν’ αμφισβητήσει τα εργαστηριακά αποτελέσματα και θα κανόνιζε αναλόγως τη δόση της 

αζαθειοπρίνης για τη Σεμίνα. Και ίσως, ίσως, να της έκαναν και κάποια έκπτωση στο κέντρο 

όταν έβλεπαν το παραπεμπτικό υπογεγραμμένο από τον ίδιο, σκέφτηκε. 

Την επαύριο, πρωί-πρωί, η Αρετή έκλεισε τηλεφωνικά ραντεβού για την ειδική αυτή 

εξέταση, ενώ η Ευγενία ειδοποίησε μια νοσηλεύτρια που έπαιρνε αίμα κατ’ οίκον να πάει την 

επομένη και να πάρει αίμα από τη Σεμίνα. 

Τη μέρα εκείνη η Αρετή έφτασε πολύ πρωί στο σπίτι της Σεμίνας για να πάρει το αίμα και 

να το μεταφέρει αμέσως στο διαγνωστικό κέντρο. Στη ρεσεψιόν, αφού της επιβεβαίωσαν ότι ο 

Δρ Γκαριτίδης ήταν ένας από τους μετόχους, ζήτησε κάποια έκπτωση, μια και ο ίδιος ήταν ο 

θεράπων ιατρός της αδελφής της που έδωσε το παραπεμπτικό. Και πράγματι, χωρίς δυσκολία, 

της δόθηκε 20% έκπτωση. Η Αρετή ευχαρίστησε την υπάλληλο και έφυγε κατευθυνόμενη και 

πάλι στο σπίτι της Σεμίνας και της Ευγενίας. Η απάντηση από την εξέταση θα έβγαινε σε τρεις 

μέρες. 

Προς μεγάλη της έκπληξη, βρήκε τη Σεμίνα όρθια, να κάνει μικρά βηματάκια στο μπαλκόνι 

στηριζόμενη με το ένα της χέρι στα κάγκελα. Ωστόσο, στην ώρα του φαγητού ήταν ανέκφραστη 

και ολιγόλογη. 

«Πώς νιώθεις, αγάπη μου;» τη ρώτησε στοργικά η Αρετή. 

«Νιώθω λίγο καλύτερα» απάντησε η Σεμίνα με βεβιασμένο χαμόγελο. 

Κατόπιν, έφαγε λίγο και ξάπλωσε στο κρεβάτι της Ευγενίας. Δεν ήθελε να πάει στο δωμάτιό 

της, για κάποιο λόγο που δεν εξήγησε ποτέ. Ίσως διότι το κρεβάτι αυτό ήταν ημίδιπλο και θα 

μπορούσε και η Ευγενία να ξαπλώσει δίπλα της. Πράγμα που έγινε. 

Εν τω μεταξύ η Αρετή ξάπλωσε ντυμένη στον καναπέ, και για κάνα μισάωρο την πήρε ο 

ύπνος. Όταν άνοιξε τα μάτια της, είδε την Ευγενία απέναντί της, καθισμένη σε μια καρέκλα. 

Μόλις είχε ξυπνήσει κι αυτή και αθόρυβα πήγε και κάθισε στο σαλόνι. 



  

Έφτιαξε καφέ για τον εαυτό της και έστυψε ένα πορτοκάλι χυμό για την Αρετή, η οποία είχε 

πάρει διαζύγιο από τον καφέ εδώ και πολλά χρόνια, διότι αντί για χαλάρωση της έφερνε 

υπερένταση που δεν χρειαζόταν. 

«Τώρα τι κάνουμε;» ρώτησε σιγανά η Ευγενία, προσέχοντας να μην ξυπνήσει η Σεμίνα. 

«Θα περιμένουμε τα αποτελέσματα αυτής της ειδικής εξέτασης. Ας ελπίσουμε ότι θα είναι 

τέτοια ώστε να επιτρέψουν στη Σεμίνα να μεταβεί σταδιακά από την κορτιζόνη στην 

αζαθειοπρίνη και τότε, με τη βοήθεια της φυσικοθεραπείας, θα υποχωρήσει η μυοπάθεια που της 

προκάλεσε η κορτιζόνη». 

«Μακάρι! Ο Θεός ας λυπηθεί τη Σεμίνα» είπε η Ευγενία, υψώνοντας τα μάτια και τα χέρια 

της στον ουρανό και προχωρώντας στην κουζίνα για να τη συμμαζέψει. Είχε αφήσει τα πιάτα 

άπλυτα για να ξαπλώσει δίπλα στη Σεμίνα, πράγμα που της είχε ζητήσει. 

Η Αρετή σηκώθηκε από τον καναπέ και σιγά-σιγά προχώρησε προς το κρεβάτι της Ευγενίας 

όπου είχε ξαπλώσει η Σεμίνα. Ήθελε να διαπιστώσει αν κοιμόταν. 

Προς μεγάλη της έκπληξη, την βρήκε ξύπνια, με τα μάτια ορθάνοιχτα να κοιτάζει προς το 

ταβάνι. Η όψη της ήταν φωτεινή και το πρόσωπό της ήρεμο και ελαφρά χαμογελαστό. 

«Ξύπνησες αγάπη μου;» τη ρώτησε η Αρετή, ανυποψίαστη ότι με την ερώτησή της ίσως 

διέκοπτε μια κατάσταση έκστασης την οποία ενδεχομένως βίωνε η Σεμίνα. Και προτού να 

περιμένει κάποια απάντηση συμπλήρωσε: «Έλα, δώσε μου το χεράκι σου να σε βοηθήσω να 

σηκωθείς». 

«Όχι, δεν θέλω! Δεν θέλω να σηκωθώ» απάντησε η Σεμίνα. 

«Αγάπη μου πρέπει να σηκωθείς, να κάνεις λίγα βηματάκια μέσα στο σπίτι και να βγούμε 

λίγο στη βεράντα. Ο φυσικοθεραπευτής είπε να κινείσαι όσο μπορείς μέσα στο σπίτι για να 

υποχωρήσει η μυοπάθεια». 

«Άσε με τώρα, δεν μπορώ! Α, τι ωραία που είναι εδώ! Δεν θέλω να σηκωθώ». 

Η Αρετή την άφησε για λίγο και πήγε στην κουζίνα για να ενημερώσει την Ευγενία: «Η 

Σεμίνα μας κάτι βλέπει και της αρέσει. Κοιτάζει προς το ταβάνι και δεν θέλει να σηκωθεί. Μου 

είπε “τι ωραία που είναι εδώ”. Τι να βλέπει άραγε;» 

Στο άκουσμα αυτών η Ευγενία έτρεξε στο δωμάτιο που ήταν η Σεμίνα, και άρχισε κι εκείνη 

να την παρακαλάει να σηκωθεί. Στο τέλος η Σεμίνα ενέδωσε, και με τη βοήθεια των δύο 

αδελφών σηκώθηκε. Έκανε μερικά ασταθή βήματα προς το σαλόνι, χωρίς να υποβαστάζεται, και 

κάθισε στον καναπέ. Ήταν σχεδόν ανέκφραστη και δεν είχε διάθεση να μιλήσει. Εν αγνοία τους, 

οι αγαπημένες της αδελφές είχαν διακόψει κάτι πολύ όμορφο, κάτι υπερκόσμιο, κάτι θεϊκό που 

βίωνε. 

Μήπως εκείνη την ημέρα η Σεμίνα ετοιμαζόταν για να “φύγει” και η αγάπη των αδελφών 

της να την κρατήσουν στη ζωή ανέβαλε την προετοιμασία της ψυχής της για το ταξίδι στην 

αιωνιότητα; Αυτό το ερώτημα θα βασάνιζε την Αρετή για τις επόμενες μέρες, καθώς έτρεχε 

απεγνωσμένα από γιατρό σε γιατρό για να σώσει την αγαπημένη της αδελφούλα. 

«Φύγε τώρα, και αύριο το πρωί να μην έλθεις. Δεν χρειαζόμαστε τίποτα. Να μείνεις στο 

σπίτι σου να ξεκουραστείς και να κάνεις και καμιά δουλειά. Φαντάζομαι θα έχουν μαζευτεί 

πολλά ρούχα για πλύσιμο» είπε η Ευγενία στην Αρετή. 

«Καλά, θα δω τι θα κάνω αύριο. Δεν φεύγω όμως ακόμη. Πρέπει να κάνω μασάζ στη Σεμίνα 

μας. Φέρε μου ένα σεντονάκι και το baby oil». 

«Α, ναι, το μασάζ! Είδες που το ξέχασα;» ψέλλισε η Ευγενία. 



  

Για ένα ημίωρο η Αρετή πρόσφερε ένα απαλό μασάζ στη Σεμίνα, σε όλο της το σώμα. 

Εκείνη την ώρα, ούτε η Αρετή ούτε η Ευγενία μπορούσαν να υποψιαστούν ότι αυτό το μασάζ θα 

ήταν το τελευταίο που η Σεμίνα απολάμβανε στη θαλπωρή του σπιτιού της. Ίσως όμως η Σεμίνα 

το “γνώριζε”… 

Την επομένη, πρωί-πρωί, χτύπησε το τηλέφωνο της Αρετής, και μέχρι ν’ απαντήσει ένιωσε 

ένα σφίξιμο στην καρδιά – κάτι σαν από κακό οιωνό. Ήταν η Ευγενία. 

«Αρετή, η Σεμίνα μας χειροτέρεψε. Παρουσιάζει πάλι τα συμπτώματα που είχε προτού μπει 

στο Σκουλάπειο, αλλά σε πιο ήπια μορφή. Δεν μπορεί να στήσει το κεφαλάκι της όρθιο ούτε να 

σταθεί στα πόδια της. Λες να είναι πάλι αυτή η ηπατική εγκεφαλοπάθεια;» 

«Θα τηλεφωνήσω στον γιατρό, τον Δρα Γκαριτίδη, να δω τι θα μας πει» είπε η Αρετή 

σχεδόν τρέμοντας. 

«Άφησε τουλάχιστον να πάει οκτώ η ώρα για να μην τον ξυπνήσεις και εκνευριστεί» 

απάντησε η Ευγενία. 

Στις 8 και ένα λεπτό η Αρετή τηλεφώνησε στον ηπατολόγο κ. Γκαριτίδη και του μετέφερε 

τα άσχημα νέα για την Σεμίνα. 

«Να διακόψει αμέσως τα διουρητικά» είπε εκείνος, υποψιαζόμενος νέα διαταραχή των 

ηλεκτρολυτών, και να μπει σε νοσοκομείο σήμερα κιόλας. Εφημερεύει το Σαλβοπούλειο από τις 

5 το απόγευμα και μετά. Εκεί έχει νοσηλευτεί ξανά η αδελφή σας και έχουν το φάκελό της. Εγώ, 

ακόμη κι αν έλθω να την επισκεφτώ στο σπίτι, δεν μπορώ να τη βοηθήσω. Χρειάζεται 

νοσοκομείο» είπε ο γιατρός και ευχήθηκε “καλή τύχη”. 

Η Αρετή μετέφερε τις οδηγίες του γιατρού στην Ευγενία προσθέτοντας: «Ξεκινάω τώρα για 

να έρθω στο Χαλάνδρι, αλλά πρέπει να περάσω πρώτα από το Μπορνάτειο και να πάρω το 

φάκελο με τα αντίγραφα των εξετάσεων που έχω ζητήσει. Σίγουρα θα μας χρειαστούν στο 

Σαλβοπούλειο. Έτσι ίσως να καθυστερήσω λίγο». 

«Εντάξει, μην τρέχεις, μέχρι τις 5 το απόγευμα έχουμε καιρό. Θα τηλεφωνήσω από τώρα για 

ασθενοφόρο να έρθει στις 4:30» είπε η Ευγενία, προσπαθώντας να καθησυχάσει την Αρετή. 

Όταν η Αρετή έφτασε στο Μπορνάτειο, ζήτησε αμέσως να δει τον ειδικευόμενο 

ρευματολόγο Δρα Θελημάκη, ο οποίος είχε αναλάβει να βγάλει αντίγραφα όλων των εξετάσεων 

και των φαρμάκων που δόθηκαν στη Σεμίνα κατά την νοσηλεία της στη ρευματολογική κλινική 

του νοσοκομείου. Χτύπησε την πόρτα του γραφείου του, αλλά εκείνος απουσίαζε. Στήθηκε απ’ 

έξω και τον περίμενε. Για την επόμενη ώρα ο κ. Θελημάκης μπήκε και βγήκε αρκετές φορές, 

σχεδόν τρέχοντας, αλλά στις εκκλήσεις της Αρετής δεν έδινε σημασία. Κάποια στιγμή η Αρετή 

έχασε την υπομονή της και τον κυνήγησε, προτού εξαφανιστεί σε κάποιο θάλαμο ασθενών. 

«Κύριε Θελημάκη, ήρθα για το φάκελο της αδελφής μου που μου είπατε ότι θα τον έχετε 

έτοιμο σήμερα. Σας περιμένω εδώ και μία ώρα και βιάζομαι διότι η αδελφή μου πρέπει να κάνει 

ξανά εισαγωγή σε νοσοκομείο και θα χρειαστεί ο φάκελός της. Σας παρακαλώ…» 

Ο Δρ Θελημάκης δεν σκοτίστηκε να ρωτήσει γιατί θα ξανάμπαινε η Σεμίνα σε νοσοκομείο, 

δυο μόνο μέρες μετά την έξοδό της από το Μπορνάτειο, λες και το περίμενε… 

«Ξέρετε, κυρία Λιβέρη, ήμουν πολύ απασχολημένος και δεν μπόρεσα να βγάλω αντίγραφα. 

Το μόνο που μπορώ να κάνω είναι να σας δώσω τα πρωτότυπα, αφού κρατήσω την ταυτότητά 

σας, και να πάτε μόνη σας να βγάλετε αντίγραφα. Υπάρχει φωτοτυπείο εντός του χώρου του 

νοσοκομείου. Περιμένετε στο γραφείο μου μέχρι να επιστρέψω και να σας τα δώσω». 

«Ευχαριστώ γιατρέ, θα σας περιμένω» απάντησε η Αρετή ανακουφισμένη. Σε καμιά μισή 

ώρα ο κ. Θελημάκης επέστρεψε και έδωσε το φάκελο με τα πρωτότυπα των εξετάσεων στην 



  

Αρετή. Εκείνη του έδωσε την ταυτότητά της, αλλά ο γιατρός δεν την πήρε. «Δεν τη χρειάζομαι, 

σας εμπιστεύομαι» είπε στην Αρετή και έφυγε τρέχοντας. 

Η Αρετή βγήκε στο διάδρομο και προχώρησε προς τον ανελκυστήρα. Το να μπεις σε 

ανελκυστήρα στο νοσοκομείο αυτό χωρίς να περιμένεις κάνα μισάωρο ήταν θέμα τύχης. Κάποια 

στιγμή που σταμάτησε ο ανελκυστήρας μπροστά της και η πόρτα άνοιξε, οι επιβάτες του – καμιά 

δεκαριά – ήταν στοιβαγμένοι σαν τις σαρδέλες και δεν έπεφτε μήλο. Παρόλα αυτά, η Αρετή 

έσπρωξε και τα κατάφερε να μπει έχοντας κολλήσει κυριολεκτικά σε άλλα ιδρωμένα σώματα. Η 

μπόχα ήταν αποπνικτική. Βγήκε στο ισόγειο και άρχισε να τρέχει προς την κατεύθυνση που της 

είχαν περιγράψει ότι ήταν το φωτοτυπείο. Όταν το βρήκε της είπαν ότι θα έκλειναν σε λίγο. 

Μετά από πολλά παρακάλια και περιγραφή της επείγουσας κατάστασης, δέχτηκαν να 

καθυστερήσουν το κλείσιμο και να βγάλουν τις φωτοτυπίες. Ήταν πάρα πολλές και χρειάστηκαν 

20 λεπτά για να τις τελειώσουν με τα πεπαλαιωμένα μηχανήματά τους. 

«Σας ευχαριστώ πολύ για την εξυπηρέτηση. Τι σας χρωστάω;» ρώτησε η Αρετή, ανοίγοντας 

την τσάντα της για να πάρει το πορτοφόλι της. 

«Οκτώ ευρώ» απάντησε η υπάλληλος. 

Σε λίγο άρχισαν να τρέμουν τα χέρια της Αρετής και ένιωσε κάτι σαν πνίξιμο στο λαιμό της. 

«Το πορτοφόλι μου! Το πορτοφόλι μου! Πού είναι το πορτοφόλι μου;» κραύγασε και 

αναποδογύρισε την τσάντα με όλο το περιεχόμενό της στο δάπεδο. Άφαντο όμως ήταν το 

πορτοφόλι. 

«Συγνώμη, μου έκλεψαν το πορτοφόλι μου! Δεν μπορώ να σας πληρώσω» είπε η Αρετή και 

έτρεξε αλλόφρων με τις φωτοτυπίες στο χέρι. 

«Δεν μπορείτε να τις πάρετε χωρίς να πληρώσετε!» ήταν η απάντηση των υπαλλήλων του 

φωτοτυπείου. Μα τις χρειάζομαι, θα σας φέρω τα χρήματα αύριο. Η αδελφή μου κάνει εισαγωγή 

σε νοσοκομείο σε δυο ώρες και χρειαζόμαστε τις εξετάσεις» απάντησε η Αρετή και άρχισε να 

τρέχει τσιρίζοντας, ενώ ένας υπάλληλος έτρεξε ξοπίσω της μερικά μέτρα για να της πάρει τις 

φωτοτυπίες. 

Στο προαύλιο του νοσοκομείου συνάντησε έναν αστυνομικό και του είπε ότι της έκλεψαν 

εντός του νοσοκομείου το πορτοφόλι με 180 ευρώ, την ταυτότητα και τις πιστωτικές κάρτες. 

«Βοηθήστε με σας παρακαλώ να το βρω, ο κλέφτης κυκλοφορεί μέσα στο νοσοκομείο» του είπε 

κλαίγοντας. 

«Ξεχάστε το» είπε ψύχραιμα ο αστυνομικός. Αυτά συμβαίνουν δυστυχώς κάθε μέρα στο 

Μπορνάτειο. Αν είστε τυχερή ίσως αφήσουν κάπου το πορτοφόλι με την ταυτότητά σας, αφού 

βέβαια το ξαφρίσουν. Πρέπει όμως να κάνετε δήλωση στο πλησιέστερο αστυνομικό τμήμα». 

«Τράπεζα, τράπεζα, υπάρχει εδώ μέσα κάποια τράπεζα να δηλώσω απώλεια των 

πιστωτικών καρτών και να τις ακυρώσουν;» ρώτησε η Αρετή. 

«Υπάρχει η Alpha κοντά στο κτίριο 7 του νοσοκομείου». 

Τρέχοντας, κλαίγοντας και καταϊδρωμένη η Αρετή έφτασε στην τράπεζα και ζήτησε να τις 

ακυρώσουν τις κάρτες. 

«Ποιας τράπεζας είναι οι κάρτες;» ρώτησε η υπάλληλος. 

«Της Εθνικής, αλλά δεν υπάρχει εθνική μέσα στο νοσοκομείο, ούτε κάπου κοντά έξω από 

αυτό. Σας παρακαλώ βοηθήστε με, μπορείτε! Η αδελφή μου μπαίνει σε άλλο νοσοκομείο σε λίγο 

και πρέπει να βρίσκομαι κοντά της». 

«Εντάξει, πείτε μου όνομα, επίθετο, ημερομηνία γέννησης, ΑΦΜ και αριθμό της χαμένης 

ταυτότητας». 



  

Ευτυχώς τα στοιχεία αυτά τα είχε καταχωρήσει η Αρετή στο κινητό της που δεν είχε κλαπεί. 

Σε δέκα λεπτά η διαδικασία ακύρωσης των καρτών της είχε ολοκληρωθεί. Η Αρετή ευχαρίστησε 

την υπάλληλο και πήρε το δρόμο προς την ρευματολογική κλινική για να επιστρέψει το φάκελο 

με τα πρωτότυπα στον κ. Θελημάκη. 

Όταν έφτασε στο γραφείο των γιατρών σε αλλόφρονα κατάσταση, εισέβαλε στην κυριολεξία 

χωρίς να χτυπήσει την πόρτα. Βρήκε όλη την ιατρική ομάδα της ρευματολογικής κλινικής γύρω 

από το τραπέζι των συσκέψεων, με μια τεράστια ορθογώνια τούρτα στη μέση, σε κατάσταση 

ευθυμίας, και το τελευταίο πράγμα που περίμεναν ήταν να τους διαταράξει κάποιος τη γιορτή. 

«Μου έκλεψαν το πορτοφόλι μου! Μου έκλεψαν το πορτοφόλι μου, μάλλον στο ασανσέρ 

που στριμώχτηκα μόλις έφυγα από εδώ με το φάκελο των εξετάσεων για το φωτοτυπείο. Αχ, 

κύριε Θελημάκη, γιατί δεν κρατήσατε την αστυνομική μου ταυτότητα όπως είχατε πει, αλλά μου 

την επιστρέψατε; Αν την είχατε κρατήσει δεν θα είχα ανοίξει το πορτοφόλι για να την ξαναβάλω 

μέσα τρέχοντας προς το ασανσέρ. Κάποιος τράβηξε το φερμουάρ της τσάντας εκεί μέσα και το 

τράβηξε όπως ήταν πάνω-πάνω». 

Η Δρ Περιφανίδη παρέμεινε ανέκφραστη στο άκουσμα του συμβάντος, ενώ ο Δρ 

Θελημάκης της έδωσε 10 ευρώ για να πληρώσει τις φωτοτυπίες. Ένας άλλος, άγνωστος σε αυτήν 

γιατρός, της έδωσε επίσης άλλα δέκα ευρώ για να πάρει ταξί για το σπίτι της αδελφής της. 

«Σας ευχαριστώ πάρα πολύ! Θα σας επιστρέψω τα χρήματα αύριο!» είπε η Αρετή, 

συγκινημένη που επιτέλους δυο γιατροί της έδειχναν λίγη ανθρωπιά. 

«Όχι, δεν χρειάζεται να τα επιστρέψετε» είπαν και οι δύο, και η Αρετή έφυγε τρέχοντας 

μπας και προλάβαινε το φωτοτυπείο ανοιχτό. Βρήκε έναν υπάλληλο εκεί, παρόλο που τα 

μηχανήματα είχαν κλείσει. 

«Πάρτε τα οκτώ ευρώ σας, και να μάθετε να δείχνετε περισσότερη κατανόηση στο πόνο του 

άλλου. Δεν είναι όλοι οι άνθρωποι κλέφτες, ξέρετε». 

Ο υπάλληλος τις έδωσε τα ρέστα από το δεκάρικο και δεν άρθρωσε λέξη. 

Σωματικά εξουθενωμένη και ψυχικά άδεια, η Αρετή πήρε ταξί για το σπίτι των αδελφών  

της στο Χαλάνδρι. Είχε ήδη ενημερώσει τηλεφωνικά την Ευγενία για την κλοπή του 

πορτοφολιού της, και εκείνη βίωσε ξανά εξ αποστάσεως τον τρόμο που είχε νιώσει η ίδια όταν 

της έκλεψαν το πορτοφόλι από την τσάντα της, μέσα από το ατομικό ντουλαπάκι της Σεμίνας 

στο νοσοκομείο Χορσίδειο, τον προηγούμενο Ιούνιο. 

Φθάνοντας στις αδελφές της, βρήκε τη Σεμίνα ντυμένη, έτοιμη για το νοσοκομείο, 

καθισμένη σε μια καρέκλα δίπλα από το τραπέζι της κουζίνας, με το κεφαλάκι της γερμένο στον 

ώμο, και με απορία ρώτησε την Ευγενία: «Πώς κατάφερες και την έντυσες μόνη σου; Την 

προηγούμενη φορά που είχε τα ίδια συμπτώματα, παλεύαμε και οι δύο για κάμποση ώρα να την 

ντύσουμε, διότι τα άκρα της είχαν γίνει σαν ζελέ». 

«Αυτή τη φορά τα συμπτώματα δεν είναι τόσο έντονα. Η Σεμίνα συνεργαζόταν στο ντύσιμο 

και μαζί τα καταφέραμε» είπε η Ευγενία. 

Η Αρετή αγκάλιασε τη Σεμίνα από την πλάτη και προσευχήθηκε γοερά, ξορκίζοντας το 

κακό που είχε ενσκήψει τόσο απειλητικά εκείνη την ημέρα. 

Κατόπιν έτρεξε στο κοντινό αστυνομικό τμήμα να δηλώσει την κλοπή, μια διαδικασία 

χρονοβόρα λόγω γραφειοκρατίας. Η Αρετή βιαζόταν, βιαζόταν πολύ, διότι από στιγμή σε στιγμή 

θα έφτανε το ασθενοφόρο να πάρει τη Σεμίνα για την εισαγωγή της στο Σαλβοπούλειο. Ο 

αξιωματικός υπηρεσίας όμως δεν βιαζόταν καθόλου και διέκοπτε κάθε λίγο τη διαδικασία για ν’ 

ασχοληθεί με κάτι άλλο ή για να φλυαρήσει στο τηλέφωνο. 



  

Τελικά η Αρετή επέστρεψε στο σπίτι των αδελφών της μόλις 10 λεπτά προτού φτάσει το 

ασθενοφόρο. Οι τραυματιοφορείς ανέβηκαν στο δεύτερο όροφο μ’ ένα αναπηρικό καροτσάκι, 

κατέβασαν τη Σεμίνα στο ισόγειο, την ανέβασαν σε φορείο και στη συνέχεια στο ασθενοφόρο. 

Μέσα μπήκαν και η Αρετή με την Ευγενία. Σε μισή ώρα έφτασαν στο Σαλβοπούλειο, όπου ένα 

καινούργιο μαρτύριο θα άρχιζε τώρα για τη Σεμίνα. 

 

 
 

 

 

16. Για δεύτερη φορά στο Σαλβοπούλειο 
 

Παρόλο που γνώριζαν όλο το ιστορικό της ασθενούς, αφού η Σεμίνα είχε νοσηλευτεί στο 

Σαλβοπούλειο μόλις ενάμιση μήνα ενωρίτερα, η διαδικασία επανεισαγωγής της στις 30/10/2014 

δεν επρόκειτο να είναι ταχύτερη ή ευκολότερη. Με το που έκανε εισαγωγή, ξανάρχισαν όλες τις 

εξαντλητικές για τη βεβαρημένη κατάστασή της εξετάσεις προτού την οδηγήσουν σε κρεβάτι, 

στη 2η Παθολογική Κλινική, στην ίδια που είχε νοσηλευτεί για μια εβδομάδα το Σεπτέμβριο. 

Κατά τη διάρκεια των προκαταρκτικών μικροβιολογικών και απεικονιστικών εξετάσεων 

στις οποίες υποβαλλόταν η Σεμίνα, κι ενώ η Ευγενία έτρεχε από γκισέ σε γκισέ κι από γραφείο 

σε γραφείο για να διεκπεραιώσει τις γραφειοκρατικές διαδικασίες εισαγωγής, η Αρετή κάθισε 

στην αίθουσα αναμονής και έκλαψε γοερά εις κοινή θέα, θρηνώντας την αδελφούλα της λες και 

μόλις είχε ανακοινωθεί ο θάνατός της. 

Η Ευγενία που άκουσε τις κραυγές της έσπευσε κοντά της για να την καλμάρει. 

«Μην κάνεις έτσι! Η Σεμίνα μας είναι ζωντανή! Υπάρχει ακόμη ελπίδα! Γι αυτό ήρθαμε 

εδώ». 

«Έχεις δίκιο, Ευγενία! Πρέπει να ελπίζω. Πρέπει να πιστεύω. Αλλά, να, αυτό το ξέσπασμα 

ήρθε από μόνο του και δεν μπόρεσα να το ελέγξω. Η συσσωρευμένη θλίψη το προκάλεσε». 



  

«Πάμε να τη δεις εκεί που την εξετάζουν. Επιτρέπουν σε ένα συνοδό να πάει δίπλα της για 

λίγα λεπτά. Νομίζω ότι έχει συνέλθει αρκετά με τον ορό που της έβαλαν». 

Η Αρετή έκανε ό,τι της είπε η Ευγενία, και πραγματικά ανακουφίστηκε όταν είδε την 

αγαπημένη της Σεμίνα αρκετά ξεσκοτισμένη. Της έσφιξε το χέρι και τη διαβεβαίωσε ότι όλα θα 

πάνε καλά. 

Λίγο πριν τις 11 μ.μ. η Σεμίνα, με τη συνοδεία πάντα και των δύο αδελφών της, οδηγήθηκε 

σε κρεβάτι στο θάλαμο 5, διαφορετικό από εκείνον που είχε νοσηλευτεί την πρώτη φορά. Το 

κρεβάτι της ήταν δίπλα από το κρεβάτι μιας βαριά ασθενούς η οποία βρισκόταν σε επιθανάτιο 

ρόγχο – το τελευταίο πράγμα που χρειαζόταν η Σεμίνα στη οριακή κατάσταση που βρισκόταν, 

αν και δεν διαμαρτυρήθηκε καθόλου. 

Όμως η Αρετή διαμαρτυρήθηκε, και έντονα μάλιστα, στον εφημερεύοντα παθολόγο, τον 

Δρα Μπαλτά, όταν διαπίστωσε ότι στον παραδίπλα θάλαμο και τα τέσσερα κρεβάτια ήταν άδεια. 

Πήγε λοιπόν στο γραφείο του και όσο πιο ήρεμα μπορούσε του είπε: «Γιατρέ, είδα ότι ο θάλαμος 

7 είναι άδειος. Σας παρακαλώ, δώστε εντολή να μεταφερθεί η αδελφή μου Σεμίνα Λιβέρη σε ένα 

από αυτά τα άδεια κρεβάτια διότι είναι πάρα πολύ σοβαρά. Στο θάλαμο 5, που βρίσκεται τώρα, 

δίπλα της είναι μια ετοιμοθάνατη ασθενής που βογγάει και φωνάζει δυνατά και ασταμάτητα. Σ’ 

αυτές τις συνθήκες η αδελφή μου θα φοβάται, δεν θα μπορέσει να κλείσει μάτι και θα 

χειροτερέψει». 

«Σας παρακαλώ! Δεν θα μας υποδείξετε εσείς σε ποιο κρεβάτι θα βάλουμε τους ασθενείς. 

Άλλωστε το νοσοκομείο θα εφημερεύει μέχρι αύριο το απόγευμα και περιμένουμε επείγοντα 

περιστατικά». 

«Μα, κύριε Μπαλτά, η αδελφή μου ήρθε εδώ πρώτα από τους άλλους που ενδεχομένως θα 

έρθουν αύριο. Γιατί δεν τη βάλατε στον άδειο θάλαμο 7, αφού είναι τόσο σοβαρά;» 

«Κυρία, σας απάντησα ήδη και δεν έχω τίποτε άλλο να πω» απάντησε ψυχρά ο Δρ Μπαλτάς 

και έκλεισε την πόρτα του γραφείου του κατάμουτρα στην Αρετή, η οποία ωστόσο δεν 

εγκατέλειψε τις προσπάθειες. Στη συνέχεια πλησίασε μια νοσηλεύτρια, που τη γνώριζε από την 

πρώτη φορά που η Σεμίνα είχε νοσηλευτεί στο Σαλβοπούλειο, και της ανέφερε το πρόβλημα με 

την ετοιμοθάνατη ασθενή δίπλα στο κρεβάτι της αδελφής της. 

«Αδελφή, σας παρακαλώ πολύ, μιλήστε κι εσείς στον κύριο Μπαλτά για να μετακομιστεί η 

αδελφή μου η Σεμίνα σε κρεβάτι του θαλάμου 7 όπου είναι όλα άδεια. Όπως ξέρετε η αδελφή 

μου είναι πολύ σοβαρά και η κατάσταση της ασθενούς δίπλα της είναι τραγική και την 

τρομάζει». 

«Δυστυχώς δεν μπορώ να ενοχλήσω τον Δρα Μπαλτά για ένα τέτοιο θέμα. Αφού εκείνος 

είπε “όχι”, η αδελφή σας θα μείνει στο κρεβάτι που την έβαλαν». 

Απογοητευμένη η Αρετή επέστρεψε στην Ευγενία, η οποία την περίμενε έξω από το θάλαμο 

5 που ήταν η Σεμίνα, και την ενημέρωσε. 

«Χμ, αυτό μου μυρίζει φακελάκι» είπε η Ευγενία. «Μ’ ένα πενηντάρι στο χέρι θα 

μετακόμιζαν τη Σεμίνα στο άψε σβήσε». 

«Γνωρίζεις ότι αυτό δεν μπορώ να το κάνω, όχι μόνο επειδή οι αρχές μου δεν το επιτρέπουν, 

αλλά μπορεί να βρω και το μπελά μου. Πού ξέρεις αν ο Δρ Μπαλτάς τα παίρνει; Άστο λοιπόν για 

απόψε και αύριο βλέπουμε. Μπορεί να είναι σε καλύτερη διάθεση ο κύριος Μπαλτάς και ν’ 

αλλάξει γνώμη. Ή μπορεί να είναι άλλος εφημερεύων γιατρός». 

Λίγο πριν τις 12 τα μεσάνυχτα οι αδελφές Λιβέρη έφυγαν με ταξί, η κάθε μια για το σπίτι 

της, αφήνοντας τη Σεμίνα στα στοργικά χέρια της Χριστίνας, της αποκλειστικής νοσοκόμας που 



  

είχε κατά τη νοσηλεία της σε προηγούμενα νοσοκομεία, και η οποία είχε δείξει μεγάλη 

τρυφερότητα και αγάπη στη Σεμίνα. 

Γύρω στις εννιά το πρωί, έφτασε η Αρετή στο Σαλβοπούλειο αποφασισμένη να μετακομίσει 

την αδελφή της, με τον ένα ή τον άλλο τρόπο, στον άδειο θάλαμο. Η Ευγενία ήταν ήδη στο 

πλευρό της Σεμίνας από τις 7 π.μ., διότι εκείνη την ώρα έφευγε η αποκλειστική. 

Προτού πει “καλημέρα” στη Σεμίνα, η Αρετή πέρασε να δει αν ο θάλαμος 7 ήταν ακόμη 

άδειος. Είδε ότι το ένα από τα τέσσερα κρεβάτια, δίπλα στην πόρτα της εισόδου και απέναντι 

από την πόρτα της τουαλέτας είχε καταληφθεί από μία κυρία 45-50 ετών, σε πολύ καλή κλινική 

κατάσταση. Είχε μπει για κάποιες εξετάσεις· τίποτε το ανησυχητικό. Δίπλα της καθόταν ο 

σύζυγός της αρκετά μεγαλύτερός της, με τον οποίο έπιασε κουβέντα η Αρετή και του εξήγησε το 

πρόβλημα. 

«Φέρτε την αδελφή σας εδώ για να έχει παρέα και η γυναίκα μου» είπε σε φιλικό τόνο. 

Στη συνέχεια η Αρετή πήγε στο θάλαμο της Σεμίνας, την αγκάλιασε, τη φίλησε τρυφερά και 

τη διαβεβαίωσε ότι θα έκανε τα αδύνατα δυνατά να την μετακομίσει σε άλλο θάλαμο. Η Σεμίνα 

χαμογέλασε απλά, χωρίς να κάνει κανένα σχόλιο. Ήταν εξαντλημένη από την αϋπνία και 

φοβισμένη από τα βογγητά της ετοιμοθάνατης ασθενούς δίπλα της. Ποιος ξέρει τι μακάβριες 

σκέψεις έκανε για τον εαυτό της τη νύχτα που πέρασε…. 

Όταν η Αρετή βγήκε από το θάλαμο της Σεμίνας, σχεδόν έπεσε πάνω στο γιατρό κ. Μπαλτά. 

Προφανώς η εφημερία του δεν είχε τελειώσει ακόμη. «Καλημέρα γιατρέ! Η αδελφή μου πέρασε 

μια εφιαλτική νύχτα δίπλα στην ετοιμοθάνατη κυρία. Εν τω μεταξύ διαπίστωσα ότι στο θάλαμο 

7 υπάρχουν ακόμη τρία κρεβάτια άδεια. Σας παρακαλώ, σας ικετεύω, δώστε εντολή να 

μεταφερθεί εκεί η Σεμίνα Λιβέρη». 

Ο γιατρός δεν ήθελε περισσότερα για να ξεσπάσει: «Αδελφή!!!! Έλα μάζεψέ την αυτή γιατί 

με ενοχλεί. Τρέχει πίσω μου και με ενοχλεί! Επιτέλους, μάζεψέ την τώραααα!» 

Η Αρετή δεν πίστευε στ’ αυτιά της! «Δεν είναι δυνατόν να συμπεριφέρεται τόσο ανάγωγα 

ένας γιατρός! Δεν έκανα και τίποτα τραγικό, δεν τον πρόσβαλα. Απλά μια χάρη του ζήτησα» 

σκέφτηκε και σωριάστηκε κυριολεκτικά σε μια καρέκλα στο διάδρομο προσπαθώντας να 

συνέλθει από το σοκ. 

Η νοσηλεύτρια, στην οποία απευθύνθηκε ο γιατρός για να τον γλιτώσει από τις ενοχλήσεις 

της Αρετής, έδειχνε εξίσου σοκαρισμένη με την απαράδεκτη συμπεριφορά του. Απομακρύνθηκε 

στο θάλαμο των νοσοκόμων χωρίς να πει λέξη ούτε στο γιατρό ούτε στην Αρετή για να τη 

“συνετίσει”. 

«Μάλλον θα είχε ντραπεί για λογαριασμό του…» σχολίασε η Ευγενία όταν το έμαθε. 

Αργότερα, πέρασε από το θάλαμο της Σεμίνας η κυρα-Μαρία, η βοηθός θαλάμου την οποία 

οι αδελφές Λιβέρη γνώριζαν από τη προηγούμενη φορά, και η Αρετή της διηγήθηκε το θλιβερό 

περιστατικό με τον Δρα Μπαλτά. 

«Μη μιλάτε, μη λέτε τίποτα σε κανένα» είπε στις αδελφές Λιβέρη. «Εγώ χωρίς να ρωτήσω 

κανέναν θα πάω και θα ετοιμάσω ένα κρεβάτι στο θάλαμο 7 για την αδελφή σας. Ποιο θέλετε;» 

«Εκείνο που είναι δίπλα στο παράθυρο» απάντησε η Αρετή, που είχε εντοπίσει ότι αυτό 

ήταν το καλύτερο. 

Σε μισή ώρα η κυρα-Μαρία επέστρεψε με έναν τραυματιοφορέα για να μετακομίσουν τη 

Σεμίνα. Η Αρετή τους ακολούθησε, ενώ η Ευγενία έμεινε πίσω για να μαζέψει τα πράγματα της 

Σεμίνας από το ντουλαπάκι και το κομοδίνο της. Σε κάποια στιγμή είχε βάλει ένα εικοσάρι στη 

τσέπη της κυρα-Μαρίας και ούτε γάτα ούτε ζημιά. 



  

Η Σεμίνα πήρε αμέσως τα πάνω της στο καινούργιο κρεβάτι και θάλαμο. Έπιασε μάλιστα 

κουβέντα με τον συνοδό της άλλης ασθενούς, και ξαναβρήκε σιγά-σιγά το χιούμορ της. Δεν 

χρειαζόταν πολλά η Σεμίνα για να βρει τον παλιό καλό ομιλητικό και κοινωνικό εαυτό της. 

«Πόσο εύκολη ήταν αυτή η μετακόμιση και πόσο δύστροπος και ανάλγητος αποδείχτηκε ο 

εφημερεύων γιατρός…» σκεπτόταν η Αρετή. Όσο κι αν προσπαθούσε, δεν μπορούσε να του βρει 

κανένα ελαφρυντικό για την απάνθρωπη συμπεριφορά του, λες και είχε προηγούμενα με τη 

Σεμίνα ή τις αδελφές της, οι οποίες ούτε τον είχαν ξαναδεί. 

«Λες να είχε πληροφορηθεί για εκείνο το γράμμα που είχες στείλει στην υφυπουργό Υγείας, 

όταν η Σεμίνα είχε πάρει εξιτήριο την πρώτη φορά;» τη ρώτησε η Ευγενία. 

«Τώρα που μου το θυμίζεις, δεν αποκλείεται…» απάντησε η Αρετή, φουντώνοντας πάλι από 

θυμό εναντίον της υφυπουργού Υγείας που την είχε “καρφώσει”. 

Τι είχε συμβεί; Την προηγούμενη φορά που η Σεμίνα είχε νοσηλευτεί στο Σαλβοπούλειο, η 

Αρετή είχε ρωτήσει την ειδικευόμενη παθολόγο κ. Μηλιάκη γιατί δεν έγραψε το “Ενημερωτικό 

Σημείωμα Εξόδου” στον υπολογιστή, με αποτέλεσμα πολλά σημεία του χειρόγραφου κειμένου 

της να είναι δυσανάγνωστα. Η Δρ Μηλιάκη της είχε τότε εκμυστηρευτεί ότι δεν είχαν μελάνια, 

ενώ κάποιοι παλιοί εκτυπωτές δυσλειτουργούσαν και το Υπουργείο Υγείας δεν έδινε χρήματα 

για αντικατάστασή τους και αναλώσιμα. Έτσι αναγκάζονταν να γράφουν τα ενημερωτικά 

σημειώματα με το χέρι. 

Η Αρετή της είχε υποσχεθεί πως θα έστελνε αναφορά στο Υπουργείο και θα τους ζητούσε 

να προμηθεύσουν καινούργιους εκτυπωτές και μελάνια στη συγκεκριμένη παθολογική κλινική 

του Σαλβοπούλειου. Η κ. Μηλιάκη την είχε τότε ευχαριστήσει, ευχόμενη η επιστολή της να βρει 

ευήκοα ώτα, και η Αρετή είχε τηρήσει την υπόσχεσή της. 

Πρωτίστως, όμως, συγκεκριμένα στις 18/09/2014, μια μέρα μετά την έξοδο της Σεμίνας από 

το Σαλβοπούλειο, η Αρετή είχε στείλει ευχαριστήρια επιστολή προς τον Διοικητή του 

νοσοκομείου αυτού, γράφοντας τα εξής: 

 «Προς τον Διοικητή του Σαλβοπούλειου Νοσοκομείου, κ. Σταμάτη Παπαοικονόμου 

 Αξιότιμε κύριε Παπαοικονόμου, 

 Παρακαλώ δεχτείτε τις ευχαριστίες μου για τις εξαιρετικές ιατρικές υπηρεσίες που προσέφερε 

η 2η Παθολογική Κλινική του Νοσοκομείου σας στην αδελφή μου Σεμίνα Λιβέρη, η οποία πήρε 

 εξιτήριο χθες, 17/09/2014. 

Τόσο το ιατρικό προσωπικό όσο και το νοσηλευτικό μας συγκίνησαν με το ενδιαφέρον και  την 

 ανθρωπιά  που  έδειξαν  στην  αδελφή  μου  –  ενδιαφέρον  άλλωστε  που  έδειχναν  και  στις άλλες 

 ασθενείς του θαλάμου 3. 

Εντυπωσιαστήκαμε  επίσης  με την ταχύτητα που διενήργησαν τις  απαραίτητες  εργαστηριακές 

 και απεικονιστικές εξετάσεις ώστε η Σεμίνα Λιβέρη να βγει με διάγνωση και θεραπευτική αγωγή 

 μόλις σε μία εβδομάδα! 

Αυτό ήταν χρόνος ρεκόρ, δεδομένου ότι η αδελφή μου είχε νοσηλευτεί προηγουμένως σε τρία 

 μεγάλα  νοσοκομεία,  για  τρεις  ή  τέσσερις  εβδομάδες  στο  καθένα,  και  δεν  είχαν  καταλήξει σε 

 διάγνωση. 

Ιδιαίτερα θέλω να ευχαριστήσω και τους ιατρούς Χαρίλαο Μπιράλη και Ουρανία Μηλιάκη 

 που παρακολουθούσαν την αδελφή μου. 

 Συγχαρητήρια επίσης και στον διευθυντή της 2ης Παθολογικής Κλινικής Δρα Νικόλαο Ηλιάδη. 



  

Το μόνο πράγμα που με απογοήτευσε και με λύπησε βαθύτατα είναι ότι η 2η  Παθολογική 

 Κλινική δεν έχει σύνδεση με Internet ούτε εκτυπωτές και μελάνια για να εκτυπώσει τα ενημερωτικά 

 σημειώματα. Το ίδιο δυστυχώς συμβαίνει και με το ακτινολογικό εργαστήριο. 

 Είναι  τραγικό  στην  εποχή  μας  σε  κρατικό  νοσοκομείο  να  γράφονται  ολόκληρες  σελίδες 

 ενημερωτικών νοσηλείας και γνωματεύσεων απεικονιστικών εξετάσεων με το χέρι, και συχνά ο 

 γραφικός χαρακτήρας να είναι δυσανάγνωστος! 

 Τα γνωρίζει άραγε αυτά ο Υπουργός Υγείας; 

 Με εκτίμηση 

 Αρετή Λιβέρη». 

 
Την επομένη, 19/09/2014, η Αρετή είχε στείλει επιστολή προς την Υφυπουργό Υγείας 

σχετικά με τις ελλείψεις του Νοσοκομείου, όπως άλλωστε είχε υποσχεθεί στην κ. Μηλιάκη. Η 

επιστολή αυτή είχε ως εξής: 

 «Αγαπητή κυρία Παπακυριάκου, 

Πρόσφατα  η  αδελφή  μου  νοσηλεύτηκε  στην  2η   Παθολογική  Κλινική  του  Σαλβοπούλειου 

 Νοσοκομείου   και   οι   εντυπώσεις   μας   από  τη  συμπεριφορά  του   ιατρικού   και νοσηλευτικού 

 προσωπικού είναι άριστες. 

Ωστόσο  εκείνο  που  έπεσε  άμεσα  στην  αντίληψή  μου  και  με  απογοήτευσε  είναι  ότι  η  2η 

 Παθολογική  Κλινική δεν έχει σύνδεση με  Internet  ώστε να μπορεί κανείς  να επικοινωνήσει μέσω 

 Email,  ούτε  εκτυπωτές  και  μελάνια  για  να  εκτυπώσει  τα  ενημερωτικά  σημειώματα.  Το  ίδιο 

 δυστυχώς συμβαίνει και με το ακτινολογικό εργαστήριο. 

 Αυτό είναι απαράδεκτο στην εποχή μας. Μπορείτε, παρακαλώ, να κάνετε κάτι άμεσα; Δε 

 νομίζω ότι το κόστος είναι δυσβάστακτο. 

 Σας ευχαριστώ για την προσοχή σας. 

 Αρετή Λιβέρη». 

 
Αντί όμως η Υφυπουργός να κάνει κάτι άμεσα ώστε η 2η Παθολογική Κλινική του 

Σαλβοπούλειου και το ακτινολογικό του κέντρο ν’ αποκτήσουν εκτυπωτές, μελάνια και σύνδεση 

με το Internet, ενημέρωσε την Αρετή μέσω Email ότι έστειλε αυτούσια την επιστολή της στο 

διοικητή του Σαλβοπούλειου, ο οποίος την προώθησε στο διευθυντή της 2ης Παθολογικής 

Κλινικής όπου είχε νοσηλευτεί η Σεμίνα. Πολύ πιθανόν να είχε γίνει συζήτηση επί του θέματος 

στο συμβούλιο των γιατρών και να είχαν όλοι ενημερωθεί για την επιστολή της Υφυπουργού 

στην οποία “κάρφωνε” την Αρετή Λιβέρη. Ίσως αυτό να εξηγούσε την εχθρική στάση του 

γιατρού κ. Μπαλτά, αλλά και την περίεργη απάθεια έως αδιαφορία των άλλων γιατρών απέναντι 

στη Σεμίνα, όπως διαπιστώθηκε στη συνέχεια. Ή μήπως θεωρούσαν το “περιστατικό ” χαμένο 

και γι’ αυτό αδιαφορούσαν; 

Ωστόσο την επομένη, όταν ο Δρ Μπαλτάς συνάντησε την Ευγενία στο διάδρομο, της ζήτησε 

συγνώμη για τον τρόπο που είχε φερθεί στην αδελφή της Αρετή: «Ξέρετε, χθες ήμουνα πολύ 

πιεσμένος με την εφημερία και παραφέρθηκα». 

«Σας καταλαβαίνω» είπε η Ευγενία και συμπλήρωσε: «Θα μεταφέρω τη συγνώμη σας στην 

αδελφή μου». Τις επόμενες μέρες, όταν ο Δρ Μπαλτάς συναντούσε την Αρετή τυχαία στο 

διάδρομο, έσκυβε το κεφάλι και προσπερνούσε, κάνοντας ότι δεν τη βλέπει. Προφανώς δεν είχε 

το θάρρος να την κοιτάξει στα μάτια και να ζητήσει από την ίδια συγνώμη. 



  

Στο θάλαμο της Σεμίνας μέχρι το μεσημέρι είχαν φτάσει άλλες δύο κυρίες και όλα τα 

κρεβάτια του θαλάμου είχαν τώρα γεμίσει. Η Σεμίνα, που μπορούσε ακόμη να μετακινείται με τη 

στήριξη πότε της μιας και πότε της άλλης αδελφής, ήθελε να πάει στο θάλαμο 3 που είχε 

νοσηλευτεί το Σεπτέμβριο για να δει αν ήταν ακόμη εκεί η Ελένη, η εξηντάρα καπνίστρια που 

την είχε αράξει στο νοσοκομείο έχοντας εξασφαλίσει δωρεάν στέγη και τροφή, διότι η κόρη της 

φρόντιζε, λέει, να τη στείλει σε ίδρυμα αλλά τα χαρτιά της Πρόνοιας καθυστερούσαν λόγω 

γραφειοκρατίας. Βρήκε την Ελένη εκεί, στο ίδιο κρεβάτι, έχοντας συμπληρώσει αισίως 4 μήνες 

νοσοκομειακού παραθερισμού… 

Επιστρέφοντας στο θάλαμό της η Σεμίνα άκουσε κολακευτικά σχόλια από κάνα δυο 

συνοδούς των ασθενών: «Τι ωραία κυρία που είσθε!» 

Ωστόσο η Σεμίνα, που δεν έτρεφε ψευδαισθήσεις και δεν μάσαγε από κολακείες, απάντησε 

ετοιμόλογα: «Μήπως πρέπει να φορέσετε γυαλιά;» 

Είναι αλήθεια ότι η Σεμίνα υπήρξε πανέμορφη στα νιάτα της. Τώρα όμως στα 70 της, 

καταβεβλημένη από την ασθένεια τόσων μηνών, δεν μπορούσε να πει κανείς ότι ήταν όμορφη. 

Διατηρούσε βέβαια την αρχοντιά και τη γλύκα της, ενώ τα χαρακτηριστικά της – τα όμορφα 

χείλη, η σηκωτή μύτη, η οβάλ κατατομή του προσώπου της – μαρτυρούσαν ότι υπήρξε μια πολύ 

όμορφη γυναίκα. 

Όσο για τις ενδυματολογικές προτιμήσεις της, και αυτές ήταν εντυπωσιακές. Οι παντόφλες, 

τα νυχτικά και οι ρόμπες που φορούσε στο νοσοκομείο, όσο και τα εσώρουχά της ήταν πάντα 

νεανικά και επιλεγμένα σε απαλά ανοιχτά χρώματα. Μια φορά, μάλιστα, που η Αρετή της 

αγόρασε ένα νυχτικό επειδή το ύφασμά του ήταν μαλακό και ζεστό, η Ευγενία το απέρριψε πριν 

καν το δείξει στη Σεμίνα. «Δεν κατάλαβες ακόμη ότι η Σεμίνα μας δεν φοράει τέτοια 

γεροντίστικα νυχτικά;» 

Το απόγευμα επισκέφτηκε τη Σεμίνα η ειδικευόμενη παθολόγος κ. Μηλιάκη, την οποία είχε 

συμπαθήσει από το Σεπτέμβριο, όταν είχε νοσηλευτεί στο Σαλβοπούλειο για πρώτη φορά. Η κ. 

Μηλιάκη, μια χοντρούλα τριαντάρα, ήταν πάντα χαμογελαστή και αισιόδοξη – θα την έλεγε 

κανείς χαζοχαρούμενη. Ενημερώθηκε για τις τελευταίες εξελίξεις της υγείας της Σεμίνας και τη 

φαρμακευτική αγωγή που έπαιρνε και διαβεβαίωσε τη Σεμίνα ότι όλα θα πάνε καλά. 

Αντίθετα η Δρ Σαβίδη, η άλλη ειδικευόμενη γιατρός μαζί με την οποία, κατά την πρώτη 

νοσηλεία στο Σαλβοπούλειο, είχαν επιχειρήσει να πάρουν δείγμα ασκιτικού υγρού τρυπώντας 

την κοιλιά της Σεμίνας με χοντρές βελόνες και είχαν αποτύχει, πήρε ιδιαιτέρως την Ευγενία και 

της είπε χωρίς περιστροφές: «Η αδελφή σας είναι πολύ σοβαρά και οι μέρες της είναι 

μετρημένες». 

Η Ευγενία μετέφερε την είδηση στην Αρετή, αλλά εκείνη την απέρριψε. 

«Εγώ δεν δέχομαι τέτοιες απαισιόδοξες προβλέψεις. Προσεύχομαι και πιστεύω ότι ο Θεός 

θα την κάνει καλά» απάντησε. 

Μήπως ήταν αυτή η πίστη της που απωθούσε τον κάθε γιατρό, όπως είχε γίνει και παλιότερα 

στο Σκουλάπειο με τον Δρα Σαντλά, από του να ενημερώσουν την Αρετή για τις κακές 

προγνώσεις τους; 

Εν τω μεταξύ η μυοπάθεια της Σεμίνας προχωρούσε και οι κινήσεις της γίνονταν ώρα με 

την ώρα όλο και πιο δύσκολες. 

«Γιατί δεν τηλεφωνείς στον κύριο Γκαριτίδη να έλθει να δει ο ίδιος τη Σεμίνα; Αφού εδώ 

δεν υπάρχει ηπατολόγος, κι αφού στο Μπορνάτειο μας είπαν ότι το πρόβλημά της είναι 95% 

ηπατολογικό, ζήτησέ του να έρθει από εδώ. Πες του ότι θα τον πληρώσουμε όσα ζητήσει. 



  

Άλλωστε εκείνος μας έστειλε στο Σαλβοπούλειο» είπε η Ευγενία στην Αρετή, η οποία είχε εξ 

αρχής αναλάβει την επικοινωνία με τους γιατρούς. 

Χωρίς να χάσει καιρό η Αρετή βγήκε στο διάδρομο, αναζήτησε μια ήσυχη γωνία και 

τηλεφώνησε στον ηπατολόγο κ. Γκαριτίδη. Αυτός ήταν άλλωστε ο προσωπικός ιδιώτης γιατρός 

της Σεμίνας από τις αρχές Σεπτεμβρίου, τότε που την εξέτασε για πρώτη φορά κατ’ οίκον. Κατά 

κάποιο τρόπο, ήταν ο άνθρωπός τους, ασχέτως αν οι μέχρι τότε προσπάθειές του δεν είχαν 

αποδώσει. Η Σεμίνα όταν τον έβλεπε κοντά της έπαιρνε θάρρος. 

«Καλησπέρα κύριε Γκαριτίδη. Από χθες το βράδυ είμαστε στο Σαλβοπούλειο, όπως μας 

είπατε να κάνουμε, αλλά η Σεμίνα έχει χειροτερέψει. Τώρα με δυσκολία σηκώνεται από το 

κρεβάτι για να κάνει λίγα βήματα. Θα μπορούσατε να περάσετε αύριο, μετά από τη δουλειά σας 

στο Γκραβιτέο, για να τη δείτε;» 

«Λυπάμαι γι’ αυτό. Η μυοπάθεια είναι από την κορτιζόνη όπως σας είπα. Χρειάζεται 

φυσικοθεραπεία και μεγάλη προσπάθεια από την ίδια. Θα κοιτάξω να περάσω να τη δω αύριο το 

μεσημέρι, μετά τις 2». 

«Ευχαριστώ πολύ, γιατρέ. Θα σας περιμένουμε» απάντησε η Αρετή κι έτρεξε να πει τα 

καλά νέα στην Ευγενία και στη Σεμίνα.. 

Η νύχτα κύλησε σχετικά ήρεμα για τη Σεμίνα, και μπόρεσε να αναπληρώσει τον ύπνο που 

είχε στερηθεί το προηγούμενο βράδυ. Το επόμενο πρωί έγινε η καθιερωμένη αφαίμαξή της για 

νέες αιματολογικές εξετάσεις. 

«Γιατί χρειάζεται να κάνουν εξετάσεις αίματος κάθε μέρα;» ρώτησε κάποια στιγμή η 

Σεμίνα, της οποίας οι φλέβες είχαν μαυρίσει από τα τρυπήματα. «Δηλαδή τι περιμένουν ν’ 

αλλάξει από τη μια μέρα στην άλλη;» 

«Κι εγώ αυτό αναρωτιέμαι, αγάπη μου, αλλά αφού μπήκαμε εδώ μέσα δεν μπορούμε να 

κάνουμε κι αλλιώς. Πρέπει να συμμορφωνόμαστε με τους κανόνες τους» απάντησε η Αρετή, 

χαϊδεύοντάς της απαλά τα μαλλιά. «Το ευχάριστο είναι ότι είπαν πως σήμερα έστειλαν δείγμα 

αίματος για εξέταση της αμμωνίας». 

«Επιτέλους, θα μάθουμε τι συμβαίνει με αυτή την αμμωνία!» σχολίασε η Ευγενία. 

Λίγο μετά τις 2:00 μμ., ακούστηκε η φωνή του Δρα Γκαριτίδη από το διπλανό θάλαμο των 

νοσηλευτριών. 

«Έχει έρθει ο κ. Γκαριτίδης δίπλα, και κουβεντιάζει με τις νοσηλεύτριες. Σε λίγο θα έρθει να 

σε δει, αγάπη μου» είπε η Ευγενία στη Σεμίνα, η οποία στο άκουσμα της είδησης χαμογέλασε. 

Πέρασε καμιά ώρα, η συζήτηση του κ. Γκαριτίδη με τις νοσηλεύτριες σταμάτησε, αλλά ο 

ίδιος δεν έκανε την εμφάνισή του στο δωμάτιο της Σεμίνας. 

«Μάλλον θα έχει πάει στο γραφείο των γιατρών για να ενημερωθεί για σένα, αγάπη μου» 

είπε η Αρετή, καθησυχάζοντας τη Σεμίνα η οποία ανυπομονούσε να δει το γιατρό τον οποίο είχε 

εξ αρχής εμπιστευθεί. 

Η ώρα ήταν περασμένες τρεις το απόγευμα, και ο Δρ Γκαριτίδης δεν έλεγε να φανεί. Η 

απογοήτευση και των τριών αδελφών ήταν μεγάλη. Εις μάτην η Ευγενία προσπαθούσε να τον 

δικαιολογήσει, λέγοντας ότι μπορεί να είχε κάποιο τηλεφώνημα για επείγον περιστατικό κι έφυγε 

άρον-άρον χωρίς να επισκεφτεί τη Σεμίνα. 

Το βράδυ κατά τις 8:00 η Αρετή βγήκε από το θάλαμο και τηλεφώνησε στον κ. Γκαριτίδη. 

«Κύριε Γκαριτίδη, καλησπέρα. Το μεσημέρι σας περιμέναμε όπως μας είχατε υποσχεθεί· 

ακούσαμε ότι είχατε έρθει στο θάλαμο των νοσηλευτριών, αλλά δεν ήρθατε τελικά στη Σεμίνα, η 

οποία στενοχωρήθηκε πολύ. Σας περίμενε σαν το Μεσσία». 



  

«Ναι, ξέρετε, κυρία Λιβέρη, δεν είναι εύκολο ένας ιδιώτης γιατρός να βλέπει ασθενείς σε 

κρατικό νοσοκομείο. Η θέση μου είναι πολύ λεπτή, και γι’ αυτό δεν επισκέφτηκα την αδελφή 

σας». 

«Μα την πρώτη φορά που μπήκε η Σεμίνα στο Σαλβοπούλειο με δική σας εντολή, 

περνούσατε κάθε μέρα σχεδόν και μάλιστα υποδείξατε ποιες εξετάσεις να γίνουν. Τι συνέβη 

τώρα;» 

«Ακούστε, κυρία Λιβέρη, δεν μπορώ να βοηθήσω την αδελφή σας άλλο. Μου τη φέρατε 

αργά. Δεν είναι θέμα χρημάτων, αλλά η κατάσταση της αδελφής σας είναι μη αναστρέψιμη. 

Καληνύχτα σας». 

«Καληνύχτα…» απάντησε σιγανά η Αρετή, σκουπίζοντας τα δάκρυα που κυλούσαν από τα 

μάτια της. Ωστόσο, επ’ ουδενί μπορούσε ν' αποδεχτεί την “προφητεία” του κ. Γκαριτίδη περί μη 

αναστρέψιμης πορείας της ασθένειας της Σεμίνας· μάλιστα δεν επρόκειτο να την συμμεριστεί 

ούτε με την Ευγενία. «Μα ο ίδιος δεν μας είχε πει πριν από μια εβδομάδα ότι είχε συμφωνήσει 

με τη ρευματολόγο Δρα Περιφανίδη του Μπορνάτειου να συναντιούνται μια φορά το μήνα για 

να συζητούν για την εξέλιξη της υγείας της Σεμίνας; Τι κατάλαβε εν τω μεταξύ και σήκωσε τα 

χέρια;» αναρωτήθηκε όταν έκλεισε το τηλέφωνο. 

Είναι αλήθεια ότι η Αρετή είχε προσευχηθεί πολύ ένθερμα τους τελευταίους μήνες, είχε 

κλάψει γοερά με στεναγμούς αλάλητους ζητώντας από το Θεό να χαρίσει μερικά χρόνια στη 

Σεμίνα που τόσο αγαπούσε τη ζωή. Δεν επέτρεπε στο νου της να σκεφτεί ούτε για ένα 

δευτερόλεπτο ότι η αγαπημένη της αδελφούλα, που είχε κάνει τόσες θυσίες για χάρη της, θα 

έφευγε από τη ζωή. Ωστόσο, πριν επιστρέψει στο θάλαμο της Σεμίνας, έπρεπε να βρει μια καλή 

είδηση για να ενθαρρύνει τις αδελφές της. 

Θυμήθηκε ότι την προηγούμενη μέρα είχε ψάξει στο Internet για ιδιωτικό θεραπευτήριο το 

οποίο να ήταν συμβεβλημένο με τον ΕΟΠΥΥ και να διέθετε ηπατολόγο και ηπατολογική 

κλινική. Μετά την αβάστακτη ταλαιπωρία της Σεμίνας κατά τη δεύτερη εισαγωγή της στο 

Σαλβοπούλειο, είχαν συμφωνήσει με την Ευγενία πως όταν θα έβγαινε από το κρατικό αυτό 

νοσοκομείο, και αν χρειαζόταν ξανά να νοσηλευτεί, θα πήγαιναν την αδελφή τους οπωσδήποτε 

σε ιδιωτικό θεραπευτήριο. Είχε καταλήξει στο «Σταυραέτειο» και είχε σημειώσει το τηλέφωνο 

της ηπατολόγου-γαστρεντερολόγου Δρος Βγενοπούλου, που εργαζόταν εκεί. Πληκτρολόγησε 

λοιπόν τον αριθμό του κινητού της, αλλά εκείνη δεν απάντησε. 

Απογοητευμένη η Αρετή σωριάστηκε σε μια καρέκλα στο διάδρομο για να σκεφτεί τι θα 

έλεγε στις αδελφές της για τον Δρα Γκαριτίδη. Πριν προλάβει, όμως, να συναρμολογήσει τις 

σκέψεις της, χτύπησε το κινητό της και ποιος ήταν; Η ίδια η ηπατολόγος Δρ Βγενοπούλου! 

«Με καλέσατε πριν λίγο. Τι θα θέλατε;» είπε με φωνή που έσταζε γλύκα. 

«Σας ευχαριστώ πάρα πολύ κυρία Βγενοπούλου. Συγνώμη που σας ενοχλώ τέτοια ώρα αλλά 

έχω την αδελφή μου στο νοσοκομείο και πριν λίγο ο ηπατολόγος, που την παρακολουθούσε από 

τον περασμένο Σεπτέμβριο, σήκωσε τα χέρια και είπε ότι δεν μπορεί να τη βοηθήσει άλλο. Έτσι 

απευθύνθηκα σ’ εσάς που εργάζεστε σε ιδιωτικό θεραπευτήριο, μήπως χρειαστεί να την φέρουμε 

εκεί όταν πάρει εξιτήριο από το Σαλβοπούλειο». 

«Λυπάμαι πολύ για την αδελφή σας, αλλά δεν επιτρέπεται να επισκεφτώ ασθενή σε κρατικό 

νοσοκομείο. Μπορείτε όμως να μου φέρετε όλες τις εξετάσεις της στο ιατρείο μου, Βασιλίσσης 

Σοφίας 75α, στον έκτο όροφο, να δω πώς μπορώ να τη βοηθήσω». 

Η Αρετή αναθάρρησε λίγο διότι στη φωνή της κ. Βγενοπούλου διέγνωσε μια γυναίκα 

καλοσυνάτη, ευγενική και πρόθυμη. Αυτή τώρα θα ήταν το αποκούμπι τους. 



  

Επιστρέφοντας στη Σεμίνα και στην Ευγενία, τους είπε ότι ο κ. Γκαριτίδης δεν απάντησε 

στο τηλέφωνο, αλλά ότι είχε μιλήσει με την ηπατολόγο του Σταυραέτειου ιδιωτικού 

θεραπευτηρίου, την κ. Βγενοπούλου, η οποία της έκανε άριστη εντύπωση, κι ότι κλείστηκε 

ραντεβού στο ιατρείο της την επομένη για να δει όλες τις αιματολογικές, βιοχημικές και 

απεικονιστικές εξετάσεις της Σεμίνας. 

«Φεύγω τώρα, και το πρωί θα είμαι εδώ, όπως κάθε μέρα. Αύριο το απόγευμα στις 6:00 θα 

πάω με ολόκληρο το φάκελο στο ραντεβού με την κ. Βγενοπούλου. Καληνύχτα, ο Θεός μαζί 

σου, αγάπη μου» είπε η Αρετή, φιλώντας τρυφερά τη Σεμίνα. 

«Καληνύχτα και σε σένα Ευγενία μου. Όπου νάναι θα έρθει η Χριστίνα, η αποκλειστική, για 

να πας κι εσύ να ξεκουραστείς. Μην ανησυχείς, όλα θα πάνε καλά». 

Η Αρετή έφυγε τρέχοντας διότι ήταν αργά και είχε πολύ δρόμο μέχρι να φτάσει στο σπίτι 

της. Προσπαθούσε να συγκρατηθεί για να μην κλάψει ξανά και να ηρεμήσει. Από την 

υπερένταση των ημερών της είχε προκύψει συχνουρία και διασχίζοντας την απόσταση από την 

2η Παθολογική Κλινική που νοσηλευόταν η αδελφή της μέχρι την έξοδο – διαδρομή 10 λεπτών – 

έπρεπε να βρει κάποιο θάμνο για να κρυφτεί πίσω του και να ουρήσει. Αυτό είχε συμβεί το πρωί 

με την έλευσή της, συνέβη και το βράδυ στην αποχώρησή της. 

Ήλπιζε όμως η Αρετή ότι αυτό ήταν παροδικό, αποτέλεσμα του άγχους, και ότι δεν 

επρόκειτο για ακράτεια ούρων. Άλλωστε πού καιρός και διάθεση ν’ ασχοληθεί τώρα με τον 

εαυτό της, ό,τι κι αν ήταν. Ο νους και η ψυχή της ήταν στη Σεμίνα και πώς θα την έσωζε. 

Το πρωί, καθ’ οδόν προς τη Σεμίνα, πάλι τα ίδια με τη συχνουρία. Ήταν τέτοια η πίεση που 

δεν την ένοιαζε πια αν θα την έβλεπαν περαστικοί να ουρεί πίσω από το θάμνο. 

Όταν η Αρετή έφτασε στο θάλαμο της Σεμίνας, η Ευγενία ήταν βεβαίως εκεί και της 

μετέφερε το δυσάρεστο νέο, που μόλις της είχε φέρει η Δρ Μηλιάκη, ότι η περιβόητη εξέταση 

αμμωνίας στο αίμα για να πιστοποιηθεί η ηπατική εγκεφαλοπάθεια δεν έγινε διότι… είχε 

χαλάσει το αντιδραστήριο του Σαλβοπούλειου! 

«Αμάν πια μ’ αυτά τα αντιδραστήρια αμμωνίας! Τίποτα επιτέλους δεν λειτουργεί σ’ αυτή τη 

χώρα;» τσίριξε η Αρετή. 

Υπήρχε όμως και μια ευχάριστη είδηση: Είχαν αποσταλεί με φαξ στο Σαλβοπούλειο τα 

αποτελέσματα της ειδικής μοριακής εξέτασης, που είχε γίνει στο “Mediloc” για να εξακριβωθεί 

αν το συκώτι της Σεμίνας θα άντεχε την αζαθειοπρίνη, ώστε να αντικαθιστούσε σταδιακά την 

κορτιζόνη, και αυτά ήταν θετικά! Με άλλα λόγια, το χιλιοταλαιπωρημένο από τα φάρμακα 

συκώτι της Σεμίνας θα μπορούσε να μεταβολίσει το πολλά υποσχόμενο ανοσοκατασταλτικό! 

Το συμπέρασμα της μοριακής έκθεσης ήταν: «Στο εξετασθέν υλικό διαπιστώθηκε η ύπαρξη 

 φυσιολογικών αλληλομόρφων στις θέσεις των πολυμορφισμών… γεγονός το οποίο σημαίνει ότι 

 αναμένεται φυσιολογική δραστηριότητα του γονιδίου της μεθυλοτρανσφεράσης της θειοπουρίνης 

(TPMT)». 

«Δόξα το Θεό!» αναφώνησε η Αρετή και αγκάλιασε την Ευγενία για τα καλά νέα. Κατόπιν, 

στρεφόμενη στη Σεμίνα τη φίλησε λέγοντας: «Κάνε κουράγιο λίγο ακόμη αγάπη μου. Με την 

ελάττωση της κορτιζόνης και την έναρξη της αζαθειοπρίνης, η μυοπάθεια θα υποχωρήσει και θα 

περπατάς και πάλι όπως πρώτα. Θα πέσει και το ζάχαρο και δεν θα στερείσαι το ψωμάκι». 

Ελλείψει ηπατολόγου και ρευματολόγου στο Σαλβοπούλειο, ο θεράπων ιατρός της Σεμίνας, 

κ. Μπιράλης, ζήτησε από τους ρευματολόγους του Μπορνάτειου να καθορίσουν τη δοσολογία, 

και η λήψη της αζαθειοπρίνης, παράλληλα με μείωση της κορτιζόνης, άρχισε αυθημερόν. 



  

Εν τω μεταξύ η Σεμίνα, που είχε προσβληθεί από τη μυοπάθεια κατά τη διάρκεια της 

εφιαλτικής νοσηλείας της στο Μπορνάτειο λόγω υπερβολικής δόσης κορτιζόνης ενδοφλεβίως, 

κινείτο όλο και λιγότερο και είχε αρχίσει να παρουσιάζει «κατάκλιση κόκκυγα» – ένα έλκος από 

την κατάκλιση το οποίο επιδεινώθηκε στο Σαλβοπούλειο. 

Σε κάθε επίσκεψη γιατρού ή νοσηλεύτριας στη Σεμίνα, η Ευγενία που ήταν πάντα παρούσα 

επισήμαινε το πρόβλημα. Ωστόσο ο γιατρός ή η νοσηλεύτρια έριχναν μια γρήγορη ματιά, 

κουνούσαν το κεφάλι, αλλά δεν πρότειναν καμία θεραπεία με ειδικά επιθέματα που θα 

βοηθούσαν αποτελεσματικά στην επούλωση τέτοιων πληγών, λέγοντας ότι η κατάκλιση δεν ήταν 

σοβαρή. 

Άτυπα, μάλιστα, την αντιμετώπιση της κατάκλισης είχε αναλάβει η βοηθός θαλάμου, η 

κυρα-Μαρία, η γυναίκα που χωρίς να ρωτήσει κανέναν είχε μετακομίσει τη Σεμίνα σε κρεβάτι 

άλλου θαλάμου. Ήταν η μόνη που συνέχιζε να δείχνει κάποια συμπάθεια στη Σεμίνα. Είχε όμως 

τις γνώσεις για θεραπεία κατακλίσεων; Οι νοσηλεύτριες που ρωτήθηκαν περί αυτού από την 

Αρετή απάντησαν καταφατικά, αν και το αποτέλεσμα της “θεραπείας” της στην περίπτωση της 

Σεμίνας ήταν αρνητικό, εκτός που ήταν και εξαιρετικά επώδυνο. 

Η κυρα-Μαρία, κάθε φορά που ευκαιρούσε για ν’ ασχοληθεί με την κατάκλιση της Σεμίνας, 

έπλενε την περιοχή με πράσινο σαπούνι και επέπιπτε μετά μανίας και χωρίς έλεος επί των μη 

αποξηραμένων κακαδιών τρίβοντάς τα μ’ ένα σφουγγάρι και στη συνέχεια καλύπτοντας την 

πληγή με ταλκ. Ο πόνος που προκαλούσε στη Σεμίνα ήταν αφόρητος και ήταν η μοναδική φορά 

που η Σεμίνα τσίριζε δυνατά λέγοντάς της: «Σταμάτααα!» 

Εν τω μεταξύ η Αρετή διαφωνούσε κάθετα με τη μέθοδο αυτή της υποτιθέμενης θεραπείας, 

επικαλούμενη και τη λαϊκή ρήση «μην ξύνεις την πληγή», και ζήτησε από τις νοσηλεύτριες να 

σταματήσουν την κυρα-Μαρία από του να ασχολείται με την κατάκλιση της Σεμίνας και να την 

αναλάβουν οι ίδιες. 

«Δεν είναι δυνατόν ν’ αφήνετε την αντιμετώπιση μιας τόσο σοβαρής πληγής στα χέρια μιας 

ανειδίκευτης βοηθού θαλάμου. Αυτό είναι ανεπίτρεπτο! Μη με αναγκάσετε να πάω στο 

διευθυντή να αναφέρω το γεγονός αυτό. Σας παρακαλώ να επιληφθείτε του προβλήματος». 

«Καλά, θα το κοιτάξουμε» ήταν η απάντηση. 

Δυστυχώς, όμως, δεν επανήλθαν με άλλη λύση, και η κυρα-Μαρία συνέχιζε ανενόχλητη να 

βασανίζει τη Σεμίνα με το τρίψιμο των μη αποξηραμένων κακαδιών, ενώ η πληγή, αντί να 

μειώνεται, επεκτεινόταν σε μεγαλύτερη επιφάνεια και βάθος. 

Μια μέρα η Σεμίνα δεν άντεξε από τον πόνο και κατά τη διάρκεια της επέμβασης φώναξε 

στην κυρα-Μαρία: «Σταμάταααα! Θα σε ξεμαλλιάσω!» 

Η κυρα-Μαρία παρεξηγήθηκε και από εκείνη τη στιγμή αραίωσε τις «θεραπείες» στη 

Σεμίνα, ενώ την αντιμετώπιση της κατάκλισης ανέλαβε η Χριστίνα, η αποκλειστική νοσοκόμα 

της Σεμίνας που έμενε μαζί της από τις 11 το βράδυ έως τις 7 το πρωί. Η Χριστίνα την έπλενε 

απαλά με πράσινο σαπούνι και της έβαζε μια ειδική αλοιφή που είχε χρησιμοποιήσει και σε 

άλλες ασθενείς και την είχε βρει αποτελεσματική. 

Κάποια στιγμή έκανε την εμφάνισή του στο θάλαμο ένας εκπρόσωπος εταιρείας που 

κατασκεύαζε ειδικά επιθέματα για κατακλίσεις διαφημίζοντας το προϊόν, αλλά μια νοσηλεύτρια 

που τον πήρε είδηση τον έβγαλε βιαίως έξω, λέγοντας στις αδελφές Λιβέρη ότι αυτοί είναι 

απατεώνες. 



  

Η επόμενη μέρα της «νοσηλείας» της Σεμίνας στο Σαλβοπούλειο ήταν επεισοδιακή. Πρωί- 

πρωί έβγαλαν τα κρεβάτια με τις τρεις ασθενείς στο διάδρομο, καθώς επίσης και το τέταρτο 

κρεβάτι που είχε αδειάσει. Όταν έφτασε η Ευγενία βρήκε την Σεμίνα στο διάδρομο και 

παραξενεύτηκε ρωτώντας τι είχε συμβεί. Ωστόσο κανείς δεν της έδωσε απάντηση. Λίγο 

αργότερα κατέφθασε ολόκληρο συνεργείο καθαρισμού και έκαναν γενική απολύμανση στο 

δωμάτιο πλένοντας με ειδικά αντισηπτικά από το ταβάνι μέχρι το δάπεδο – παράθυρα, πόρτες, 

τουαλέτα, ντουλάπια, τα πάντα! 

Φτάνοντας η Αρετή κατά τις 9 το πρωί, βρήκε την αδελφή της ακόμη στο ράντζο στο 

διάδρομο μαζί με άλλες δύο ασθενείς και το θάλαμο άδειο με το συνεργείο καθαρισμού ακόμη 

μέσα. Ξαφνιάστηκε ευχάριστα που είχε παρθεί απόφαση για τόσο βαθύ καθαρισμό και 

απολύμανση του θαλάμου, και δεν σκοτίστηκε με ερωτήματα «γιατί;» και «πώς;» 

Λίγο πριν τις 11, και αφού οι τρεις ασθενείς με τα κρεβάτια τους είχαν μεταφερθεί και πάλι 

στο θάλαμό τους, είδαν να μεταφέρεται στο μοναδικό άδειο κρεβάτι του θαλάμου μια 80χρονη 

καλοδιατηρημένη και ευτραφής κυρία, που κάθε άλλο παρά για ασθενής έμοιαζε. Και πριν 

προλάβει η συνοδός-κόρη της να την ταχτοποιήσει νάσου και καταφθάνει ένα team από καμιά 

δεκαριά γιατρούς, μαζί με τους επιμελητές και το διευθυντή της 2ης Παθολογικής Κλινικής, οι 

οποίοι μαζεύτηκαν γύρω από το κρεβάτι της νεοφερμένης ασθενούς για να πάρουν το ιστορικό 

της. 

«Κάποια επώνυμη θα είναι η κυρία αυτή» ψιθύρισε η Σεμίνα στην Ευγενία. 

«Προφανώς! Για να γίνει τέτοια κινητοποίηση αυτή θα είναι “γαλαζοαίματη”» σχολίασε η 

Ευγενία, ενώ η περιέργεια όλων φούντωνε. 

Όταν έφυγαν οι γιατροί, η ασθενής δίπλα στη νεοφερμένη “γαλαζοαίματη” έπιασε 

κουβεντούλα με την κόρη της και έμαθε ότι η νεοφερμένη στο θάλαμο κυρία ήταν μητέρα του 

πρώην διοικητή της Τράπεζας της Ελλάδος, του κ. Γιδόπουλου! 

«Αμ, έτσι εξηγούνται όλα» είπε η Σεμίνα και συνέχισε με την αδιάκριτη ερώτηση: «Και πώς 

κοτζάμ πρώην διοικητής της Τράπεζας της Ελλάδος δεν πήγε τη μητέρα του σε κορυφαίο 

ιδιωτικό νοσοκομείο αλλά την έφερε στο Σαλβοπούλειο;» 

«Πιστεύουμε ότι τα κρατικά νοσοκομεία έχουν καλύτερους γιατρούς από τα ιδιωτικά, και 

αυτό είναι το ζητούμενο και όχι η πολυτέλεια της διαμονής» απάντησε η αδελφή του τέως 

διοικητή της ΤτΕ, φανερά ενοχλημένη με την ερώτηση. Στη συνέχεια αράδιασε κάποια ατυχή 

περιστατικά νοσηλείας σε πανάκριβα ιδιωτικά νοσοκομεία, για τα οποία είχε προσωπική πείρα. 

Το απόγευμα έφτασε και ο γιος της 80χρονης ασθενούς, με τη συνοδεία δύο 

σωματοφυλάκων του αστυνομικών, για να δει τη μητέρα του. Στάθηκε όρθιος για λίγα λεπτά 

δίπλα της, και η Αρετή άρπαξε την ευκαιρία να του κάνει κάποιες ερωτήσεις για την κρίση, τις 

ανακεφαλαιοποιήσεις των τραπεζών, και τις προβλέψεις του για έξοδο από τα μνημόνια. Ο κ. 

Γιδόπουλος ήταν ολιγόλογος και προσεκτικός στις απαντήσεις του, ρίχνοντας πάντως τις ευθύνες 

στο λαό ο οποίος προ κρίσης δανειζόταν χωρίς περίσκεψη. 

«Δηλαδή οι τράπεζες δεν έχουν ευθύνη που δάνειζαν τον οποιονδήποτε ζητούσε χρήματα 

χωρίς να εξετάζουν το ενδεχόμενο να μη μπορεί να τα αποπληρώσει; Οι δανειστές- 

επιχειρηματίες είναι ανεύθυνοι; Οι τοκογλύφοι δεν παίρνουν κάποιο ρίσκο; Γιατί καλείται πάλι ο 

λαός να τους καλύψει τις ζημιές με τις ανακεφαλαιοποιήσεις των τραπεζών;» 

Ο κ. Γιδόπουλος όμως δεν είχε καμία διάθεση ν’ ανοίξει διάλογο με μια άγνωστη και δεν 

έδωσε απάντηση, γυρίζοντας αγενώς την πλάτη του στην Αρετή. Σε λίγα λεπτά αποχώρησε με 

τους σωματοφύλακές του και η ρουτίνα επανήλθε στο θάλαμο των ασθενών. 



  

Κατά τις 5:00 το απόγευμα η Αρετή, φορτωμένη με την τεράστια τσάντα με τις εξετάσεις 

της Σεμίνας, έφυγε για το ραντεβού της με την ηπατολόγο-γαστρεντερολόγο Δρα Βγενοπούλου, 

που είχε κλειστεί για τις 6:00. Έφτασε στο ιατρείο της ενωρίτερα και περίμενε στον προθάλαμο. 

Σε κάνα πεντάλεπτο, η γραμματέας της γιατρού την πέρασε μέσα. 

«Καλησπέρα σας κυρία Βγενοπούλου. Σας ευχαριστώ που με δεχτήκατε ενωρίτερα. Δεν 

ήξερα πόσο χρόνο θα μου έπαιρνε να φτάσω εδώ με τις συγκοινωνίες και γι’ αυτό ξεκίνησα από 

τις 5:00 ώστε να είμαι σίγουρη ότι δεν θα καθυστερήσω στο ραντεβού μας». 

«Κι εγώ στα ραντεβού μου συνήθως φτάνω ενωρίτερα» απάντησε η Δρ Βγενοπούλου – μια 

στρουμπουλή σαρανταπεντάρα ντυμένη απλά και αμακιγιάριστη – που κέρδισε αμέσως την 

εμπιστοσύνη και το σεβασμό της Αρετής. 

«Πείτε μου εν συντομία το ιστορικό της αδελφής σας και μετά θα δω και τις εξετάσεις» είπε 

στην Αρετή, κι εκείνη προχώρησε στην εξιστόρηση όσων είχαν συμβεί. 

Εντυπωσιασμένη η κ. Βγενοπούλου από την εμπεριστατωμένη περιγραφή των γεγονότων 

και τους ιατρικούς όρους που χρησιμοποιούσε η Αρετή, της είπε: «Εσείς κοντεύετε να γίνετε η 

ίδια γιατρός!» 

«Ε, όχι και γιατρός! Δεν έχω τέτοιες ψευδαισθήσεις και δεν την ψώνισα! Όμως η αγάπη που 

έχω για την αδελφή μου και η ευγνωμοσύνη που νιώθω για όσα μου έχει προσφέρει, θυσιάζοντας 

στην ουσία τον εαυτό της, με ωθούσε να ερευνώ, να παρατηρώ, να ρωτάω και να μαθαίνω, σε 

μια υπεράνθρωπη προσπάθεια να γίνει η Σεμίνα καλά». 

Η κ. Βγενοπούλου την άκουγε με απορία κι έναν λανθάνοντα θαυμασμό. 

«Μπράβο σας που της το αναγνωρίζετε» είπε, και ζήτησε να δει όλες τις εξετάσεις της 

Σεμίνας. Άρχισε μάλιστα από την ελαστογραφία. 

«Χμ, εδώ φαίνεται καθαρά κίρρωση του ήπατος» παρατήρησε, αλλά χωρίς να προλάβει να 

πει περισσότερα η Αρετή τη διέκοψε. 

«Μα κυρία Βγενοπούλου, ούτε ο ακτινολόγος του διαγνωστικού κέντρου που έκανε την 

ελαστογραφία διέγνωσε κάτι τέτοιο ούτε και ο ηπατολόγος Δρ Γκαριτίδης που μελέτησε το 

σχετικό CD». 

«Δεν με απασχολεί τι σας είπαν· εγώ λέω αυτό που βλέπω εδώ. Η κίρρωση είναι εμφανής. 

Πάμε παρακάτω. Δώστε μου και τη μαγνητική. 

»Να, και εδώ επιβεβαιώνεται σαφώς η κίρρωση. Απορώ πώς δεν την είδαν οι συνάδελφοι 

στα νοσοκομεία που νοσηλεύτηκε η αδελφή σας. Η κίρρωση φαίνεται δια γυμνού οφθαλμού.  

Και αν την είδαν, πώς την αγνόησαν και έψαχναν για θεραπεία του Λύκου στο Μπορνάτειο, 

κάνοντας ένα επικίνδυνο πείραμα στην αδελφή σας με το δήθεν θαυματουργικό φάρμακο, το 

οποίο της προκάλεσε όλες τις παρενέργειες που μου περιγράψατε;» 

«Απορώ κι εγώ με τον Δρα Γκαριτίδη, ο οποίος βλέποντας και τη μαγνητική της Σεμίνας, η 

οποία έγινε μετά από την ελαστογραφία, επιβεβαίωσε πανηγυρικά ότι δεν υπήρχε κίρρωση» 

σχολίασε η Αρετή. 

«Λυπάμαι πολύ για το συνάδελφο» είπε η κ. Βγενοπούλου και συνέχισε: «Τι ηπατολόγος 

ήταν; Παθολόγος-ηπατολόγος ή γαστρεντερολόγος-ηπατολόγος;» 

«Παθολόγος-ηπατολόγος» απάντησε η Αρετή, «αλλά προτού πάρει σύνταξη και ιδιωτεύσει 

ήταν καθηγητής ιατρικής και εργάστηκε σε κρατικά νοσοκομεία. Μάλιστα τώρα είναι 

εξωτερικός συνεργάτης ως ηπατολόγος σ’ ένα από τα μεγαλύτερα ιδιωτικά θεραπευτήρια της 

χώρας, το Γκραβιτέο». 



  

«Βοήθειά τους» μουρμούρισε η κ. Βγενοπούλου και ζήτησε να δει τη φαρμακευτική αγωγή 

που είχε δοθεί στην Σεμίνα από τους ρευματολόγους του Μπορνάτειου νοσοκομείου σε 

συνεργασία με τον Δρα Γκαριτίδη. 

«Σε κάθε περίπτωση, η αντιμετώπιση της κίρρωσης όπως και του Λύκου γίνεται με 

κορτιζόνη. Εκείνο που έχει μεγάλη σημασία είναι η δοσολογία» πρόσθεσε η Δρ Βγενοπούλου. 

Παρατηρώντας τη δοσολογία της κορτιζόνης από την πρώτη ημέρα που την έλαβε, 

σχολίασε ότι η δόση που χορηγήθηκε στη Σεμίνα ήταν πάρα πολύ υψηλή και της έκανε 

περισσότερο κακό παρά καλό, εκτοξεύοντας συν τοις άλλοις το ζάχαρο στα ύψη και 

προκαλώντας γενικευμένη μυοπάθεια. Κατόπιν παρατήρησε ότι η πρόσφατη μείωσή της για να 

αντικατασταθεί σταδιακά από την αζαθειοπρίνη ήταν μικρή κι ότι η ίδια θα εισηγούνταν πιο 

δραστική μείωση. 

«Μπορείτε να το πείτε αυτό στους γιατρούς που κουράρουν την αδελφή μου στο 

Σαλβοπούλειο;» ρώτησε η Αρετή και συνέχισε: «Έτσι κι αλλιώς κανένας απ’ αυτούς δεν είναι 

ηπατολόγος και ίσως σας ακούσουν και τροποποιήσουν τη δοσολογία». 

«Δυστυχώς εμείς οι ιδιώτες γιατροί δεν λαμβανόμαστε υπ’ όψιν από τους γιατρούς των 

κρατικών νοσοκομείων. Όταν με το καλό βγείτε από εκεί και την αναλάβω προσωπικά, τότε θα 

τροποποιήσω τη δόση». 

«Πώς βλέπετε την κατάσταση της αδελφής μου μετά από τη μελέτη των εξετάσεών της;» 

ρώτησε στη συνέχεια η Αρετή. 

«Αν δεν την εξετάσω κλινικά, δεν μπορώ να σας πω. Ενίοτε η κλινική εικόνα των ασθενών 

διαψεύδει τα εργαστηριακά ευρήματα. Πάντως, από την πείρα που έχω, δύο τινά μπορούν να 

συμβούν: Πρώτον να υπάρξει μια ξαφνική και ανεξήγητη αντιστροφή της κατάστασης αυτής και 

η ασθενής ν’ αρχίσει να καλυτερεύει εντυπωσιακά. Ξέρω ασθενείς με κίρρωση που έζησαν μέχρι 

και δώδεκα χρόνια μετά τη διάγνωση. Δεύτερον και εξίσου πιθανό, μπορεί να υπάρξει…». 

«Ωπ! Δεν θέλω να ακούσω τη συνέχεια. Συγνώμη κ. Βγενοπούλου, αλλά δεν επιτρέπω στον 

εαυτό μου να σκεφτεί άλλη εξέλιξη εκτός από την καλυτέρευση της Σεμίνας. Πιστεύω ότι θα 

γίνει καλά και θα ζήσει. Πιστεύω ακόμη και σε θαύματα. Γι’ αυτό δεν θέλω να ακούσω τη 

δεύτερη εκδοχή». 

Η Δρ Βγενοπούλου φάνηκε κάπως ενοχλημένη που δεν αφέθηκε να ολοκληρώσει αυτά που 

ήθελε να πει, αλλά έδειξε κατανόηση. 

«Λοιπόν, να είμαστε σε επαφή και να με ενημερώσετε όταν βγει η αδελφή σας από το 

Σαλβοπούλειο, αν θέλετε να την αναλάβω. Όσο για να κάνει εισαγωγή στο Σταυραέτειο ιδιωτικό 

θεραπευτήριο, αν δεν έχετε ιδιωτική ασφάλιση δεν θα σας το συνιστούσα. Αν, πχ., κάποια 

στιγμή χρειαστεί να μπει στην εντατική μονάδα, αυτή κοστίζει 900 ευρώ την ημέρα και χώρια οι 

γιατροί και τα φάρμακα». 

«Τι σας οφείλω για την επίσκεψη, κυρία Βγενοπούλου;» ρώτησε η Αρετή ανοίγοντας την 

τσάντα για να βρει το πορτοφόλι της. 

«Τριάντα ευρώ» ήταν η απάντηση, και η κ. Βγενοπούλου άνοιξε το μπλοκάκι της για να 

κόψει τη νόμιμη απόδειξη. 

«Σας ευχαριστώ πάρα πολύ» είπε η Αρετή και, καθώς σηκώθηκε να φύγει και η κ. 

Βγενοπούλου τη συνόδευσε μέχρι την πόρτα, αυθόρμητα αγκάλιασε τη γιατρό, σα να ήταν φίλες 

από παλιά. Η Δρ Βγενοπούλου ανταποκρίθηκε θετικά στο αναπάντεχο αγκάλιασμα και έσφιξε κι 

εκείνη την Αρετή στην αγκαλιά της, σα να ήθελε να την παρηγορήσει. 



  

Όταν κατέβηκε με το ασανσέρ στο ισόγειο της πολυκατοικίας και προτού βγει στη 

Βασιλίσσης Σοφίας, η Αρετή κάθισε σ’ ένα σκαλί για να τηλεφωνήσει τα νέα στην Ευγενία. 

«Μόλις βγήκα από το ιατρείο της κ. Βγενοπούλου. Μου έκανε άριστη εντύπωση και έχω την 

αίσθηση ότι εκτός από καλή γιατρός είναι και άνθρωπος με άλφα κεφαλαίο. Μου είπε ότι για 

περιπτώσεις σαν της Σεμίνας υπάρχουν δύο ενδεχόμενα. Ή να αντιστραφεί ξαφνικά η πορεία της 

ασθένειας και η ασθενής με την κατάλληλη φαρμακευτική αγωγή να ζήσει μέχρι και 12 χρόνια,  

ή κάτι άλλο, το οποίο δεν ήθελα ν’ ακούσω και δεν της επέτρεψα να μου το πει». 

Της Ευγενίας, που ήταν περισσότερο ρεαλίστρια και ελάχιστα αιθεροβάμων, δεν της άρεσε 

το τελευταίο. 

«Γιατί δεν άφησες τη γυναίκα να σου πει αυτό που σκεπτόταν; Δεν πρέπει να ξέρουμε την 

αλήθεια όσο σκληρή να είναι; Δεν σε καταλαβαίνω» είπε σε αυστηρό τόνο. 

Η Αρετή όμως είχε δικό της θεό και δεν ήθελε ν’ ακούσει αρνητικές προγνώσεις. 

«Μην έρχεσαι απόψε στο Νοσοκομείο. Πήγαινε στο σπίτι να ξεκουραστείς, και τα λέμε 

αύριο. Θα μεταφέρω τα καλά νέα στη Σεμίνα, και φυσικά δεν θα της πω τίποτα για το 

ενδεχόμενο κακής εξέλιξης που δεν άφησες τη γιατρό να σου εξηγήσει. Καλό βράδυ!» είπε η 

Ευγενία και έσπευσε στο πλευρό της Σεμίνας. 

Η Αρετή πήρε το δρόμο για το Μετρό του Μεγάρου Μουσικής, και μέχρι να φτάσει στο 

σπίτι της προσπαθούσε να διώξει κάθε απαισιόδοξη σκέψη για την πορεία της υγείας της 

Σεμίνας. Τα συναισθήματά της ήταν ανάμεικτα. Είχε θυμώσει με τον Δρα Γκαριτίδη και τους 

ρευματολόγους του Μπορνάτειου νοσοκομείου που είχαν χορηγήσει στη Σεμίνα υψηλή δόση 

κορτιζόνης. Ήθελε να τηλεφωνήσει σε όλους και να τους τα ψάλει έξω απ’ τα δόντια. Θα 

παραδέχονταν όμως το λάθος τους ή θα κατηγορούσαν την Δρα Βγενοπούλου ότι δεν ήξερε τι 

έλεγε; 

Κρίνοντας εκ του αποτελέσματος, ότι δηλαδή η ραγδαία επιδείνωση της υγείας της Σεμίνας 

συνέπεσε με την έναρξη της κορτιζόνης, η Αρετή συμπέρανε ότι μάλλον η κ. Βγενοπούλου είχε 

δίκιο. Της είχαν χορηγήσει απότομα μεγάλη δόση και αντί για καλό της έκαναν κακό. Ποιος θα 

το παραδεχόταν όμως τώρα; 

Την επομένη η Αρετή έφτασε στο Σαλβοπούλειο περισσότερο αισιόδοξη. Τα είχε όλα 

τακτοποιήσει στο μυαλό της: «Η Σεμίνα θα έβγαινε σύντομα από το Σαλβοπούλειο, η κορτιζόνη 

θα μειωνόταν και η αζαθειοπρίνη θα αυξανόταν από την ηπατολόγο κ. Βγενοπούλου, η 

μυοπάθεια θα υποχωρούσε, καθώς και το ζάχαρο που προκαλούσε η υψηλή δόση κορτιζόνης, 

και η Σεμίνα θα αναλάμβανε σιγά-σιγά τις δυνάμεις της». 

Ωστόσο, παρόλο που φαινομενικά η Αρετή ήταν πιο ήρεμη, η συχνουρία δεν έλεγε να την 

αφήσει και φτάνοντας στον κήπο του νοσοκομείου, άρχισε να τρέχει αναζητώντας θάμνο για να 

κρυφτεί και να ξαλαφρώσει. 

Όταν έφτασε στη Σεμίνα, βρήκε εκεί μια φυσικοθεραπεύτρια του νοσοκομείου που μόλις 

είχε πάει να τη βοηθήσει να κάνει μερικές ασκήσεις για ν’ ανακτήσουν τα πόδια της 

κινητικότητα. Η φυσικοθεραπεία αυτή κράτησε 5-6 λεπτά. Φεύγοντας ζήτησε από τις αδελφές 

της Σεμίνας να την βοηθάνε να κάνει τουλάχιστον δύο φορές την ημέρα τις ασκήσεις αυτές και 

να τη σηκώνουν για ένα μικρό περπάτημα στο διάδρομο. 

Σε λίγο πήγε η νοσηλεύτρια για το βασανιστικό καθημερινό κλύσμα, ώστε να καθαρίζεται 

το έντερο της Σεμίνας για να μην ξαναπάθει ηπατική εγκεφαλοπάθεια. Όταν τελείωσε η 

διαδικασία του κλύσματος η Σεμίνα κοίταξε την Αρετή στα μάτια λέγοντας: «Εγώ μ’ αυτά που 

περνάω θα αγιάσω». 



  

«Ναι, Σεμίνα μου, θ’ αγιάσεις, έχεις ήδη αγιάσει με την υπομονή που δείχνεις» της 

απάντησε στοργικά η Αρετή. «Η υπομονή σου είναι ιώβεια και δεν αγανάκτησες ποτέ. Δεν 

κατηγόρησες ποτέ το Θεό γι’ αυτά που έχεις περάσει και περνάς». 

Σε λίγο η Σεμίνα άρχισε να σιγοτραγουδάει ένα παλιό νοσταλγικό τραγούδι της Βέμπο: 

 «Κλαις, όταν σκεφτείς ότι μπορεί 

 να 'ρθει στιγμή να μην πονώ για σένα. 

 Κλαις, κι όσο γλυκά κι αν σε φιλώ 

 δεν μου μιλάς και με κοιτάς θλιμμένα. 

 Κι αν χωρίσαν στη ζωή πολλές καρδιές 

 δεν χωρίζουμε εμείς μην κλαίς». 

«Πού το θυμήθηκες αυτό αγάπη μου; Τη ρώτησε τρυφερά η Αρετή» σκουπίζοντας 

διακριτικά ένα δάκρυ που κύλησε στο μάγουλό της. 

«Έλα να πούμε κάτι πιο χαρούμενο». 

Αντί για κάτι πιο ευχάριστο, η Σεμίνα άρχισε να σιγοψέλνει κάποια τροπάρια της εκκλησίας 

που πάντα της άρεσαν. Η Αρετή, καθισμένη δίπλα της και κρατώντας της το χέρι, τη συνόδευσε. 

Ήταν τροπάρια της Μεγάλης Εβδομάδας: «Ιδού ο Νυμφίος έρχεται εν τω μέσω της νυκτός, και 

 μακάριος ο δούλος ον ευρήσει γρηγορούντα…» 

Και στη συνέχεια, «Το νυμφώνα σου βλέπω, Σωτήρ μου, κεκοσμημένον. Και ένδυμα ουκ 

 έχω, ίνα εισέλθω εν αυτώ. Λάμπρυνόν μου τη στολή της ψυχής, φωτοδότα, και σώσον με». 

Παρόλη την εξάντλησή της, η Σεμίνα μπορούσε ακόμη να ψέλνει μελωδικά, χωρίς 

βραχνάδα, και οι άλλες τρεις ασθενείς στο θάλαμο ένιωσαν κατάνυξη ακούγοντας αυτά τα 

τροπάρια. Ενθάρρυναν μάλιστα τη Σεμίνα να συνεχίσει. 

Ωστόσο η Ευγενία έδειχνε ενοχλημένη και, αφού ανέχτηκε την ψαλμωδία για λίγα λεπτά, 

ξέσπασε: «Σταματήστε τώρα τις ψαλμωδίες! Τι είναι αυτά τα πράγματα; Δεν είναι ούτε ο τόπος 

ούτε ο χρόνος κατάλληλος για ύμνους της Μεγάλης Εβδομάδας». 

Η Σεμίνα με την Αρετή σεβάστηκαν την επιθυμία της και σταμάτησαν, για να μην πάρει 

έκταση η αντιπαράθεση. 

«Ίσως η ψαλμωδία δημιουργεί δυσοίωνους συνειρμούς στην Ευγενία και γι’ αυτό ήθελε να 

τη σταματήσουμε» σκέφτηκε η Αρετή και αναρωτήθηκε μέσα της: «Είναι άραγε τυχαία η 

επιλογή αυτών των ύμνων από τη Σεμίνα ή μήπως είναι κάτι σαν προσευχή επειδή η ίδια 

διαισθάνεται ότι πλησιάζει η κορυφαία στιγμή του δράματος της ζωής, η απελευθέρωση της 

ψυχής της από τη φυλακή του χωμάτινου σώματος και η είσοδός της στο νυμφώνα του Κυρίου;» 

Μάλλον το δεύτερο… όπως θα επιβεβαιωνόταν σύντομα… 

Μέρες αφού η ψυχή της Σεμίνας είχε εγκαταλείψει το φθαρμένο “πήλινο δοχείο” για να 

ταξιδέψει ανάλαφρη στην αιωνιότητα, η Ευγενία θα μάθαινε από την Κασσιανή – τη γειτόνισσα 

και φίλη η οποία, μια μέρα προτού η Σεμίνα εισαχθεί για δεύτερη φορά στο Σαλβοπούλειο, της 

είχε κρατήσει για λίγο συντροφιά για να πεταχτεί η Ευγενία στο φαρμακείο – ότι η Σεμίνα της 

είχε πει με ψυχραιμία: «Εγώ θα “φύγω” Κασσιανή. Το ξέρω». 

Αυτό η Κασσιανή το είχε κρατήσει επτασφράγιστο μυστικό και δεν το εκμυστηρεύτηκε 

στην Ευγενία παρά μόνο αρκετές μέρες αφού η Σεμίνα είχε “φύγει”. 

 
Το απόγευμα ήταν η ώρα για λίγες ασκήσεις φυσικοθεραπείας και η Ευγενία με την Αρετή 

παρακαλούσαν τη Σεμίνα να κάνει μια μικρή προσπάθεια. Εκείνη όμως δεν έδειχνε καμία 



  

διάθεση να συνεργαστεί. Έμοιαζε να έχει παραιτηθεί εντελώς και να είναι βυθισμένη στις 

σκέψεις της. Ωστόσο, κάποια στιγμή μουρμούρισε: «Την ίδια τύχη έχουμε κι εγώ κι εσείς…». 

Αυτή η φράση διαπέρασε το είναι της Αρετής σαν ηλεκτρικό ρεύμα και για πρώτη φορά, 

από τότε που στεκόταν στοργικά στο πλευρό της άρρωστης αδελφής της, ύψωσε τη φωνή της. 

«Μήπως νομίζεις, Σεμίνα μου, ότι η φιλοδοξία μας είναι να περάσουμε το υπόλοιπο της 

ζωής μας πλάι σε μια κατάκοιτη αδελφή; Γι’ αυτό προσπάθησε να γίνεις καλά. Μην παραιτείσαι. 

Έλα να κάνουμε τις ασκήσεις. Κάντο για μας που σε υπεραγαπάμε και θέλουμε να γίνεις καλά. 

Αυτό θα έκανα εγώ στη θέση σου, ακόμη κι αν δεν ήθελα να ζήσω· θα πάλευα για να μην 

στενοχωρήσω τα αγαπημένα μου πρόσωπα». 

Ήταν κάτι που της βγήκε χωρίς να το σκεφτεί και για το οποίο θα έκλαιγε γοερά κάθε φορά 

που θα το θυμόταν. Ήταν κάτι το οποίο θα ευχόταν ολόψυχα να μην είχε συμβεί ποτέ. Δυστυχώς, 

ήταν κάτι για το οποίο εις μάτην θα προσπαθούσε στο μέλλον να βρει ελαφρυντικά ώστε να 

μπορέσει να συγχωρήσει τον εαυτό της. «Πώς μπόρεσα να πληγώσω τόσο τη λατρεμένη μου 

αδελφούλα ;» θα αναρωτιόταν συχνά, κλαίγοντας με αναφιλητά. 

Ακούγοντας αυτά τα σκληρά λόγια της Αρετής – λόγια που τα ξεστόμισε χωρίς να πάρει 

ανάσα – η Σεμίνα ξέσπασε σε κλάματα, γέρνοντας το κεφαλάκι της στα χέρια της Ευγενίας, που 

είχε σπεύσει να την αγκαλιάσει, και λέγοντας με παράπονο: «Μήπως θέλει κανείς να 

αρρωστήσει;» 

Αχ! Αυτή η φράση ήταν σαν μαχαιριά στην καρδιά της Αρετής, και για πολύ καιρό μετά θα 

παραμίλαγε: «Μήπως θέλει κανείς να αρρωστήσει;»… «Μήπως θέλει κανείς να αρρωστήσει;»… 

Συγκλονισμένη η Αρετή από τα παραπονεμένα λόγια και τα δάκρυα της Σεμίνας, δεν 

τόλμησε ούτε καν να την αγγίξει. Όχι πως δεν ήθελε, αλλά φοβόταν μήπως η Σεμίνα την 

απωθήσει. Και θα είχε όλο το δίκιο να το κάνει. 

Όταν η Σεμίνα συνήλθε και η Ευγενία έφυγε για λίγο από δίπλα της, η Αρετή την πλησίασε, 

έπιασε τα δύο χεράκια της, την κοίταξε στα μάτια και της είπε: «Συγνώμη αγάπη μου! Σε 

παρακαλώ πολύ συγχώρεσέ με! Δεν ήθελα να σε πληγώσω!» 

«Για ποιο πράγμα να σε συγχωρήσω; Δεν έκανες τίποτα» απάντησε η Σεμίνα ήρεμα και 

συνέχισε: «Δεν θυμάμαι τι είπες». 

«Είπα κάτι που σε έκανε να κλάψεις αγάπη μου, κάτι σκληρό. Και πίστεψέ με, το τελευταίο 

πράγμα που θα ήθελα στον κόσμο είναι να σε πληγώσω και να σε κάνω να κλάψεις» απάντησε η 

Αρετή, φοβερά θυμωμένη με τον εαυτό της. 

«Ξέχασέ το και έλα να κάνουμε λίγες ασκήσεις» είπε η Σεμίνα και αφέθηκε στην Αρετή να 

την καθοδηγεί και να την υποστηρίζει για να κάνει τις ασκήσεις στα πόδια που είχε προτείνει η 

φυσικοθεραπεύτρια. 

«Μπράβο καρδιά μου! Έλα, πρώτα το αριστερό, ένα, δύο, τρία… σιγά-σιγά. Πάρε μια 

ανάσα και μετά το δεξί…». 

Όταν η Ευγενία επέστρεψε στο θάλαμο και βρήκε τη Σεμίνα να κάνει τις ασκήσεις δεν 

μπορούσε να πιστέψει στα μάτια της. 

«Μπράβο κοπέλα μου! Όταν τελειώσεις με τις ασκήσεις και αφού ξεκουραστείς, θα κάνουμε 

και μια μικρή βόλτα στο διάδρομο. Εντάξει;» 

«Εντάξει» ψέλλισε η Σεμίνα. 

Σε λίγο, η Αρετή και η Ευγενία σήκωσαν τη Σεμίνα από το κρεβάτι και τη βοήθησαν να 

κατεβεί και να σταθεί όρθια. Αφού αυτό το κατάφεραν, κρατώντας την αγκαζέ άρχισαν να 

κάνουν μικρά βηματάκια. Η Σεμίνα μετά βίας έσερνε τα πόδια της, ρίχνοντας όλο το βάρος στις 



  

αδελφές της. Έκανε πέντε βήματα πέρα από το κρεβάτι και παραλίγο να σωριαστεί κάτω. Δεν 

είχε πια άλλες δυνάμεις. Η Ευγενία φώναξε μια νοσηλεύτρια για να βοηθήσει να μην τους πέσει 

η Σεμίνα κάτω και για να την επιστρέψουν στο κρεβάτι της. Αλίμονο, αυτή ήταν η τελευταία 

φορά που η Σεμίνα έκανε κάποια βήματα… 

Απογοητευμένη η Σεμίνα που δεν μπορούσε να περπατήσει, άρχισε να μονολογεί: «Μ’ 

εκείνη την αντικατάσταση της αορτικής βαλβίδας, μου στερήσατε έναν ανώδυνο θάνατο. Θα 

είχα φύγει με μια ξαφνική ανακοπή και δεν θα είχα υποφέρει». 

Και πριν προλάβει να πάρει κάποια απάντηση από τις αδελφές της που την άκουγαν, 

συνέχισε: «Αμαρτία μου που νιώθω έτσι αλλά, όταν βλέπω τις άλλες ασθενείς στο θάλαμο να τις 

επισκέπτονται οι σύντροφοί τους ή τα παιδιά τους, ζηλεύω. Ας είχα κι εγώ τουλάχιστον ένα 

σύντροφο…». 

«Εσύ έχεις εμάς, Σεμίνα μου. Έχεις δύο αδελφές που σε υπεραγαπούν και βρίσκονται 

συνέχεια στο πλευρό σου» είπε η Ευγενία. 

«Ναι, δεν έχω κανένα παράπονο. Το αναγνωρίζω και σας ευχαριστώ» απάντησε η Σεμίνα 

και γύρισε στο πλάι για να κοιμηθεί. 

Επιστρέφοντας στο σπίτι της εκείνο το βράδυ, η Αρετή έκλαψε πικρά. «Πώς το έκανα αυτό 

να πληγώσω την αγαπημένη μου αδελφούλα και να την κάνω να κλάψει;» αναρωτιόταν, 

συνεχίζοντας να ζητάει νοερά από τη Σεμίνα να τη συγχωρήσει. Κατόπιν προσευχήθηκε: «Θεέ 

μου, συγχώρεσέ με και βοήθησέ με να συγχωρήσω κι εγώ τον εαυτό μου! Δεν αντέχω τις τύψεις 

που νιώθω. Πονάω, υποφέρω!» 

Όταν τέλειωσε την προσευχή της αυτή, άρχισε να μιλάει δυνατά στον εαυτό της: «Αρετή σε 

συγχωρώ, μ’ ακούς; Ό,τι είπες το είπες για να ταρακουνήσεις τη Σεμίνα να μην παρατήσει τις 

προσπάθειες για να γίνει καλά. Δεν το είπες με πρόθεση να την πληγώσεις». 

Εις μάτην όμως! Μια πληγή είχε ανοίξει στην καρδιά της Αρετής και καμία θετική ομολογία 

δεν φαινόταν να την επουλώνει. Άλλωστε, η αδυναμία της Αρετής να συγχωρεί τον εαυτό της 

χρονολογείτο από παλιά. Ενώ μπορούσε να συγχωρεί τους πάντες για τα πάντα και χωρίς καν να 

της ζητήσουν συγνώμη, εκείνο που αδυνατούσε να κάνει ήταν να συγχωρεί τον εαυτό της, ειδικά 

όταν τα ολισθήματά της πλήγωναν άλλους ανθρώπους. Είχε εθιστεί στην αυτομαστίγωση, όσο 

οδυνηρή κι αν ήταν γι’ αυτήν. 

Η επόμενη μέρα στο Σαλβοπούλειο ήταν εξίσου μια δύσκολη μέρα τόσο για τη Σεμίνα όσο 

και για τις αδελφές της. Πρωί-πρωί ο θεράπων ιατρός της Σεμίνας, ο Δρ Μπιράλης, ανακοίνωσε 

στις αδελφές Λιβέρη ότι την επομένη θα έδιναν εξιτήριο στη Σεμίνα. 

«Δεν μπορούμε πια να προσφέρουμε τίποτε άλλο στην αδελφή σας και εξάλλου 

χρειαζόμαστε το κρεβάτι» είπε ψυχρά. 

Εν τω μεταξύ η Σεμίνα κρυφάκουγε και, όταν απομακρύνθηκε ο γιατρός, είπε στις αδελφές 

της: «Δεν θέλω να επιστρέψω στο σπίτι». Ήταν η πρώτη φορά που δεν χάρηκε που θα έβγαινε 

από νοσοκομείο. 

«Τι σήμαινε πάλι αυτό;» αναρωτιόταν η Αρετή. «Μήπως η Σεμίνα διαισθανόταν το τέλος 

της και δεν ήθελε το μοιραίο να συμβεί στο σπίτι, με την Ευγενία να πανικοβάλλεται και να μην 

μπορεί μόνη της ν’ αντιμετωπίσει το αναπάντεχο; Ίσως… Μάλλον…» 

«Δεν θέλω να πάω στο σπίτι» επανέλαβε ξανά η Σεμίνα, και η Ευγενία, πιάνοντάς της το 

χέρι, τη ρώτησε: «Πού θέλεις να πάμε αγάπη μου; Μήπως στο Καστέλο;» 

Η Σεμίνα όμως δεν απάντησε. Έγειρε το κεφαλάκι της στο πλάι κι έκλεισε τα μάτια της. 



  

Από εκείνη τη στιγμή η Αρετή άρχισε πυρετώδεις έρευνες για να βρει αξιόπιστο ίδρυμα 

αποκατάστασης που να δεχόταν ασθενείς με την κλινική εικόνα της Σεμίνας. Δύσκολο έως 

αδύνατο... Ρώτησε γνωστούς γνωστών που είχαν υπ’ όψη τους τέτοια ιδρύματα, αλλά δυστυχώς, 

όταν η Αρετή τους τηλεφωνούσε κι ανέφερε το βεβαρημένο ιστορικό της αδελφής της, 

απαντούσαν πως δεν μπορούσαν να τη δεχτούν. 

Ξαφνικά θυμήθηκε και επικοινώνησε με μια γνωστή κοπέλα από το Καστέλο, την Ήρα, η 

οποία εργαζόταν σε ένα ίδρυμα αποκατάστασης κοντά στο Διόνυσο, το Rehab. Η Ήρα 

υποσχέθηκε ότι θα κατέβαλε κάθε δυνατή προσπάθεια ώστε η Σεμίνα να γινόταν δεκτή εκεί. Το 

απόγευμα μάλιστα, μετά τη δουλειά της, πέρασε η ίδια από το Σαλβοπούλειο και η Σεμίνα 

χάρηκε πολύ που την είδε. Την ήξερε από μικρό παιδάκι και ήταν φίλη με τη μητέρα της. 

Η Ήρα ρώτησε να μάθει περισσότερες λεπτομέρειες για την κατάσταση της Σεμίνας, και η 

Ευγενία την καθησύχασε λέγοντας: «Δεν χρειάζεται τίποτα εκτός από φυσικοθεραπεία και να 

παίρνει τα φάρμακά της στην ώρα τους. Η καινούργια ηπατολόγος μας είπε ότι, με τη σταδιακή 

μείωση της κορτιζόνης και την αντικατάστασή της με την αζαθειοπρίνη, η μυοπάθεια θα 

υποχωρήσει και η Σεμίνα θα επανακτήσει και πάλι την κινητικότητά της. Αυτή η μυοπάθεια 

παρουσιάστηκε τις τελευταίες 10 ημέρες, δεν είναι χρόνιο πρόβλημα». 

«Εντάξει, θα τα μεταφέρω αυτά το πρωί στο Διευθυντή του ιδρύματος και θα σας 

τηλεφωνήσω. Φεύγω τώρα γιατί έχω και μωρό που με περιμένει». 

Το βράδυ, όταν η Αρετή επέστρεψε στο σπίτι της άρχισε να οργώνει πάλι το Internet και να 

εξετάζει όλα τα ιδιωτικά ιδρύματα αποκατάστασης σε Αθήνα και προάστια. Εξέταζε τι 

υπηρεσίες προσφέρουν, ποιους ασθενείς δέχονται και τι κοστίζουν. Κατέληξε στο ίδρυμα 

«Αναγέννηση» που την εντυπωσίαζε με την πολυτέλεια, το επιστημονικό προσωπικό που 

διέθετε, τον υπερσύγχρονο εξοπλισμό του και τις παροχές του. Ήταν το ακριβότερο, αλλά αυτό 

ήταν δευτερεύον. Το πρωτεύον ήταν να βρεθεί ένας χώρος που θα άρεσε και θα ανακούφιζε τη 

Σεμίνα. 

«Εκεί θα πάμε τη Σεμίνα, αν η Ήρα μας απαντήσει αύριο αρνητικά» σκέφτηκε η Αρετή, 

και, αφού έστειλε τα μεσάνυχτα ένα βιαστικό Email στο διευθυντή του ιδρύματος 

«Αναγέννηση» για περισσότερες πληροφορίες, σωριάστηκε στο κρεβάτι, με το ξυπνητήρι 

ρυθμισμένο για τις 5 το πρωί. Ήταν εξουθενωμένη, όπως άλλωστε συνέβαινε καθημερινά τον 

τελευταίο καιρό. 

Όμως η αγάπη της για τη Σεμίνα την όπλιζε με υπερφυσική αντοχή για να συνεχίσει τον 

αγώνα σωτηρίας που έδινε για τη λατρεμένη της αδελφή. Τον ίδιο άλλωστε αγώνα, και μάλιστα 

μεγαλύτερο, έδινε και η Ευγενία, η οποία είχε αδυνατίσει πάρα πολύ και τώρα η Αρετή 

ανησυχούσε εξίσου και για τη δική της υγεία. 

Το επόμενο πρωί η Αρετή έφτασε στο Σαλβοπούλειο κατά τις 8:30, κι εκείνη τη φορά 

διέσχισε τους κήπους χωρίς να καταφύγει πίσω από θάμνο για να ουρήσει. Είχε καταφέρει να 

συγκρατήσει τα ούρα της μέχρι να φτάσει στις τουαλέτες του νοσοκομείου για το κοινό. Αφού 

ξαλάφρωσε, ανέβηκε στο θάλαμο της Σεμίνας, όπου βρήκε την Ευγενία ανάστατη. Μόλις είχε 

τηλεφωνήσει η Ηρώ για να της πει ότι στο ίδρυμα αποκατάστασης όπου εργαζόταν δεν 

μπορούσαν να δεχτούν τη Σεμίνα διότι δεν είχαν τις κατάλληλες ιατροτεχνικές υποδομές για την 

περίπτωσή της. 

Εν τω μεταξύ ο θεράπων ιατρός της Σεμίνας κ. Μπιράλης είχε περάσει να της θυμίσει ότι 

ετοίμαζε το εξιτήριο της Σεμίνας για την ίδια μέρα, ενωρίς το απόγευμα. Η Ευγενία βρισκόταν 

σε απόγνωση. 



  

«Τι κάνουμε τώρα; Η Σεμίνα δεν θέλει να επιστρέψει στο σπίτι, αλλά στην κατάσταση που 

βρίσκεται ούτε εμείς μπορούμε να την περιθάλψουμε στο σπίτι». 

«Μην απελπίζεσαι Ευγενία. Δεν μπορούν να πετάξουν έξω μια κατάκοιτη ασθενή δια της 

βίας. Εδώ φιλοξενούν την κυρα-Ελένη 4 μήνες, χωρίς να πάσχει από τίποτα, ενώ τάχα η κόρη 

της φτιάχνει τα χαρτιά για ίδρυμα της Πρόνοιας. Θα πάω να δω το διευθυντή και θα ζητήσω να 

μας δώσει μια-δυο μέρες ακόμη, μέχρις ότου βρούμε ίδρυμα που θα δεχτεί τη Σεμίνα» είπε η 

Αρετή κι έτρεξε προς το γραφείο του κ. Ηλιάδη, διευθυντή της 2ης Παθολογικής Κλινικής. 

Χτύπησε την πόρτα του, αλλά η γραμματέας του της είπε ότι θα αργούσε λίγο εκείνη την ημέρα 

διότι του είχε τύχει κάτι έκτακτο. 

Χωρίς καθυστέρηση η Αρετή χτύπησε την πόρτα του απέναντι γραφείου των γιατρών· εκεί 

βρήκε την ειδικευόμενη παθολόγο κ. Μηλιάκη να ετοιμάζει το χειρόγραφο ενημερωτικό 

σημείωμα για τη νοσηλεία της Σεμίνας, που θα συνόδευε το εξιτήριό της. 

«Κυρία Μηλιάκη, σας παρακαλώ μη μας διώχνετε σήμερα! Δεν μπορούμε να πάρουμε τη 

Σεμίνα στο σπίτι σε αυτή την κατάσταση, αφήστε που δεν το θέλει και η ίδια. Είναι αδύνατο να 

της προσφέρουμε αυτά που χρειάζεται στο σπίτι. Δεν το καταλαβαίνετε;» 

«Εγώ το καταλαβαίνω, αλλά εκτελώ εντολές άνωθεν…» είπε η κ. Μηλιάκη, και συνέχισε  

να γράφει το ενημερωτικό. 

Βγαίνοντας στο διάδρομο και προτού επιστρέψει στο θάλαμο της Σεμίνας, η Αρετή 

τηλεφώνησε στο διευθυντή του ιδρύματος «Αναγέννηση», στον οποίο είχε στείλει το Email το 

προηγούμενο βράδυ. 

«Καλημέρα σας, μπορώ να μιλήσω στο διευθυντή κ. Γεωργιάδη;» 

«Ποια τον ζητεί, παρακαλώ; Ο διευθυντής είναι απασχολημένος σε συμβούλιο αυτή τη 

στιγμή. Πώς μπορώ να σας βοηθήσω; Είμαι η γραμματέας του, η κυρία Περίδη». 

«Είναι σχετικά με ένα αίτημα που υπέβαλα χθες το βράδυ μέσω Email για να εισαχθεί η 

αδελφή μου Σεμίνα Λιβέρη στο ίδρυμά σας. Θα ήθελα παρακαλώ να τον ρωτήσετε κατ’ αρχήν 

εάν το διάβασε και κατόπιν αν έχει κάποια απάντηση. Το θέμα είναι επείγον, διότι από το 

Σαλβοπούλειο όπου νοσηλεύεται η αδελφή μου θέλουν να της δώσουν εξιτήριο σήμερα». 

«Θα τον ενημερώσω το συντομότερο δυνατόν και θα σας τηλεφωνήσω» απάντησε η 

γραμματέας. 

Κατά το μεσημέρι, η κ. Περίδη τηλεφώνησε στην Αρετή και είπε ότι ο διευθυντής ζήτησε να 

του σταλεί με φαξ το ενημερωτικό του νοσοκομείου για να εξεταστεί η περίπτωση της Σεμίνας 

Λιβέρη από το συμβούλιο γιατρών, ώστε ν’ αποφανθούν εάν θα την δεχτούν στο ίδρυμά τους. 

Αυτό θα έπαιρνε στην καλύτερη περίπτωση δύο με τρεις ημέρες. 

«Εντάξει κ. Περίδη. Θα σας στείλω το ενημερωτικό της νοσηλείας της αδελφής μου σε 

καμιά ώρα. Πιστεύω να είναι έτοιμο». 

Η Αρετή επέστρεψε ασθμαίνοντας στην κ. Μηλιάκη για να δει αν είχε ετοιμάσει το 

ενημερωτικό της Σεμίνας. Την περίμενε μερικά λεπτά για να το ολοκληρώσει, και μετά την 

παρακάλεσε να το στείλει με φαξ στο ίδρυμα Αναγέννηση, δίνοντάς της τον αριθμό τηλεφώνου 

της γραμματέα η οποία το περίμενε. 

«Αχ, λυπάμαι αλλά το φαξ το δικό μας δεν δουλεύει. Κάτι έχει πάθει. Πηγαίνετε να 

παρακαλέσετε τη γραμματέα του διευθυντή στο απέναντι γραφείο να το στείλει από εκεί». 

Χωρίς να χάσει ούτε λεπτό η Αρετή χτύπησε την πόρτα του γραφείου του διευθυντή 

απέναντι, και η γραμματέας του την εξυπηρέτησε χωρίς αντίρρηση στέλνοντας η ίδια το φαξ. Εν 



  

τω μεταξύ επέστρεψε ο διευθυντής Δρ Ηλιάδης, και η Αρετή τον παρακάλεσε να κρατήσουν τη 

Σεμίνα μέχρι να πάρουν απάντηση από το ίδρυμα αποκατάστασης «Αναγέννηση». 

Ο διευθυντής έδειχνε διστακτικός να δώσει καταφατική απάντηση, λέγοντας ότι έπρεπε να 

μιλήσει με τον θεράποντα ιατρό της Σεμίνας τον κ. Μπιράλη, διότι το απόγευμα το 

Σαλβοπούλειο είχε εφημερία και χρειάζονταν το κρεβάτι. 

«Κύριε Ηλιάδη, δεν υπάρχει κανένα κρατικό ίδρυμα αποκατάστασης να στείλετε εκεί την 

αδελφή μου;» ρώτησε η Αρετή. 

«Ναι υπάρχει το Σκουλάπειο, αλλά δεν έχει κρεβάτι. Το πρώτο που θ’ αδειάσει θα μας 

ενημερώσουν, αλλά ήδη βρίσκεται στη λίστα αναμονής άλλος ασθενής μας. Περιμένει ένα μήνα 

τώρα ν’ αδειάσει κρεβάτι». 

«Κύριε διευθυντά, ίσως θα μπορούσατε κι εσείς να μιλήσετε στο διευθυντή του ιδρύματος 

“Αναγέννηση” για να επισπεύσει την απάντηση. Μόλις τώρα του έστειλα φαξ με το ενημερωτικό 

για την κατάσταση της αδελφής μου». 

«Δεν γίνονται αυτά. Εσείς πρέπει να τον πιέσετε» είπε ο κ. διευθυντής δείχνοντας την πόρτα 

στην Αρετή, η οποία “ξέχασε” να τον ευχαριστήσει που την είχε δεχτεί στο γραφείο του. 

Η απάντηση από την «Αναγέννηση» έκανε τρεις μέρες να φτάσει, και ήταν ευτυχώς 

καταφατική. Όμως, κατά τη διάρκεια των τριών αυτών ημερών οι αδελφές Λιβέρη δέχονταν 

αφόρητες πιέσεις από γιατρούς και νοσηλεύτριες για να τους δώσουν το πράσινο φως για το 

εξιτήριο της Σεμίνας. 

«Γιατί τόση αναλγησία και απανθρωπιά; Είναι απίστευτη τόση σκληρότητα! Έχουν 

προηγούμενα με τη Σεμίνα; Τι φοβούνται και θέλουν να τη διώξουν από εδώ άρον-άρον; Τον 

άλλο ασθενή γιατί τον κρατάνε ένα μήνα μέχρι ν’ αδειάσει κρεβάτι στο Σκουλάπειο; Γιατί δεν 

τον έστειλαν σπίτι του; Την κυρα-Ελένη γιατί την κρατάνε 4 μήνες χωρίς να έχει τίποτα;» 

αναρωτήθηκε η Ευγενία, όταν άκουσε ότι οι εκκλήσεις της Αρετής για ολιγοήμερη καθυστέρηση 

του εξιτηρίου δεν είχαν συγκινήσει κανέναν. 

«Κι εγώ απορώ με τόση σκληρότητα. Όμως δεν μπορούν να πετάξουν την αδελφή μας έξω 

δια της βίας. Θα κάνουμε υπομονή», είπε η Αρετή. 

 
Εν τω μεταξύ υπήρξε εμπλοκή ως προς την εισαγωγή της Σεμίνας στο “Αναγέννηση”. Η 

Αρετή έλαβε ένα δυσάρεστο τηλεφώνημα από την εκπρόσωπο του ιδρύματος αποκατάστασης: 

«Καλησπέρα σας. Είμαι η κυρία Περίδη, γραμματέας του Δρος Γεωργιάδη, διευθυντή του 

“Αναγέννηση”. Μελετώντας το ενημερωτικό σημείωμα της ασθένειας της Σεμίνας Λιβέρη που 

έλαβα από το Σαλβοπούλειο, διαπίστωσα ότι η περίπτωσή της δεν εμπίπτει στα περιστατικά που 

δέχεται το ίδρυμά μας, δηλαδή ασθενείς που προέρχονται από ατυχήματα, εγκεφαλικά ή μονάδες 

εντατικής θεραπείας. Ως εκ τούτου, υπάρχει το ενδεχόμενο εάν δεχτούμε την αδελφή σας στο 

ίδρυμά μας, κάποια στιγμή να γίνει έλεγχος από τον ΕΟΠΥΥ και να μας βάλουν πρόστιμο. Στην 

περίπτωση αυτή, μάλιστα, ο ΕΟΠΥΥ δεν θα συμμετάσχει στα έξοδα νοσηλείας της ασθενούς». 

«Σοβαρά, κυρία Περίδη; Δεν αρκεί στον ΕΟΠΥΥ που η ασθενής έχει κινητικά 

προβλήματα; Τι σχέση έχει πώς προήλθαν;» 

«Έχετε δίκιο κυρία Λιβέρη, αλλά δεν φταίει το ίδρυμά μας για τα προαπαιτούμενα που θέτει 

ο ΕΟΠΥΥ. Λυπάμαι που δεν μπορούμε να βοηθήσουμε την αδελφή σας». 

Η Αρετή όμως δεν το έβαλε κάτω και σκέφτηκε να επιστρατεύσει για βοήθεια την 

ηπατολόγο-γαστρεντερολόγο κ. Βγενοπούλου, την οποία ενημέρωνε καθημερινά για τις εξελίξεις 



  

της Σεμίνας. Συγχρόνως, όταν θα επέστρεφε το βράδυ στο σπίτι της, θα έστελνε νέο Email στο 

διευθυντή του κέντρου αποκατάστασης, σε μια προσπάθεια να τον μεταπείσει. 

Επιστρέφοντας στο θάλαμο της Σεμίνας, βρήκε την Ευγενία να κάθεται δίπλα της, 

κρατώντας το χέρι της και θυμίζοντάς της χαρούμενες ιστορίες από την παιδική της ηλικία. 

«Θυμάσαι, Σεμίνα μου, που όταν ήσουν μικρή έκανες πλακίτσες στην κυρα-Χαρίκλεια, που τότε 

ήταν γύρω στα 90, λέγοντάς της ότι το χωριό είχε βουίξει ότι τα είχε με τον γερο-Σταμάτη;» 

«Χα, χα, χα! Πού το θυμήθηκες;» 

«Μα μου το έχεις διηγηθεί πολλές φορές». 

«Είχε και συνέχεια η πλάκα. Μια μέρα που είχε έρθει η κυρα-Χαρίκλεια να δει τον παππού 

μας, που ήταν 98 τότε, της είχα πει: “Να, ανεβαίνει με τη μαγκούρα του ο γέρο-Σταμάτης από το 

καλντερίμι. Μάλλον για σένα έρχεται”. “Πω, πω, πω, τι με βρήκε γριά γυναίκα” ξεφώνισε η 

κυρα-Xαρίκλεια και άρπαξε τη μαγκούρα της τρέχοντας να εξαφανιστεί για ν’ αποφύγει τον  

γέρο Σταμάτη. Χα, χα, χα, μ’ έκανες και γέλασα που μου το θύμισες». 

Η Αρετή χάρηκε που είδε επιτέλους τη Σεμίνα να χαμογελάει, και πήρε θέση για να της 

κάνει το καθιερωμένο χαλαρωτικό μασάζ, με παιδικό λάδι Johnson. 

«Τι νέα;» ρώτησε η Ευγενία. 

«Τα νέα είναι καλά: αύριο μεθαύριο θα φύγουμε από εδώ, και η Σεμίνα μας θα βρεθεί σε 

δωμάτιο που θυμίζει πεντάστερο ξενοδοχείο» είπε, αποκρύπτοντας την εμπλοκή που είχε εν τω 

μεταξύ προκύψει. 

Το βράδυ, επιστρέφοντας στο σπίτι της, η Αρετή έδωσε την τελευταία της μάχη, 

αποστέλλοντας ένα μακροσκελές Email στο διευθυντή του κέντρου «Αναγέννηση»: 

 

 «Αξιότιμε Γενικέ Διευθυντά, κύριε Γεωργιάδη, 

 Περιμένοντας την απάντησή σας για τη διαθεσιμότητα κρεβατιού, όπως μου είχατε υποσχεθεί 

 για σήμερα Τρίτη 11/11/2014, έλαβα τηλεφώνημα χθες το απόγευμα στις 16:50 μ.μ. από το γραφείο 

 κίνησης του Κέντρου Αποκατάστασης "ΑΝΑΓΕΝΝΗΣΗ   ΑΕ” ότι ο ΕΟΠΥΥ δεν θα εγκρίνει τη 

 συμμετοχή  του  στην  κλειστή  νοσηλεία  της  70χρονης  αδελφής  μου  Σεμίνας  Λιβέρη  διότι  η 

 μυοπάθειά της δεν προήλθε από νοσηλεία της σε εντατική μονάδα κρατικού νοσοκομείου ή από 

 εγκεφαλικό αλλά από άλλες αιτίες. 

 Επειδή κρίνω ότι ο ΕΟΠΥΥ θα έπρεπε να επικεντρώνεται στην κατάσταση του ασθενούς και 

 όχι στο πώς προήλθε, έψαξα επισταμένως στην ιστοσελίδα του ΕΟΠΥΥ για να διαπιστώσω ιδίοις 

 όμμασι αυτή την επιλεκτική μεταχείριση της μυοπάθειας. Όμως δεν βρήκα τίποτα σχετικό, και σας 

 παρακαλώ να μου στείλετε το link που επιβεβαιώνει τον ισχυρισμό σας. 

 Στη συνέχεια θα προσφύγω στην Υφυπουργό Υγείας κυρία Κασσιανή Παπακυριάκου για να 

 διαμαρτυρηθώ και να καταγγείλω την επιλεκτική αντιμετώπιση της μυοπάθειας από τον ΕΟΠΥΥ. 

 Επαναλαμβάνω ότι η αδελφή μου Σεμίνα Λιβέρη, μετά από πολυήμερη νοσηλεία, από το 

 Σεπτέμβριο  του  2014,  στα  Νοσοκομεία  Σαλβοπούλειο,  Σκουλάπειο,  Μπορνάτειο  και  πάλι 

 Σαλβοπούλειο, και  λόγω  χορήγησης  υψηλής  δόσης  κορτιζόνης, είναι σαν  μολύβι· δεν μπορεί να 

 γυρίσει  ούτε  στο  άλλο  της  πλευρό  στο  κρεβάτι  και  έχει  προβλήματα  κατάκλισης  που  θέλουν 

 αποτελεσματική  αντιμετώπιση.  Επιπλέον  παρουσιάζει  ψυχολογικά  προβλήματα  και   έχει άμεση 

 ανάγκη κλειστής Νοσηλείας στο Κέντρο σας, που είναι το μοναδικό στην Ελλάδα κατάλληλο για 

 ολιστική αποθεραπεία και αποκατάσταση για πολύπλοκες περιπτώσεις όπως της αδελφής μου. 

 Παρακαλώ στείλτε μου την απάντησή σας γραπτώς με Email ώστε να προχωρήσω το θέμα 

 στον ΕΟΠΥΥ και το Υπουργείο Υγείας για να διορθωθεί άμεσα αυτή η αδικία. 



  

 Όσο  για  τις  σφραγίδες  στην  Ιατρική  Γνωμάτευση  που  ζητήσατε,  θα  σας  την  ξαναστείλω 

 συμπληρωμένη. Πείτε μου μόνο από ποιον θέλετε να επιβεβαιωθεί το γνήσιο της υπογραφής του 

 διευθυντή της κλινικής. 

Παρακαλώ κοινοποιήστε την απάντησή σας στο FAX της 2ης Παθολογικής Κλινικής του 

 νοσοκομείου “Σαλβοπούλειου” από το οποίο σας στάλθηκε η Ιατρική Γνωμάτευση. 

 Επειδή  θα  βρίσκομαι  όλη  την  ημέρα  στο  νοσοκομείο,  στο  πλευρό  της  αδελφής  μου, σας 

 παρακαλώ  ενημερώστε  με  στο  κινητό  μου  697…  για  το αν  υπάρχει  διαθέσιμο  κρεβάτι  και 

 πότε, ώστε να ετοιμαστεί το εξιτήριο. 

 Σας ευχαριστώ και προσβλέπω στο Κέντρο σας για την αποθεραπεία και αποκατάσταση της 

 αδελφής μου. 

 Με εκτίμηση 

 Αρετή Λιβέρη». 

 
Την επιστολή αυτή η Αρετή την έκανε forward και στην ηπατολόγο Δρα Βγενοπούλου, η 

οποία της απάντησε αργά το βράδυ της ίδιας ημέρας, γράφοντας: 

«Κυρία Λιβέρη, διάβασα την επιστολή σας και συμφωνώ απόλυτα με τη θέση σας, όσον αφορά 

 τα αίτια της μυοπάθειας της αδερφής σας και του τρόπου που προήλθε αυτή, ώστε να δικαιολογεί ή 

 όχι νοσηλεία σε κλειστή μονάδα αποκατάστασης. Πιστεύω η επιστολή σας να τύχει 

 της δέουσας ανταπόκρισης από τους αρμόδιους. 

 Εύχομαι και ελπίζω τα καλύτερα. 

Ελευθερία Βγενοπούλου». 

Και πράγματι η επιστολή της Αρετής συγκίνησε – ή μήπως φόβισε κιόλας; – τους αρμόδιους 

και την επομένη (12/11/2014) ο ίδιος ο διευθυντής τηλεφώνησε στην Αρετή, λέγοντας: «Κυρία 

Λιβέρη, βρίσκομαι στην ευχάριστη θέση να σας πω ότι σήμερα, αργά το απόγευμα, αδειάζει 

κρεβάτι και αύριο μπορείτε να φέρετε την αδελφή σας στο κέντρο μας». Ούτε κουβέντα δεν 

έκανε για τους όρους του ΕΟΠΥΥ και τις επιφυλάξεις που είχε διατυπώσει η γραμματέας του. 

«Σας ευχαριστώ πολύ κύριε Γεωργιάδη. Να είστε καλά» απάντησε η Αρετή, και έσπευσε να 

συμμεριστεί τα καλά νέα με τη Σεμίνα και την Ευγενία. Στη συνέχεια πήγε στο γραφείο των 

γιατρών για να τους ζητήσει να ετοιμάσουν το εξιτήριο για την επομένη. 

Την Πέμπτη 13/11/2014, κατά τις 11 π.μ., η ειδικευόμενη παθολόγος Δρ Μηλιάκη 

παρέδωσε το εξιτήριο στην Ευγενία, κι εκείνη έτρεξε στο γραφείο κίνησης, καμιά 300αριά μέτρα 

μακριά, για τις απαραίτητες γραφειοκρατικές διαδικασίες εξόδου. 

«Ελπίζω να είναι για καλό» είπε αινιγματικά στην Αρετή, λες και υπήρχε κάποια καλύτερη 

εναλλακτική λύση που την είχαν απορρίψει. Η εισαγωγή στο κέντρο «Αναγέννηση» ήταν 

μονόδρομος, αφού έδιωχναν τη Σεμίνα άρον-άρον από το Σαλβοπούλειο και οι αδελφές της δεν 

είχαν άλλη επιλογή. 

Η διάγνωση εξόδου ήταν «Ηπατική εγκεφαλοπάθεια» και το “ατομικό αναμνηστικό” έγραφε, 

 «Αυτοάνοση ηπατίτιδα και Συστηματικός Ερυθηματώδης Λύκος». 

Το ενημερωτικό σημείωμα, που δόθηκε στις αδελφές Λιβέρη μαζί με το εξιτήριο, ανέφερε 

συν τοις άλλοις ότι η εξέταση κοπράνων της Σεμίνας δεν είχε δείξει τίποτα το παθολογικό ενώ η 

εξέταση των ούρων της ήταν «στείρα». 

Μέχρι να επιστρέψει η Ευγενία, η Αρετή διάβασε προσεκτικά το ενημερωτικό σημείωμα, 

ενώ η Σεμίνα δίπλα της, ήρεμη και ανέκφραστη, περίμενε υπομονετικά την πολυαναμενόμενη 

έξοδό της. 



  

 Μελετώντας τα νούμερα, η Αρετή διαπίστωσε με έκπληξη (και κάποια δυσπιστία) ότι ενώ 

 κατά  την  εισαγωγή  στο  Σαλβοπούλειο,  στις  30/10/2014  τα  αιμοπετάλια  ήταν  54  K/μL,  η 

 τελευταία εξέταση αίματος (12/11/2014) έδειξε ότι είχαν ανέβει στις 87 K/μL, χωρίς να έχει 

 μεσολαβήσει καμία μετάγγιση αίματος ή αιμοπεταλίων και ενάντια στην πρόγνωση των γιατρών 

 του Μπορνάτειου που είχαν πει ότι από τούδε και στο εξής τα αιμοπετάλια δεν θα ξεπερνούσαν 

 τις 70.000. 

«Μήπως η άνοδος των αιμοπεταλίων οφείλεται ίσως σε διακοπή του Salospir των 100 mg, 

κάτι για το οποίο δεν μας έχουν ενημερώσει;» αναρωτήθηκε η Αρετή. 

 Εξάλλου, τα λευκά αιμοσφαίρια από 3,63 K/μL είχαν ανέβει στα 5,54 K/μL, η αιμοσφαιρίνη 

 από 10,7 είχε κατέβει στα 9,5.  Όμως το INR που ήταν 1,66 κατά την είσοδο είχε ανέβει στο 1,89 

 κατά την έξοδο. 

Το περίεργο έως ύποπτο ήταν ότι στο ενημερωτικό σημείωμα εξόδου από το Σαλβοπούλειο, 

ενώ αναγραφόταν η τιμή του αιματοκρίτη κατά την είσοδο – 31,2 – δεν υπήρχε καμία τιμή κατά 

την έξοδο. Ούτε αναφορά στα ερυθρά αιμοσφαίρια υπήρχε. 

«Γιατί άραγε; Τα είχαν ξεχάσει ή μήπως τα παρέλειψαν σκοπίμως για να κρυφτεί η αλήθεια 

και να δικαιολογηθεί η δήλωση που έγραψαν στο ενημερωτικό σημείωμα ότι “Η ασθενής 

εξέρχεται την 14η ημέρα βελτιωμένη”; Πού την είδαν τη βελτίωση;» αναρωτιόταν η Αρετή. 

Προβληματιζόταν επίσης για την εντυπωσιακή άνοδο των αιμοπεταλίων και των λευκών 

αιμοσφαιρίων που παρουσίαζε το “Ενημερωτικό Σημείωμα Εξόδου”. 

«Μήπως οι αριθμοί ήταν εσκεμμένα λάθος, ώστε οι γιατροί να έχουν τα νώτα τους 

εξασφαλισμένα μην τυχόν κάνουμε μήνυση στο Σαλβοπούλειο;» σκέφτηκε. 

Και πράγματι υπήρχε βάση για μήνυση, αφού η Σεμίνα Λιβέρη εξεδιώχθη από το 

νοσοκομείο άρον-άρον σε εξαιρετικά κρίσιμη κατάσταση και σε πολύ χειρότερη κλινική εικόνα 

από αυτή που μπήκε. 

Στο ενημερωτικό σημείωμα εξόδου αναγραφόταν επίσης και η οδηγία να γίνεται 

υποκλυσμός με Duphalac, εάν η ασθενής είχε λιγότερες από 2 κενώσεις την ημέρα. Δινόταν 

ακόμη η οδηγία η ασθενής να ξανάρχιζε το Salospir των 100 mg (μέρα παρά μέρα), αν η τιμή 

των αιμοπεταλίων ανέβαινε πάνω από τις 70.000, πράγμα που άφηνε να εννοηθεί ότι κάποια 

στιγμή στο Σαλβοπούλειο τα είχαν σταματήσει – ίσως μετά από ερώτημα που είχε κάνει η 

Ευγενία στον καρδιολόγο της Σεμίνας κ. Στοχασίδη, του οποίου την πρόταση είχε μεταφέρει 

στην κ. Μηλιάκη. 

«Δηλαδή αν τα αιμοπετάλια είναι έστω 71.000, τουτέστιν κάτω από το ήμισυ του κατώτερου 

ορίου των φυσιολογικών (Φ.Τ. 150.000 - 400.000), που το αίμα κοντεύει να γίνει νερό, 

χρειάζεται να ξαναρχίσει το Salospir η ασθενής;» αναρωτήθηκε η Αρετή. 

Αυτό το τελευταίο της φαινόταν εξωφρενικό διότι, από άρθρα ειδικών που είχε διαβάσει, 

στην απεγνωσμένη της προσπάθεια να συμβάλει στη θεραπεία της αδελφούλας της, είχε 

συμπεράνει ότι το Salospir των 100 mg, που συνεχιζόταν καθημερινά από την ημέρα που η 

Σεμίνα είχε χειρουργηθεί για αντικατάσταση αορτικής βαλβίδας με βιολογική (20/05/2011), είχε 

κάνει μεγάλη ζημιά στο αίμα της. 

Όταν η Ευγενία επέστρεψε από το γραφείο κίνησης, έχοντας τελειώσει με τη γραφειοκρατία 

για το εξιτήριο, και έμεινε δίπλα στη Σεμίνα, η Αρετή, παρά τη δυσαρέσκεια που είχε εναντίον 

του διευθυντή Δρα Ηλιάδη για την αναλγησία του, πετάχτηκε μια στιγμή στο γραφείο του για να 

τον αποχαιρετήσει και να τον… ευχαριστήσει, έστω και με βαριά καρδιά. 

Εκείνος της έδωσε το χέρι λέγοντας: «Αν μας χρειαστείτε, εδώ είμαστε». 



  

«Γιατί τόση υποκρισία, Θεέ μου; Μόνο κλωτσιές δεν χρησιμοποίησαν για να πετάξουν έξω 

την αδελφή μας, και τώρα μας λέει ότι αν τους ξαναχρειαστούμε θα είναι εδώ;» σχολίασε η 

Αρετή, καθώς περιέγραφε το συμβάν στην Ευγενία αργότερα. 

«Από το Σαλβοπούλειο ούτε έξω από την πόρτα του δεν θέλω να ξαναπεράσω. Μας 

φέρθηκαν απάνθρωπα εδώ μέσα!» ήταν η απάντηση της Ευγενίας. 

 

 
17. Τελευταίος σταθμός στο “Αναγέννηση” 

 
Στις 13/11/2014, γύρω στις 3:00 μ.μ., ένα ασθενοφόρο του Κέντρου Αποκατάστασης 

«Αναγέννηση» έφτασε στο Σαλβοπούλειο για να παραλάβει τη Σεμίνα Λιβέρη. Η ανακούφιση 

της ασθενούς ήταν εμφανής, όσο και η συγκίνησή της, καθώς αποχαιρετούσε τις άλλες τρεις 

ασθενείς στο θάλαμο, που της ευχήθηκαν τα καλύτερα. Μία απ’ αυτές μάλιστα, καθώς οι δύο 

τραυματιοφορείς μετέφεραν τη Σεμίνα πάνω στο φορείο, έκλαψε, κοιτώντας στα μάτια τις 

αδελφές της που ακολουθούσαν πιο πίσω, σα να ήθελε κάτι να τους πει – κάτι που δεν 

τολμούσε… Διαισθανόταν άραγε αυτό που προπάντων η Αρετή δεν ήθελε καν να σκεφτεί ούτε 

σαν μακρινή πιθανότητα; Μάλλον… 

Η Αρετή και η Ευγενία μπήκαν και οι ίδιες στο ασθενοφόρο και, καθ’ οδόν προς το Κέντρο 

Αποκατάστασης «Αναγέννηση», έκαναν διάφορες ερωτήσεις στον οδηγό σχετικά με το κέντρο. 

Πόσα χρόνια λειτουργούσε, αν υπήρχαν κοντά συγκοινωνίες, αγορά, κλπ. Οι πληροφορίες που 

έλαβαν ήταν ικανοποιητικές. 

Σε μισή ώρα περίπου έφτασαν στο «Αναγέννηση». Εκεί η ταχύτητα και ευκολία με την 

οποία η Σεμίνα μεταφέρθηκε στο κρεβάτι της, στο θάλαμο 301 του 3ου ορόφου, δεν θύμιζε σε 

τίποτα την ταλαιπωρία κατά τις πολύωρες διαδικασίες εισαγωγής της στα κρατικά νοσοκομεία. 



  

Ένα αίσθημα ανακούφισης πλημμύρισε την καρδιά και των τριών αδελφών. «Δόξα το Θεό» 

έλεγε και ξανάλεγε μεγαλοφώνως η Αρετή, ενώ η Ευγενία σταυροκοπιόταν. 

Το δωμάτιο ήταν τρίκλινο, ευρύχωρο, ευάερο και ευήλιο, με υπερσύγχρονα κρεβάτια, ειδικά 

για άτομα με κινητικά προβλήματα. Είχε δικό του μπαλκόνι, το μπάνιο ήταν τεράστιο και έλαμπε 

από καθαριότητα· υπήρχε μία μεγάλη ντουλάπα για κάθε μία από τις ασθενείς και, το κυριότερο, 

υπήρχε νοσηλεύτρια σε κάθε θάλαμο ολόκληρο το εικοσιτετράωρο, έτσι ώστε οι ασθενείς δεν 

χρειάζονταν αποκλειστικές νοσοκόμες. Το επισκεπτήριο τηρείτο αυστηρά, και από τις 8 το 

βράδυ μέχρι τις 8 το πρωί έκλεινε η εξώπορτα και τότε δεν μπορούσε να μπει κανένας μέσα, 

ούτε ακόμη και οι συνοδοί. 

«Εδώ θα ηρεμήσεις και θα ανακουφιστείς, αγάπη μου! Αργήσαμε λίγο, αλλά το βρήκαμε» 

είπε η Ευγενία καθησυχαστικά στη Σεμίνα. 

«Ναι, μου αρέσει εδώ, αλλά σε παρακαλώ μείνε μαζί μου απόψε. Το κρεβάτι είναι μεγάλο 

και μας χωράει και τις δύο» απάντησε η Σεμίνα. 

«Δεν γίνεται, καρδιά μου! Δεν μας το επιτρέπουν. Θα υπάρχει όμως νυχτερινή νοσηλεύτρια 

και θα σε προσέχει μήπως χρειαστείς κάτι». 

Η απάντηση στενοχώρησε τη Σεμίνα, που ένιωθε ανασφάλεια στο καινούργιο περιβάλλον 

χωρίς τη Χριστίνα, τη νοσηλεύτρια που της κρατούσε συντροφιά τις νύχτες κατά τη νοσηλεία 

της στα κρατικά νοσοκομεία. Με θλίψη αποχαιρέτησε την Ευγενία, παρακαλώντας την μέχρι την 

τελευταία στιγμή που έφευγε να γυρίσει πίσω και να μείνει μαζί της. 

Όσο για την Αρετή, επιστρέφοντας στο σπίτι της βρήκε να την περιμένει ένα Email από την 

ηπατολόγο Δρα Βγενοπούλου – στην οποία είχε στείλει ηλεκτρονικά τα τελευταία εργαστηριακά 

αποτελέσματα της Σεμίνας από το Σαλβοπούλειο – το οποίο έλεγε τα εξής: 

 «Κυρία Λιβέρη, καλησπέρα και συγνώμη για την ώρα, αλλά μόλις τελείωσα από το ιατρείο και 

 μελέτησα το ιστορικό της αδερφής σας. 

 Δεν σας κρύβω ότι με ανησυχεί η αιματολογική της εικόνα και κυρίως ο αριθμός των 

 αιμοπεταλίων. 

 Παρόλα αυτά συμφωνώ  σε γενικές γραμμές με την αγωγή εξόδου, όμως  θα ήθελα  στις 14/11 

 και για 7 ημέρες η κορτιζόνη (Medrol 16) να γίνει 1 χάπι το πρωί και ½ (αντί για 1) το μεσημέρι 

 και  στη  συνέχεια να γίνει  1  χάπι  μόνο  το  πρωί  για 15  ημέρες  και  μετά θα συνεννοηθούμε για 

 περαιτέρω μείωση. 

 Η αζαθειοπρίνη των 50 θα γίνει ένα χάπι την ημέρα (αντί για 2 που παίρνει) για δέκα ημέρες 

 και στη συνέχεια 2 χάπια την ημέρα. 

 Όσο για τη διούρηση θα παραμείνει ως έχει, όπως και το rifacol και το duphalac, μέχρι το νέο 

 εργαστηριακό έλεγχο. 

 Εύχομαι τα καλύτερα και καλή αποκατάσταση. 

 Με εκτίμηση 

 Ελευθερία Βγενοπούλου». 

 
Με το που έφτασε στο Κέντρο το επόμενο πρωί, Παρασκευή 14/11/2014, η Αρετή 

διαβίβασε την επιστολή αυτή της κ. Βγενοπούλου στον εφημερεύοντα γιατρό του κέντρου 

«Αναγέννηση». Ωστόσο εκείνος ήταν ανένδοτος στο να τροποποιήσει την αγωγή που τους είχε 

αποσταλεί με φαξ από το κρατικό νοσοκομείο Σαλβοπούλειο – αγωγή που είχαν δώσει οι 

ρευματολόγοι του Μπορνάτειου. 



  

Η Αρετή διαμαρτυρήθηκε τονίζοντας ότι την αγωγή αυτή είχαν γράψει ρευματολόγοι, ενώ 

το πρόβλημα της Σεμίνας, όπως οι ίδιοι είχαν ομολογήσει, ήταν 95% ηπατολογικό. 

«Δεδομένου ότι το Κέντρο σας δεν διαθέτει ούτε ρευματολόγο ούτε ηπατολόγο, σας 

παρακαλώ να λάβετε υπ’ όψη σας τις προτάσεις της Δρος Βγενοπούλου, διότι αυτήν έχουμε 

προσλάβει τώρα ως ηπατολόγο της Σεμίνας Λιβέρη. Της έχω μάλιστα ζητήσει να επισκεφτεί την 

αδελφή μου εδώ στο Κέντρο σας». 

«Θα το συζητήσουμε το μεσημέρι στο συμβούλιο και θ’ αποφασίσουμε» απάντησε ο 

εφημερεύων γιατρός και συμπλήρωσε: «Ενημερώθηκε η διαιτολόγος μας για τις συστάσεις 

σίτισης που μας ήρθαν από το Σαλβοπούλειο». 

Η Αρετή ευχαρίστησε το γιατρό για τις πληροφορίες κι έτρεξε στο πλευρό της Σεμίνας. Η 

Ευγενία ήταν ήδη εκεί. Είχε προλάβει τη νυχτερινή νοσηλεύτρια προτού φύγει και είχε μάθει ότι 

η Σεμίνα κοιμήθηκε ανά διαστήματα την προηγούμενη νύχτα, κι ότι αυτό δεν ήταν ανησυχητικό 

διότι συνέβαινε με τους περισσότερους ασθενείς την πρώτη νύχτα αλλαγής περιβάλλοντος. 

Πληροφορήθηκε επίσης ότι τη νύχτα είχε γίνει περιποίηση της ασθενούς, δηλαδή πλύση των 

ευαίσθητων περιοχών, πάνω στο κρεβάτι της. 

«Φαίνεται ότι το Κέντρο αυτό λειτουργεί με σύστημα και αυτό μου ενισχύει την 

αισιοδοξία» είπε η Αρετή, φιλώντας τη Σεμίνα στο μέτωπο. 

Σε λίγο εμφανίστηκαν δύο νεαροί φυσικοθεραπευτές για να κατεβάσουν τη Σεμίνα στο 

φυσικοθεραπευτήριο και στην πισίνα στο υπόγειο του κτιρίου, για έναρξη της κινησιοθεραπείας. 

Η Σεμίνα έλαμψε από χαρά, αφού αυτό θα σηματοδοτούσε τη σταδιακή αποκατάσταση της 

κινητικότητάς της. 

Όπως ανέφεραν στις αδελφές της οι φυσικοθεραπευτές, όταν την επέστρεψαν στο δωμάτιό 

της μιάμιση ώρα αργότερα, η Σεμίνα ήταν εξαιρετικά συνεργάσιμη και οι μύες της 

ανταποκρίνονταν στη φυσικοθεραπεία σε σημείο που τους εξέπληξε, αφού διέψευδε τα 

φαινόμενα. 

«Δόξα το Θεό!» αναφώνησε και πάλι η Αρετή – η φράση αυτή της έβγαινε αυτόματα χωρίς 

να σκεφτεί – και αγκάλιασε τη Σεμίνα. «Όλα θα πάνε καλά αγάπη μου! Ήρθαμε στο σωστό 

μέρος». 

Οι φυσικοθεραπευτές ξάπλωσαν τη Σεμίνα στο κρεβάτι της, και είπαν ότι θα 

επαναλάμβαναν την κινησιοθεραπεία τη Δευτέρα, 17/11/2014. 

Το απόγευμα της Παρασκευής 14/11/2014 επισκέφτηκε τη Σεμίνα η κλινική ψυχολόγος 

κυρία Φωτεινή Σωτηρίου, μια συμπαθητική 35άρα, η οποία θα αναλάμβανε την ψυχολογική 

υποστήριξη της Σεμίνας. 

«Από τη Δευτέρα, και για μία ώρα καθημερινά, θα σας κάνω συντροφιά, και θέλω να μου 

λέτε όλα όσα σας απασχολούν και σας έχουν στενοχωρήσει από τότε που θυμάστε. Θέλω να 

συμμεριστείτε μαζί μου τα συναισθήματα που νιώθετε, ώστε να μπορέσω να σας βοηθήσω να 

ξαλαφρώσετε από τα περιττά βάρη που ίσως κουβαλάτε από το παρελθόν. Αυτό θα βοηθήσει 

πολύ την ανάρρωσή σας». 

«Σύμφωνοι κυρία Σωτηρίου, θα σας περιμένω» είπε η Σεμίνα, αφήνοντας ένα χλωμό 

χαμόγελο να φωτίσει το πρόσωπό της. 

Η Αρετή, η οποία στα διαλείμματα που η Σεμίνα βρισκόταν εκτός νοσοκομείων είχε 

προσπαθήσει διακριτικά να την πείσει να δεχτεί ψυχολογική υποστήριξη και δεν το είχε 

καταφέρει, δεν έκρυβε τη χαρά της. 



  

«Να τα πεις όλα, αγάπη μου, στην κυρία Σωτηρίου. Να συμμεριστείς μαζί της όλα τα 

παράπονα που έχεις από συγγενείς και φίλους που σε πίκραναν στο παρελθόν ή σε αδίκησαν. Να 

πεις τα πάντα που σε βαραίνουν, σα να πήγαινες σ’ έναν καλό εξομολόγο, ώστε ν’ 

ανακουφιστείς. Να αναφέρεις και όλα τα παράπονα που έχεις από μένα. Εντάξει;» 

«Δεν μπορώ να κατηγορήσω αγαπημένα μου πρόσωπα» απάντησε η Σεμίνα, ενώ από τα 

ματάκια της κυλούσαν δάκρυα. 

Η Αρετή της σκούπισε τα δάκρυα και τη φίλησε στοργικά, λέγοντας «Κάνε ό,τι νιώθεις, 

αγάπη μου. Δεν χρειάζεται να πιέσεις τον εαυτό σου να πει κάτι που θα σε στενοχωρήσει». 

Από το απόγευμα της ίδιας ημέρας, η φαρμακευτική αγωγή της Σεμίνας τροποποιήθηκε 

σύμφωνα με τις υποδείξεις της ηπατολόγου κυρίας Βγενοπούλου, και οι ελπίδες της Αρετής και 

της Ευγενίας για σταδιακή υποχώρηση της μυοπάθειας της αγαπημένης τους αδελφής 

ενισχύθηκαν. Την ίδια ημέρα έγινε επίσης υποκλυσμός και περιποίηση της ασθενούς. Οι 

εντυπώσεις των αδελφών Λιβέρη και από τη δεύτερη μέρα στο Κέντρο ήταν άριστες. 

Το βράδυ, λίγο πριν από τις 8, η Αρετή και η Ευγενία ετοιμάστηκαν για να φύγουν, αλλά 

τους ράγισε και πάλι την καρδιά η παράκληση της Σεμίνας: «Ευγενία, μείνε μαζί μου απόψε σε 

παρακαλώ. Το έχω ανάγκη». 

«Δεν μου το επιτρέπουν, καρδιά μου. Όμως, μην ανησυχείς, θα σε προσέξουν και αυτή τη 

νύχτα όπως σε πρόσεξαν και χθες» είπε η Ευγενία και συμπλήρωσε «Πρωί-πρωί, όταν ανοίξει το 

Κέντρο θα είμαι εδώ, δίπλα σου. Καληνύχτα, αγάπη μου». 

Όπως πληροφορήθηκαν οι αδελφές Λιβέρη το Σάββατο το πρωί, η Σεμίνα ήταν ήσυχη την 

προηγούμενη νύχτα και είχε κοιμηθεί αρκετά. Λίγο προτού κοιμηθεί της είχε γίνει ξανά 

υποκλυσμός με Duphalax και περιποίηση. 

Το Σάββατο 15/11/14 ήταν επίσης μια ήσυχη μέρα για τη Σεμίνα. Της έγιναν δύο 

υποκλυσμοί – ένας το πρωί και ένας αργά το βράδυ – οι οποίοι ακολουθήθηκαν από περιποίηση 

και πλύση. Η Σεμίνα έδειχνε ήρεμη και αυτό ενίσχυε την αισιοδοξία των αδελφών-συνοδών της. 

Αλίμονο όμως, η αισιοδοξία τους θα κλονιζόταν σοβαρά την επομένη, Κυριακή 16 Νοεμβρίου. 

Όταν έφτασε η Ευγενία στο κέντρο αποκατάστασης στις 8 το πρωί της Κυριακής, βρήκε τη 

Σεμίνα να ψήνεται με 40 πυρετό, και τη νυχτερινή νοσηλεύτρια να της αναφέρει ότι ο πυρετός 

ανέβηκε κατά τη διάρκεια της νύχτας. Αμέσως η Ευγενία τηλεφώνησε στην Αρετή για να 

συμμεριστεί μαζί της τα άσχημα νέα και να της πει να μην αργήσει. Η Αρετή όμως, έχοντας 

μείνει σχεδόν άυπνη εκείνη τη νύχτα σαν από διαίσθηση, βρισκόταν ήδη στην είσοδο του 

Κέντρου. Φτάνοντας αναστατωμένη, πήγε κατ’ ευθείαν στο γραφείο των γιατρών για να ρωτήσει 

“τι και πώς”. 

«Της έχουμε δώσει αντιπυρετικά, και πήραμε αίμα και ούρα για εξετάσεις. Τα 

αποτελέσματα θα βγουν γύρω στο μεσημέρι. Έχουμε διακόψει εντελώς τη σίτιση και της 

βάζουμε ψυχρά επιθέματα στο κεφάλι, κάτω από τις μασχάλες και ανάμεσα στους προσαγωγούς 

της» απάντησε η εφημερεύουσα γιατρός, και η Αρετή έτρεξε στο δωμάτιο της Σεμίνας, 

προσπαθώντας να κρύψει τον πανικό και τους φόβους της. 

Αγκάλιασε και φίλησε τη Σεμίνα που έκαιγε, προσπαθώντας να της δώσει κουράγιο κι 

ελπίδα, αλλά η Σεμίνα δεν μπορούσε ν’ ανοίξει ούτε τα μάτια της. Αυτή η Κυριακή ήταν για τη 

Σεμίνα η δυσκολότερη μέρα από όσες είχε ζήσει στα νοσοκομεία που είχε νοσηλευτεί 

προηγουμένως. Ωστόσο, όταν τα αντιπυρετικά που της χορηγούσαν ενδοφλεβίως κατέβαζαν λίγο 

τον πυρετό, τότε η Σεμίνα άνοιγε τα ματάκια της σε μία προσπάθεια να δώσει κουράγιο στις 

αδελφές της που συνέπασχαν δίπλα της. 



  

Λόγω της βεβαρημένης κατάστασης της Σεμίνας, για τη νύχτα της 16ης προς την 17η 

Νοεμβρίου δόθηκε άδεια στην Ευγενία να ξενυχτήσει στο πλευρό της αδελφής της. Δυστυχώς 

και εκείνη η νύχτα ήταν δύσκολη για την ασθενή. Ο πυρετός κυμάνθηκε γύρω στους 39ο 

Κελσίου και η Σεμίνα παρουσίασε δυσκολία στην αναπνοή· γι’ αυτό της χορηγήθηκε οξυγόνο. 

Παραπονέθηκε επίσης για πόνους στην κοιλιακή χώρα. 

Στις 9 το πρωί της Δευτέρας έφτασε και η Αρετή, βρίσκοντας την Ευγενία δίπλα στη Σεμίνα 

να της κρατάει το χέρι. 

«Πώς πέρασες τη χθεσινή νύχτα αγάπη μου;» 

«Κάπως καλύτερα από την προηγούμενη νύχτα, αν και είχα πόνους στην κοιλιά. Λες να 

είναι από τα αντιβιοτικά επειδή είναι άδειο το στομάχι μου;» ρώτησε. 

«Δεν νομίζω, Σεμίνα μου, διότι τα αντιβιοτικά πέφτουν ενδοφλεβίως. Τώρα πονάς;» 

«Πονάω λιγότερο». 

«Μην ανησυχείς, αγάπη μου, μπορεί να είναι από την πείνα» την καθησύχασε η Αρετή, και 

απευθυνόμενη στην Ευγενία της είπε: «Εσύ Ευγενία μου δεν χρειάζεσαι εδώ τώρα που ήρθα. 

Πήγαινε στο σπίτι να κάνεις ένα μπάνιο και να προσπαθήσεις να κοιμηθείς λίγο». 

Εξουθενωμένη από την αγωνία και την αϋπνία, η Ευγενία τηλεφώνησε σ’ ένα ταξί. Δεν είχε 

το κουράγιο να περιμένει το λεωφορείο όπως τις προηγούμενες ημέρες, αν και η στάση ήταν 

ακριβώς απέναντι από την είσοδο του Κέντρου και υπήρχε επίσης στάση κοντά στο σπίτι της στο 

Χαλάνδρι, ενώ η διάρκεια της διαδρομής ήταν μόλις μισή ώρα. 

Κατά τις 10 π.μ. μπήκαν στο θάλαμο της Σεμίνας οι φυσικοθεραπευτές για να πάρουν τις 

άλλες δύο ασθενείς του θαλάμου και να τις κατεβάσουν στο φυσικοθεραπευτήριο για 

κινησιοθεραπεία. 

«Εμένα; Εμένα δεν θα με πάρετε;» ρώτησε με τρεμάμενη φωνή η Σεμίνα. 

«Όχι, εσείς δεν θα κάνετε κινησιοθεραπεία σήμερα. Αυτή είναι η εντολή που μας έδωσαν οι 

γιατροί». 

Στο άκουσμα της απάντησης η Σεμίνα ξέσπασε σε κλάματα. Είχε στηρίξει πολλές ελπίδες 

στην κινησιοθεραπεία! Της άρεσε η πρώτη εμπειρία που είχε στο φυσικοθεραπευτήριο και δεν 

έβλεπε την ώρα και τη στιγμή να την ξαναζήσει. Είχε μεσολαβήσει το Σαββατοκύριακο, που το 

φυσικοθεραπευτήριο ήταν κλειστό, και η Σεμίνα περίμενε πώς και πώς τη Δευτέρα για να δώσει 

και πάλι τον αγώνα της μαζί με άλλες ασθενείς. Αυτή η ομαδική προσπάθεια της άρεσε πολύ. 

Είχε νιώσει σα να είχε αποκτήσει μια καινούργια οικογένεια ομοιοπαθών που αγωνίζονταν για  

τη ζωή τους. 

«Μην στενοχωριέσαι αγάπη μου! Από αύριο θα πηγαίνεις κι εσύ στο φυσικοθεραπευτήριο» 

της είπε η Αρετή, κρατώντας της τρυφερά το χέρι. 

Αργά το μεσημέρι της Δευτέρας, 17/11/2014, βγήκαν τα αποτελέσματα των εργαστηριακών 

εξετάσεων της ασθενούς και η «αερόβια» καλλιέργεια ούρων έδειξε την ύπαρξη του μικροβίου 

«Klebsiella». Αλίμονο, η Σεμίνα είχε προσβληθεί από μία ακόμη φοβερή ενδονοσοκομειακή 

λοίμωξη! 

Πώς είχε προέλθει; Είχε άραγε προσβληθεί από το θανατηφόρο αυτό μικρόβιο στο 

Σαλβοπούλειο, απ’ όπου πήρε εξιτήριο πριν τέσσερις μέρες, και εκδηλώθηκε λίγο αργότερα στο 

Κέντρο Αποκατάστασης «Αναγέννηση»; Ή μήπως προσεβλήθη όταν οι νοσηλεύτριες της 

αφαιρούσαν τον καθετήρα με τον οποίο είχε φύγει από το Σαλβοπούλειο για να τον 

αντικαταστήσουν με άλλο; 



  

Υπέρ της τελευταίας εκδοχής συνηγορούσε η μαρτυρία της κόρης της νοσηλευόμενης στο 

διπλανό κρεβάτι, που εκμυστηρεύτηκε στις αδελφές Λιβέρη ότι και η μητέρα της είχε 

προσβληθεί από ενδονοσοκομειακή λοίμωξη όταν της άλλαξαν τον καθετήρα στο Κέντρο, αλλά 

ευτυχώς την είχε ξεπεράσει με ισχυρή αντιβίωση. 

Εν τω μεταξύ η ηπατολόγος Δρ Βγενοπούλου, που είχε ενημερωθεί από τον εφημερεύοντα 

γιατρό για την ουρολοίμωξη της Σεμίνας, διέταξε άμεση παύση της κορτιζόνης και της 

αζαθειοπρίνης, για να μην “φουντώσει” η «Klebsiella» και απειλήσει τη ζωή της ασθενούς. 

Αργά το απόγευμα της Δευτέρας, η Αρετή και η Ευγενία, που μόλις είχε επιστρέψει από το 

σπίτι, κλήθηκαν από τον διευθυντή του κέντρου Δρα Γεωργιάδη, ο οποίος ήταν και 

εντατικολόγος, και δύο άλλους γιατρούς, έναν παθολόγο κι έναν καρδιολόγο, για να τις 

ενημερώσουν για την επιδείνωση της υγείας της Σεμίνας: 

 «Η κατάσταση της αδελφής σας είναι εξαιρετικά σοβαρή, και η πορεία της μη αναστρέψιμη. Οι 

 μέρες της μετριούνται  στα δάχτυλα.  Βέβαια  στο  Κέντρο μας  δεν  έχουμε  όλα τα μέσα  για να της 

 προσφέρουμε  όσα  θα  της  πρόσφεραν  σε  μια  εντατική  μονάδα  νοσοκομείου,  αλλά  εγώ,  σαν 

 εντατικολόγος με πολυετή πείρα σε δημόσια νοσοκομεία, σας λέω μετά βεβαιότητος ότι η αδελφή 

 σας στην κατάσταση που είναι δεν θα άντεχε μία μετακόμιση. Θα τελείωνε μέσα στο ασθενοφόρο ή, 

 αν  κατάφερνε  να  φτάσει  στην  εντατική  κάποιου  νοσοκομείου,  δεν  θα  έβγαινε  από  εκεί μέσα 

 ζωντανή. Αυτή είναι η αλήθεια. Εσείς θα αποφασίσετε για το τι θα κάνετε». 

Στο άκουσμα των δυσοίωνων προβλέψεων, οι αδελφές Λιβέρη έμειναν άναυδες. Κοίταξε 

στα μάτια η μία την άλλη, και σαν να είχαν συνεννοηθεί από πριν, απάντησαν αρνητικά στη 

μετακόμιση της Σεμίνας σε νοσοκομείο. 

«Αφού η κατάστασή της έχει φτάσει σε οριακό σημείο, γιατί να την ταλαιπωρήσουμε χωρίς 

ελπίδα;» είπε η Ευγενία και πρόσθεσε: «Ας την αφήσουμε τουλάχιστον να έχει ένα ειρηνικό και 

αξιοπρεπές τέλος στο Κέντρο σας. Όσο για το ραντεβού που κλείσαμε για το απόγευμα με την 

ηπατολόγο, την κυρία Βγενοπούλου, τι μας συμβουλεύετε να κάνουμε; Να έρθει;» 

«Και να έρθει δεν μπορεί να της προσφέρει τίποτα. Ήδη χορηγούμε ενδοφλεβίως στην 

αδελφή σας ισχυρή αντιβίωση ευρέως φάσματος, την οποία αντιβίωση αν χρειαστεί θα 

τροποποιήσουμε μετά από τα αποτελέσματα του αντιβιογράμματος που περιμένουμε. Εγώ στη 

θέση σας θα ακύρωνα το ραντεβού» απάντησε ο Δρ Γεωργιάδης. 

Με βαριά καρδιά και πεσμένη τη φωνή η Αρετή και η Ευγενία ευχαρίστησαν τους γιατρούς 

για την ενημέρωση, και στη συνέχεια η Αρετή τηλεφώνησε στην ηπατολόγο κ. Βγενοπούλου: 

«Κυρία Βγενοπούλου, όπως σας είπα και το πρωί, η κατάσταση της αδελφής μου επιδεινώθηκε 

ραγδαία, οι γιατροί μας είπαν ότι δεν υπάρχει ελπίδα και θεωρώ ότι δεν χρειάζεται να κάνετε τον 

κόπο να έλθετε να τη δείτε. Της χορηγείται ενδοφλέβια αντιβίωση και έχει σταματήσει η λήψη 

τροφής από τη στιγμή που της παρουσιάστηκε ο υψηλός πυρετός. Παράλληλα της χορηγούνται 

αντιπυρετικά επίσης ενδοφλεβίως». 

«Λυπάμαι για την κατάσταση της αδελφής σας, αλλά όταν με επισκεφτήκατε στο ιατρείο 

μου δεν με είχατε αφήσει να σας εξηγήσω για το ενδεχόμενο ραγδαίας επιδείνωσης. Εντάξει, δεν 

θα έλθω το απόγευμα. Θα είμαι όμως στη διάθεσή σας αν με χρειαστείτε» είπε η κυρία 

Βγενοπούλου. 

Όταν η Αρετή επέστρεψε στο δωμάτιο της αδελφής της και την είδε να την κοιτάζει 

κατάματα συνειδητοποίησε ότι δεν άντεχε να παραδώσει τα όπλα και να περιμένει το μοιραίο. 

Κάθισε δίπλα της, κρατώντας της το χέρι, έκλεισε τα μάτια της και συγκεντρώθηκε μέσα της, 

προσπαθώντας ν’ ακούσει την εσωτερική φωνή της διαίσθησης και να σιγουρευτεί ότι η 



  

απόφαση που πήραν λίγο ενωρίτερα με την Ευγενία να μην μετακινήσουν τη Σεμίνα σε κρατικό 

νοσοκομείο ήταν η σωστή. 

Ξαφνικά θυμήθηκε το κρατικό νοσοκομείο “Αγία Μαρίνα”, που βρισκόταν πολύ κοντά στο 

κέντρο αποκατάστασης που νοσηλευόταν η Σεμίνα. Η απόσταση σε ευθεία γραμμή ήταν 

λιγότερο από 300 μέτρα, ενώ οδικώς, λόγω μονόδρομων, έφτανε τα 600 μέτρα. Όλα τα άλλα 

κρατικά ή ιδιωτικά νοσοκομεία απείχαν από το κέντρο “Αναγέννηση” 15 χιλιόμετρα και πάνω. 

«Αν η Σεμίνα μας γινόταν δεκτή εκεί, δεν θα ταλαιπωρείτο κατά τη μεταφορά, με κίνδυνο 

να μην φτάσει ποτέ· και μάλιστα το “Αγία Μαρίνα” έχει φήμη πολύ καλού δημόσιου 

νοσοκομείου» σκέφτηκε η Αρετή και συμμερίστηκε τη σκέψη της με την Ευγενία. 

«Μακάρι!» είπε η Ευγενία, ενθαρρύνοντας την Αρετή να διερευνήσει αυτή τη δυνατότητα. 

Η Αρετή ζήτησε το τηλέφωνο από τη ρεσεψιόν του Κέντρου, και χωρίς να χάσει χρόνο 

βγήκε στο μπαλκόνι του θαλάμου για να μην ακούγεται και τηλεφώνησε στο “Αγία Μαρίνα”. 

Ζήτησε το τμήμα εισαγωγών και εξήγησε εν συντομία την ανάγκη άμεσης εισαγωγής της 

αδελφής της. 

«Λυπάμαι, αλλά το νοσοκομείο μας δεν δέχεται επείγοντα περιστατικά παρά μόνο στις 

εφημερίες. Χθες είχαμε εφημερία και η επόμενη θα είναι την Πέμπτη, 20 του μηνός» απάντησε η 

αρμόδια για τις εισαγωγές υπάλληλος, κ. Ρηγοπούλου. 

«Κάντε κάτι, σας παρακαλώ! Είναι επείγον! Μετά από τρεις ημέρες ίσως είναι πολύ αργά 

για την αδελφή μου. Είναι πολύ σοβαρά κι εδώ που είμαστε δεν υπάρχει εντατική μονάδα. Είναι 

το πλησιέστερο νοσοκομείο και η μεταφορά της σε οποιοδήποτε άλλο δεν είναι ασφαλής. 

Μπορεί να μείνει κατά τη διαδρομή, μας είπαν οι γιατροί». 

«Καλύτερα να μιλήσετε με γιατρό. Εγώ ό,τι είχα να σας πω, στο πλαίσιο των αρμοδιοτήτων 

μου, σας το είπα». 

«Παρακαλώ δώστε μου το όνομα ενός ηπατολόγου ή ρευματολόγου ή λοιμωξιολόγου του 

Νοσοκομείου σας για να τους τηλεφωνήσω. Δώστε μου σας παρακαλώ και το όνομα του 

διευθυντή». 

Η κ. Ρηγοπούλου έδωσε το όνομα του διευθυντή της μονάδας εντατικής θεραπείας, του Δρα 

Αμανατίδη, και ευχήθηκε στην Αρετή “καλή τύχη”. 

Στη συνέχεια η Αρετή τηλεφώνησε στον κ. Αμανατίδη, του εξήγησε τη βεβαρημένη 

κατάσταση υγείας της αδελφής της και του ζήτησε να μεσολαβήσει ώστε η Σεμίνα Λιβέρη να 

εισαχθεί στο νοσοκομείο εκτός εφημερίας. 

«Αυτό δεν γίνεται. Λυπάμαι, αλλά δεν μπορώ να σας βοηθήσω. Δεν γίνεται καμία εισαγωγή 

στο νοσοκομείο μας εκτός εφημερίας, όσο επείγον κι αν είναι το περιστατικό» απάντησε ψυχρά 

ο Δρ Αμανατίδης και η Αρετή επέστρεψε περίλυπη στο δωμάτιο της Σεμίνας. 

Εκεί βρήκε τη νύφη της, την Ευδοκία – σύζυγο του αδελφού της του Ευτύχη – και τον γιο 

της Αλέξανδρο, που είχαν καταφθάσει εσπευσμένα από το Καστέλο, μετά από την τηλεφωνική 

ενημέρωση που τους είχε κάνει η Ευγενία το πρωί για την επιδείνωση της κατάστασης της 

Σεμίνας με τον υψηλό πυρετό. 

Ο Ευτύχης είχε μείνει στο Καστέλο για να οργανώσει, όπως είπε, τα της κηδείας, την 

αποστολή νεκροφόρας κλπ. 

Αυτό είχε στενοχωρήσει την Ευγενία και, όταν έμεινε μόνη με την Αρετή, της είπε με 

παράπονο: «Η Σεμίνα μας είναι ακόμη ζωντανή, και ενώ εμείς πασχίζουμε να τη σώσουμε με 

νύχια και με δόντια ο αδελφός μας παρέμεινε στο Καστέλο για να ετοιμάσει τα της κηδείας 

της… Δεν μου αρέσει αυτή η βιασύνη». 



  

«Μην τον παρεξηγείς Ευγενία μου, ο αδελφός μας ήταν πάντα ρεαλιστής, προνοητικός και 

υπεύθυνο άτομο και ποτέ δεν άφηνε σοβαρές υποθέσεις για την τελευταία στιγμή. Άλλωστε, 

μπορεί να έχει κάποια διαίσθηση. Μην του θυμώνεις λοιπόν». 

Η Ευγενία παρηγορήθηκε λίγο και πήρε την νύφη της να κατέβουν στο κυλικείο για καφέ. Η 

αίθουσα του κυλικείου ήταν ευρύχωρη και βρήκαν μια ήσυχη γωνιά για να τα πουν. Εκεί η 

Ευδοκία της εκμυστηρεύτηκε ότι την προηγούμενη νύχτα, όταν η Σεμίνα ψηνόταν με 40 πυρετό 

και ουδείς το γνώριζε εκτός από τη νυχτερινή νοσοκόμα, είχε δει ένα σημαδιακό όνειρο. 

«Είδα το θάλαμο της Σεμίνας όπως ακριβώς είναι, με τα τρία κρεβάτια στη διάταξη που τα 

έχουν. Η Σεμίνα ήταν ξαπλωμένη στο ακρινό κρεβάτι προς το μπαλκόνι, όπως πράγματι είναι, 

και στην άλλη άκρη, στο κρεβάτι δίπλα από την πόρτα εισόδου του θαλάμου, ήταν ξαπλωμένος  

ο μακαρίτης ο πατέρας σας, που μου είπε: “Η Σεμίνα έρχεται σε λίγο κοντά μας, αλλά ανησυχώ 

για την Ευγενία η οποία έχει εξαντληθεί από τη στενοχώρια, τα τρεχάματα και την αϋπνία”. 

Ήταν τόσο ζωντανό το όνειρο, που ξύπνησα αμέσως». 

«Εσύ βλέπεις κατά καιρούς κάτι σημαδιακά όνειρα που σου βγαίνουν» σχολίασε η Ευγενία. 

«Λες να είναι προφητικό; Πάντως μην το λες στην Αρετή γιατί δεν θέλει ν’ ακούει κακούς 

οιωνούς». 

Έτσι και έγινε. Η Αρετή δεν έμαθε τίποτα για το όνειρο αυτό μέχρις ότου η Σεμίνα 

βρισκόταν πλέον στον ουρανό. 

Λίγο πριν κλείσει η εξώπορτα του Κέντρου στις 8:00 μ.μ, η Ευδοκία είπε στην Ευγενία και 

την Αρετή: «Πηγαίνετε εσείς να κοιμηθείτε γιατί είστε πολύ ταλαιπωρημένες. Απόψε θα μείνω 

εγώ με τη Σεμίνα». 

«Όχι, θα μείνω κι εγώ μαζί. Κοιμήθηκα λίγο το μεσημέρι στο σπίτι και νιώθω ότι αντέχω να 

ξενυχτήσω και πάλι. Θα ζητήσω από την προϊσταμένη να επιτρέψει να μείνουμε και οι δύο λόγω 

της σοβαρότητας της κατάστασης της Σεμίνας» απάντησε η Ευγενία. 

Η προϊσταμένη δεν έφερε καμία αντίρρηση, κι έτσι η Ευδοκία και η Ευγενία πέρασαν τη 

νύχτα στο πλευρό της Σεμίνας. 

Την επομένη, Τρίτη 18/11/2014, ο πυρετός είχε αρχίσει να υποχωρεί και η Σεμίνα, παρά την 

τριήμερη αποχή από φαγητό, ήταν αρκετά ξεσκοτισμένη και έδειχνε ευχαριστημένη που είχαν 

έλθει η Ευδοκία με τον Αλέξανδρο να τη δουν. Ρώτησε να μάθει τα νέα της γειτονιάς και είπε 

ένα-δυο αστεία, όταν έγινε λόγος για μια γειτόνισσα που, όπως είχε σχολιάσει η Σεμίνα τις 

παλιές καλές ημέρες, της θύμιζε μια οσία που είχε δει σε εικόνα. 

Κάποια στιγμή κτύπησε το κινητό της Ευγενίας, κι εκείνη απομακρύνθηκε δυο-τρία μέτρα 

από το προσκεφάλι της Σεμίνας για ν’ απαντήσει χωρίς να την ενοχλήσει. Ήταν ο Αχιλλέας, ένας 

παλιός οικογενειακός φίλος, που τηλεφωνούσε να μάθει πώς είναι η Σεμίνα. 

«Η Σεμίνα μας είναι καλύτερα. Ο πυρετός της έπεσε αρκετά, και σήμερα κυμάνθηκε μεταξύ 

36,9 και 37,8. Το μεσημέρι μας είπαν ότι θα της φέρουν και φαγητό, μετά από πλήρη νηστεία 

σχεδόν τριών ημερών» του απάντησε η Ευγενία. 

«Αχιλλέαααα! Έλα να με δεις, θα πεθάνω!» φώναξε η Σεμίνα με δυνατή φωνή ώστε να την 

ακούσει ο Αχιλλέας, σα να μην έδωσε σημασία στα λόγια της Ευγενίας περί καλυτέρευσής της. 

«Τι είναι αυτά που λες, αγάπη μου; Μην το ξαναπείς αυτό. Δεν θα πεθάνεις! Θα γίνεις καλά 

και θα ζήσεις» της είπε η Αρετή που ταράχτηκε πολύ με τα λόγια της αγαπημένης αδελφής της. 

«Μήπως η Σεμίνα γνωρίζει μετά βεβαιότητας ότι πλησιάζει το τέλος της, κι εγώ αρνούμαι 

να το πιστέψω ακόμη και τώρα;» αναρωτήθηκε η Αρετή, προσπαθώντας να σκουπίσει διακριτικά 

τα δάκρυα που έτρεχαν από τα μάτια της. 



  

Όσο για τον Αχιλλέα, ε, αυτός δεν ανταποκρίθηκε στο αίτημα της Σεμίνας, διότι δεν 

ευκαιρούσε. Σαν φανατικός μαραθωνοδρόμος που ήταν, διέθετε όλο το χρόνο και την ενέργειά 

του στις καθημερινές προπονήσεις. Μόλις και μετά βίας του περίσσευαν κάποιες ώρες για τη 

συντήρηση του σκάφους του και για τα μελίσσια του. Πού καιρός για επίσκεψη ετοιμοθάνατων 

φίλων στα νοσοκομεία… 

Γύρω στις 12 το μεσημέρι βγήκαν και τα αποτελέσματα της καλλιέργειας ούρων με το 

αντιβιόγραμμα και επιβεβαιώθηκε ότι η ενδοφλέβια αντιβίωση που χορηγείτο στη Σεμίνα ήταν η 

κατάλληλη. 

Η Αρετή, ενθαρρυμένη από τη σημαντική υποχώρηση του πυρετού της Σεμίνας, αποφάσισε 

να φέρει τελικά την ηπατολόγο Δρα Βγενοπούλου. Υπήρχε βέβαια διαρκής επικοινωνία των 

γιατρών του Κέντρου Αποκατάστασης με την κ. Βγενοπούλου, αλλά η Αρετή ήθελε η 

ηπατολόγος να εξετάσει την αδελφή της και κλινικά. 

«Ίσως δεν είναι αργά… Ίσως υπάρχει ακόμη ελπίδα σκέφτηκε» και ενημέρωσε την Ευγενία 

για την απόφασή της αυτή. Τηλεφώνησε επίσης και στον Δρα Δροσίδη, τον λοιμωξιολόγο που 

είχε παραπέμψει τη Σεμίνα στο Χελθάγνειο τον προηγούμενο Ιούλιο, και του ζήτησε να 

επισκεφτεί τη Σεμίνα στο «Αναγέννηση». 

Το ραντεβού κλείστηκε για την επομένη, Τετάρτη 19 Νοεμβρίου, και για τους δύο γιατρούς 

μαζί, ώστε να συναποφασίσουν ενδεχομένως για τροποποίηση της θεραπείας της Σεμίνας, μετά 

την ανάγνωση και του αντιβιογράμματος. 

Στη συνέχεια η Αρετή με την Ευδοκία κατέβηκαν στο κυλικείο για να τσιμπήσουν κάτι. 

Όταν επέστρεψαν, η Ευγενία τους ανήγγειλε “καλά νέα”. 

«Στη Σεμίνα μας έφεραν ένα καλομαγειρεμένο σουφλέ με σπανάκι και το ευχαριστήθηκε. 

Το έφαγε σχεδόν όλο, αν και ήταν μεγάλη μερίδα» είπε η Ευγενία, αναμένοντας ότι η Αρετή θα 

χαιρόταν με την είδηση. 

«Τι της έφεραν για φαγητό, είπες; Σουφλέ με σπανάκι; Πρέπει να είναι τρελοί εδώ μέσα ή 

εγκληματικά αδιάφοροι!» είπε η Αρετή και χωρίς καθυστέρηση έτρεξε να τα ψάλει στην 

προϊσταμένη. 

«Δεν είναι δυνατόν να δίνετε σουφλέ με σπανάκι σε μια εξαντλημένη ασθενή, μετά από 

ολοκληρωτική νηστεία τριών ημερών, όπου συντηρείτο μόνο με ορούς. Αυτό είναι εγκληματική 

άγνοια και αδιαφορία». 

«Τι έγινε λέει; Της έδωσαν να φάει σουφλέ με σπανάκι; Απαράδεκτο!» απάντησε η 

προϊσταμένη και φώναξε αμέσως την τραπεζοκόμο για να δώσει εξηγήσεις με ποιανού εντολή 

έδωσε στην ασθενή σουφλέ για μεσημεριανό. 

«Με κανενός την εντολή!» είπε ευθαρσώς εκείνη. «Απλά ο εφημερεύων γιατρός είπε ότι 

από το μεσημέρι ξαναρχίζει η σίτιση της ασθενούς Σεμίνας Λιβέρη, χωρίς να μου ζητήσει να της 

φέρω κάτι ιδιαίτερο, όπως ένα ζωμό ή αραιή σούπα. Έτσι εγώ της πήγα το φαγητό που είχε 

μαγειρευτεί για όλους τους ασθενείς». 

Στο άκουσμα αυτών η Αρετή έχασε την ψυχραιμία της και άρχισε να τσιρίζει στην 

προϊσταμένη: «Πάω αμέσως τώρα να ενημερώσω τον επιστημονικό διευθυντή του Κέντρου. Θα 

καταγγείλω το γεγονός και μπορεί να χάσετε τη δουλειά σας. Αυτό δεν θα το αφήσω να περάσει 

έτσι». 

«Καλά, μη φωνάζετε! Δεν θα πάθει και τίποτα η αδελφή σας επειδή έφαγε σουφλέ!» 

απάντησε η προϊσταμένη, που δεν πτοήθηκε από την απειλή. 



  

Όταν η Αρετή επέστρεψε στο δωμάτιο της Σεμίνας οργισμένη και ξαναμμένη, η Ευγενία 

προσπάθησε να την καλμάρει. «Άσε, μην το κάνεις θέμα. Μην την καταγγείλεις στο διευθυντή 

και χάσει τη δουλειά της η γυναίκα. Κρίμα είναι». 

«Δεν μπορώ να συγχωρήσω τέτοια αδιαφορία και τέτοια αναισθησία. Στο κάτω-κάτω 

πληρώνουμε εδώ μέσα και οφείλουν να προσέχουν». 

Αργότερα, όταν η Σεμίνα είχε ξυπνήσει και φαινόταν ήρεμη και καλοδιάθετη, η Αρετή, 

καθισμένη δίπλα της ενώ στην άλλη πλευρά του κρεβατιού καθόταν ο Αλέξανδρος, σε μια 

προσπάθεια να κάνει τη Σεμίνα να γελάσει, άρχισε να λέει προσωπικές ιστορίες από το παρελθόν 

της και ν’ αυτοσαρκάζεται. Ανέφερε ότι η μητέρα τους Ουρανία γελούσε και την αποκαλούσε 

τσιγγάνα, όταν η Αρετή της διηγείτο πώς, από τότε που τέλειωσε το δημοτικό κι έφυγε από τη 

Βελανιδιά πηγαίνοντας στο Καστέλο για να φοιτήσει στο Γυμνάσιο, μέχρι που εγκαταστάθηκε 

στο διαμέρισμα που αγόρασε στη Βούλα όταν ήταν 44 ετών, είχε μετακομίσει 25 φορές. 

Στον Αλέξανδρο αυτό ακουγόταν απίστευτο, και ζήτησε από τη θεία του ν’ απαριθμήσει 

μία-μία όλες τις τοποθεσίες στις οποίες είχε ζήσει, και πόσο καιρό έμεινε στην κάθε μία. Ήθελε 

επίσης να μάθει και την αιτία της εκάστοτε μετακόμισης. 

Σιγά-σιγά, με λίγη προσπάθεια η Αρετή θυμήθηκε τις περιοχές που είχε ζήσει, και μάλιστα 

σε μερικές περιπτώσεις θυμόταν ακόμη και τις διευθύνσεις. Οι λόγοι της μετακόμισης κάθε φορά 

ακούγονταν εύλογοι στον Αλέξανδρο, αλλά κάποια στιγμή η Αρετή κόμπιασε όταν ο ανιψιός της 

τη ρώτησε ποιος ήταν ο λόγος που μετακόμισε από την οδό Στουρνάρα. 

Στο σημείο αυτό η Σεμίνα, που παρακολουθούσε με προσοχή την αφήγηση διότι συμμετείχε 

στις μετακομίσεις, αφού τα περισσότερα από αυτά τα χρόνια έμενε μαζί με την Αρετή, ξέσπασε: 

«Σταματήστεεεε! Δεν μπορώ να σας ακούω!!!» 

Η Αρετή σταμάτησε πάραυτα την αφήγηση και ζήτησε συγνώμη από τη Σεμίνα. Μόλις 

τώρα συνειδητοποιούσε πόσο είχε πονέσει η Σεμίνα με αυτή τη μετακόμιση από τη Στουρνάρα – 

την πρώτη φορά που η Αρετή αποχωριζόταν τη Σεμίνα για να μείνει μόνη της. Στα 28 της 

χρόνια, και ερωτευμένη full με λάθος άνθρωπο, είχε υποκύψει στις πιέσεις του φίλου της να 

απογαλακτιστεί από τη Σεμίνα, που ήταν τότε 30 ετών. 

Η Σεμίνα γύρισε στο άλλο πλευρό και η Αρετή είχε την αίσθηση ότι η αγαπημένη της 

αδελφούλα ίσως δεν μπορούσε να της το συγχωρήσει αυτό. Κατάπιε τον πόνο της και 

κατευόδωσε τον Αλέξανδρο που έφευγε για τη Βελανιδιά. 

«Φύγε κι εσύ μαζί με τον Αλέξανδρο, Ευδοκία. Η Σεμίνα μας καλυτερεύει και δεν σε 

χρειαζόμαστε. Άλλωστε πρέπει να μαζέψετε τις ελιές τώρα που ο καιρός είναι καλός». 

«Όχι, θα μείνω» απάντησε η Ευδοκία η οποία, μετά από το όνειρο που είχε δει, είχε πειστεί 

ότι πλησίαζε το μοιραίο για τη Σεμίνα. 

«Εντάξει λοιπόν, πήγαινε στο σπίτι εσύ Ευγενία και θα μείνω εγώ απόψε με τη Σεμίνα. 

Κοιμήθηκα κάπου 4 ώρες το απόγευμα στο σπίτι σας στο Χαλάνδρι και νιώθω ξεκούραστη. Κι 

εσύ Αρετή, φύγε κι εσύ να πας να κοιμηθείς» επέμεινε η Ευδοκία. 

«Όχι, δεν θα φύγω. Καλύτερα να μείνουμε και οι δύο απόψε αφού μας το επιτρέπουν» είπε 

η Αρετή. 

Όταν σε λίγο η Σεμίνα άνοιξε τα μάτια της, η Αρετή, που ανυπομονούσε να πάρει τη 

συγνώμη της, της ψιθύρισε «Χίλια συγνώμη, αγάπη μου, που σε είχα τόσο πικράνει μ’ εκείνο το 

χωρισμό στην οδό Στουρνάρα 47. Μόλις προ ολίγου συνειδητοποίησα πόσο σε είχα πληγώσει. 

Μπορείς να με συγχωρήσεις;» 



  

«Τι να λέει τώρα;» απάντησε με πίκρα η Σεμίνα, ενώ για μια ακόμη φορά επιβεβαιωνόταν 

ότι τα είχε τετρακόσια. 

Τη νύχτα φούντωσε πάλι ο πυρετός της Σεμίνας, ανεβαίνοντας στους 40 βαθμούς. Εκτός  

από τα αντιπυρετικά, οι νοσηλεύτριες της έβαζαν διαρκώς ψυχρά επιθέματα στις μασχάλες, 

ανάμεσα στα πόδια και στο μέτωπο. 

Αυτή ήταν μια δραματική νύχτα για τη Σεμίνα η οποία, ενώ μέχρι εκείνη τη στιγμή δεν είχε 

αρθρώσει ούτε ένα «Αχ!», τα έβγαλε όλα μαζεμένα. «Αχ, αχ, αχ, άααχ!» ξεφώνιζε ασταμάτητα, 

και οι κραυγές της ακούγονταν στο διάδρομο και στη ρεσεψιόν του 3ου ορόφου. Οι σπαρακτικοί 

αναστεναγμοί της Σεμίνας συνεχίστηκαν όλη τη νύχτα, και ράγιζαν τις καρδιές όχι μόνο της 

Αρετής και της Ευδοκίας, αλλά και των άλλων δύο ασθενών και συνοδών τους στον  ίδιο 

θάλαμο. 

«Τι σε πονάει αγάπη μου;» τη ρώτησε τρυφερά η Αρετή. 

«Δεν μπορώ να προσδιορίσω…» ήταν η απάντηση της Σεμίνας, η οποία συνέχισε 

ασταμάτητα τα σπαρακτικά «αχ», σκίζοντας τα σωθικά της Αρετής που καθισμένη δίπλα της 

προσευχόταν μυστικά. Μόνο που αυτή τη φορά δεν ήταν σίγουρη πώς να προσευχηθεί. Να 

ζητούσε από το Θεό να λυτρώσει τη Σεμίνα από το μαρτύριο μια ώρα ενωρίτερα, δεν της 

πήγαινε. Να ζητούσε να θεραπεύσει τη Σεμίνα, δεν το πίστευε. Περιορίστηκε, λοιπόν, στο να 

ψιθυρίζει πότε-πότε «Δόξα το Θεό». Μάλιστα, σε κάποια στιγμή – έλλειψη ευαισθησίας; – 

ζήτησε και από τη Σεμίνα να επαναλάβει «Δόξα το Θεό» μαζί της. Ωστόσο η Σεμίνα απάντησε 

με ένα ακόμη πιο ηχηρό και παρατεταμένο «Άααααχ !» 

Την επομένη, 19/11/2014, γύρω στις 12 το μεσημέρι έφτασαν στο «Αναγέννηση» η Δρ 

Βγενοπούλου και ο Δρ Δροσίδης. Η Αρετή τους περίμενε στη ρεσεψιόν στο ισόγειο του κτιρίου, 

και αφού πήρε τη σχετική άδεια από το διευθυντή, τους οδήγησε στον 3ο όροφο. Ο κ. Δροσίδης, 

προτού μπει στο θάλαμο της Σεμίνας, φόρεσε ιατρικά γάντια, μάσκα και μία εντυπωσιακή σιέλ 

ιατρική ρόμπα μιας χρήσης που έβγαλε από την τεράστια τσάντα που κουβαλούσε. 

Μπήκε στο δωμάτιο της διασωληνωμένης Σεμίνας και κατευθύνθηκε στο κρεβάτι της όπου 

στάθηκε ακριβώς απέναντί της, ακουμπώντας στα κάγκελα του κάτω μέρους του κρεβατιού που 

ήταν αρκετά ανασηκωμένο. Χωρίς να την αγγίξει, την κοίταξε στο πρόσωπο και είπε 

μεγαλοφώνως: «Α, είναι πολύ σοβαρά! Δεν το φανταζόμουνα. Αχ αυτή η Klebsiella έχει φάει 

πολύ κόσμο. Όλο μ’ αυτήν ασχολούμαστε στα νοσοκομεία». 

«Μα πόσο αναίσθητος μπορεί να είναι ένας γιατρός; Και συνάμα πόσο ηλίθιος;» ψιθύρισε η 

Αρετή στην Ευγενία δίπλα της και μετά βίας συγκρατήθηκε να μην ξεσπάσει εναντίον του. 

«Θα νόμισε ότι η Σεμίνα δεν ακούει ή δεν καταλαβαίνει» τον δικαιολόγησε η Ευγενία. 

Αντίθετα η ηπατολόγος Δρ Βγενοπούλου ήταν διακριτική. Ψηλάφισε τη Σεμίνα στην κοιλιά, 

της έπιασε το χέρι, της χαμογέλασε χωρίς να πει τίποτα, και στη συνέχεια πήρε την Αρετή στο 

μπαλκόνι για να της μιλήσει για την κρισιμότητα της κατάστασης της αδελφής της. Η Δρ 

Βγενοπούλου βρήκε πάλι την ευκαιρία να βγάλει το απωθημένο από μέσα της: «Θυμάστε που 

πριν από καμιά δεκαριά μέρες δεν με αφήσατε να σας πω για την πιθανότητα αρνητικής εξέλιξης 

της υγείας της αδελφής σας;» 

«Ασφαλώς και το θυμάμαι. Δεν ήθελα τότε να υπονομεύσω την πίστη μου. Ωστόσο, τι θα 

άλλαζε αν σας είχα αφήσει να αρθρώσετε την αρνητική πρόβλεψή σας; Ποιον θα ωφελούσε; 

Τέλος πάντων, τι σας οφείλω για την επίσκεψή σας;» 

«Πενήντα ευρώ». 

«Απόδειξη θα μου δώσετε;» 



  

«Ναι βεβαίως! Πήρα το μπλοκ αποδείξεων μαζί μου». 

Στη συνέχεια οι δύο γιατροί – ο λοιμωξιολόγος και η ηπατολόγος – κάθισαν γύρω από ένα 

τραπέζι μαζί με τον εφημερεύοντα γιατρό του Κέντρου και την προϊσταμένη, και άρχισαν να 

μελετούν από κοινού τις τελευταίες εξετάσεις της Σεμίνας. Η σύσκεψη διήρκεσε κάπου μία ώρα.       

Η Αρετή με την Ευγενία παρέμειναν δίπλα στη Σεμίνα που ψηνόταν από τον πυρετό, 

περιμένοντας τα αποτελέσματα της σύσκεψης των γιατρών, ενώ η Ευδοκία είχε κατέβει στο 

κυλικείο, αφού δεν επιτρεπόταν να βρίσκονται συγχρόνως περισσότεροι από δύο συνοδοί σε 

κάθε ασθενή. 

Οι γιατροί συνέστησαν στον εφημερεύοντα του Κέντρου έναρξη ενδοφλέβιας χορήγησης 

Solu Cortef 250 mg. Συνέστησαν επίσης συχνούς υποκλυσμούς στη Σεμίνα με duphalac και 

rifacol. Είχε ήδη προηγηθεί η διακοπή της κορτιζόνης Medrol και της αζαθειοπρίνης. 

Σε λίγο επέστρεψε στο δωμάτιο ο λοιμωξιολόγος Δρ Δροσίδης, κρατώντας στο χέρι τη 

συνταγή για ένα πολύ ισχυρό αντιβιοτικό για τη Σεμίνα. Είπε ότι αυτό το αντιβιοτικό δεν 

πωλείτο στα φαρμακεία κι ότι το έδιναν μόνο δυο κρατικά νοσοκομεία. 

«Ίσως μπορέσετε να το παραγγείλετε στο Φαρμακείο του ΕΟΠΥΥ» συμπλήρωσε. 

«Ευχαριστούμε πολύ γιατρέ. Τι σας οφείλουμε;» ρώτησε η Ευγενία. 

«50 ευρώ μόνο. Για επισκέψεις εκτός του ιατρείου μου παίρνω 60 ευρώ αλλά, επειδή είχα 

ξαναδεί την ασθενή, θα σας πάρω μόνο 50 ευρώ». 

Ο Δρ Δροσίδης πήρε το πενηντάρι, αλλά δεν έκανε καμία κίνηση για να δώσει απόδειξη. 

«Την απόδειξη γιατρέ» είπε η Αρετή, που του τα είχε μαζεμένα από την επίσκεψη κατ’ οίκον 

πριν μερικούς μήνες που δεν είχε δώσει απόδειξη. 

«Α, ναι! Ξεχάστηκα. Ευτυχώς που έχω μαζί μου το δελτίο αποδείξεων». 

Ο λοιμωξιολόγος έδωσε την απόδειξη και έφυγε, ευχόμενος περαστικά στη Σεμίνα. Καθώς η 

Ευγενία τον κατευόδωνε μέχρι το ασανσέρ συναντήθηκε με την κ. Βγενοπούλου η οποία  

ερχόταν να αποχαιρετήσει τις αδελφές Λιβέρη. 

«Άφησα στον εφημερεύοντα γιατρό μια οδηγία για τροποποίηση της φαρμακευτικής αγωγής 

της αδελφής σας, αν δεν καλυτερεύσει η κατάστασή της» είπε στην Ευγενία, και τη ρώτησε αν η 

Αρετή ήταν στο δωμάτιο. Η Ευγενία απάντησε καταφατικά. 

Η κ. Βγενοπούλου αγκάλιασε την Αρετή σφιχτά, της ευχήθηκε ένα θαύμα για την αδελφή 

της και την αποχαιρέτησε, εμφανώς συγκινημένη. 

«Επιτέλους, συνάντησα μία γιατρό που δεν έχουν πετρώσει τα συναισθήματά της»  

σκέφτηκε η Αρετή. 

«Τρέχω τώρα να προλάβω κάποιο φαρμακείο ανοιχτό για να ρωτήσω αν μπορούν να 

παραγγείλουν εκείνο το φάρμακο που συνταγογράφησε ο λοιμωξιολόγος Δρ Δροσίδης» είπε 

στην Ευγενία. 

Βγαίνοντας από το κτίριο, η Αρετή εξεπλάγη που είδε την ηπατολόγο κ. Βγενοπούλου να 

περιμένει το λεωφορείο στη στάση απέναντι από την είσοδο του Κέντρου. Έκανε πως δεν την 

είδε και έστριψε γρήγορα στη γωνία. Το ίδιο έκανε και η Δρ Βγενοπούλου, η οποία έστριψε το 

κεφάλι της προς την αντίθετη μεριά για να μην τη δει η Αρετή. 

«Περίεργο! Μια τόσο πολυάσχολη γιατρός να περιμένει στη στάση το λεωφορείο, χωρίς να 

ξέρει ούτε πότε θα έρθει, ούτε σε πόση ώρα θα φτάσει στον προορισμό της αν πέσει σε 

κυκλοφοριακό μποτιλιάρισμα» σκέφτηκε η Αρετή, θαυμάζοντας ωστόσο την απλότητα και 

ταπεινότητά της. 



  

Στο φαρμακείο που πήγε με τη συνταγή του Δρα Δροσίδη αρνήθηκαν ν’ αναλάβουν να 

παραγγείλουν το αντιβιοτικό για λογαριασμό της, κι έτσι η Αρετή επέστρεψε στο δωμάτιο της 

Σεμίνας με άδεια χέρια. Αργότερα κατέβηκε στον πρώτο όροφο να δει τον επιστημονικό 

διευθυντή Δρα Ζήση. 

«Κύριε Ζήση, δεν μπορώ να παραγγείλω στο φαρμακείο της γειτονιάς το αντιβιοτικό που 

συνταγογράφησε ο Δρ Δροσίδης για τη Σεμίνα, ενώ το φαρμακείο του ΕΟΠΥΥ στο οποίο 

τηλεφώνησα επιβεβαίωσε ότι αυτό το φάρμακο χορηγείται μόνο εντός δύο κρατικών 

νοσοκομείων». 

«Κυρία Λιβέρη, αδυνατώ να καταλάβω το σκεπτικό του λοιμωξιολόγου σας. Η αδελφή σας 

πάσχει από οξεία ηπατική ανεπάρκεια και το συκώτι της δεν θα άντεχε ένα τόσο ισχυρό 

αντιβιοτικό. Θα την διέλυε εντός δευτερολέπτων. Το τελευταίο πράγμα που χρειάζεται η αδελφή 

σας στην οριακή κατάσταση που βρίσκεται είναι ένα φάρμακο-δυναμίτης όπως αυτό το 

αντιβιοτικό». 

Εν τω μεταξύ, είχε απαγορευτεί και πάλι η σίτιση της Σεμίνας η οποία τώρα παρουσίασε 

αρρυθμία και αναπνευστικά προβλήματα, και οι γιατροί τη συνέδεσαν με μόνιτορ για να 

παρακολουθούν και να υποβοηθούν τις αναπνοές και την πίεσή της. 

Κάποια στιγμή που η Σεμίνα ήταν ξύπνια, έδειξε προς τη γωνία του κάτω μέρους του 

κρεβατιού της και είπε στην Ευγενία: «Να ο Κώστας, ήρθε να με δει. Ο εξάδελφός μας ο  

Κώστας είναι εδώ!» 

«Ποιος Κώστας, αγάπη μου; Δεν είναι κανένας Κώστας εδώ» της απάντησε η Ευγενία. 

Ο Κώστας ήταν πρώτος εξάδελφος των αδελφών Λιβέρη, που είχαν μεγαλώσει μαζί στο 

χωριό, αφού τα σπίτια τους ήταν δίπλα-δίπλα. Είχε “φύγει” πριν από δύο χρόνια και προφανώς 

ετοιμαζόταν να υποδεχτεί τη Σεμίνα στον κόσμο των πνευμάτων – κάτι που η Αρετή, ακόμη και 

σε τούτη την ύστατη στιγμή αρνείτο ν’ αποδεχτεί. 

Τη νύχτα της 19ης προς την 20η Νοεμβρίου, η Ευγενία και η Αρετή ξενύχτησαν άυπνες στο 

πλευρό της Σεμίνας. Βλέποντας την κρισιμότητα της κατάστασης δεν ήθελαν να λείψουν ούτε 

λεπτό από το πλευρό της αγαπημένης τους Σεμίνας. 

Στις 20/11/2014 η Σεμίνα ήταν σχετικά ήρεμη. Είχαν σταματήσει τα «αχ» και οι αδελφές 

της, καθισμένες πάντα δίπλα της παρακολουθούσαν τις ενδείξεις στο μόνιτορ για να ειδοποιούν 

τις νοσηλεύτριες όταν η πίεση έπεφτε πολύ χαμηλά και ο αριθμός των αναπνοών ελαττωνόταν 

πολύ. 

Η διασωληνωμένη Σεμίνα σε κάποια στιγμή ψιθύρισε: «Ο Λύκος! Θα με φάει ο Λύκος!» 

«Πού τον είδες το λύκο Σεμίνα μου; Δεν υπάρχει κανένας λύκος στο θάλαμο» απάντησε η 

Ευγενία που, εξουθενωμένη όπως ήταν, ο νους της δεν πήγε στον Ερυθηματώδη Λύκο στον 

οποίο αναφερόταν η Σεμίνα. 

«Αφήσατε το πρόβατο να το φάει ο Λύκος!» πρόσθεσε η Σεμίνα με όση δύναμη της είχε 

απομείνει, που ακόμη και στις τελευταίες της στιγμές εκφράστηκε με πικρό χιούμορ. 

Αυτά ήταν και τα τελευταία δραματικά και αποκαλυπτικά λόγια που θα έβγαιναν από το 

στόμα της Σεμίνας: «Αφήσατε το πρόβατο να το φάει ο Λύκος»! Στις τελευταίες της στιγμές, η 

γενναία Σεμίνα με την ιώβεια υπομονή έκανε σαφή διάγνωση για την πρωταρχική αιτία του 

θανάτου της και ενημέρωσε συγγενείς και γιατρούς με παράπονο. 

«Θεέ μου! Τι είναι αυτό που κατήγγειλε η αγαπημένη μου αδελφούλα; Τι μαχαιριά 

κατάστηθα; Εμείς, οι αδελφές της που την υπεραγαπούμε, αφήσαμε να τη φάει ο Λύκος; Μήπως 

δεν την προσέξαμε όπως έπρεπε για να τη σώσουμε; Μήπως κάναμε λάθος στις επιλογές 



  

γιατρών και νοσοκομείων; Μήπως παραλείψαμε κάτι σημαντικό για τη θεραπεία της και κάναμε 

κάτι που την έβλαψε; Ω, Θεέ μου! Πώς να το αντέξω αυτό; Πώς να ηρεμήσω από τις ερινύες; 

Μήπως έπρεπε να την είχαμε πάει σε ιδιωτικό θεραπευτήριο; Μήπως; Μήπως;» 

Βροχή τα «μήπως» στο κεφάλι της Αρετής, καθώς κρατούσε το χεράκι της αδελφούλας της 

που ήταν ακόμη ζεστό. Μόνο που τις τελευταίες τρεις ημέρες δεν μπορούσε πια να της κάνει 

μασάζ με λαδάκι. Όπου κι αν την ακουμπούσε άνοιγε. Το δέρμα της παρουσίαζε εκχυμώσεις σε 

όλα τα σημεία, και από μέσα έβγαινε ροζ υγρό. Οι εξετάσεις αίματος έδειξαν ότι τα αιμοπετάλια 

είχαν κατέβει στις 35.000, κάτι που η Αρετή θα το μάθαινε πολύ αργότερα όταν πήγε στο 

Κέντρο Αποκατάστασης για να ζητήσει το φάκελο της Σεμίνας η οποία ήδη βρισκόταν στον 

ουρανό. 

Το απόγευμα της 20ης Νοεμβρίου οι αδελφές Λιβέρη κλήθηκαν από τη διεύθυνση του 

κέντρου να υπογράψουν μια υπεύθυνη δήλωση: 

 «Προς το Κέντρο Αποθεραπείας και Αποκατάστασης η Αναγέννηση. 

 Δήλωση Συναίνεσης Ασθενούς 

20/11/2014 

 Εμείς,  οι   Ευγενία   Λιβέρη   και   Αρετή   Λιβέρη,  αδελφές   της   ασθενούς   Σεμίνας Λιβέρη, 

 δηλώνουμε ότι έχουμε ενημερωθεί από το ιατρικό προσωπικό του Κέντρου σας, καθώς και από 

 ιατρούς της δικής μας επιλογής, σαφώς και λεπτομερώς για την παρούσα βαρύτατη κατάσταση της 

 υγείας της ασθενούς (ηπατική εγκεφαλοπάθεια, σηπτική καταπληξία) για την οποία μας συνεστήθη 

 η διακομιδή της σε γενική κλινική-νοσοκομείο. 

 Με  αποκλειστική  δική  μας  ευθύνη,  επιθυμούμε  να  μην  διακομισθεί  η  αδελφή  μας  σε 

 νοσηλευτική    μονάδα    και    να    παραμείνει    νοσηλευόμενη    στο    Κέντρο    Αποκατάστασης 

 ΑΝΑΓΕΝΝΗΣΗ. 

 Αυτές που υπογράφουν 

 Ευγενία Λιβέρη 

 Αρετή Λιβέρη». 

 
Οι αδελφές Λιβέρη υπέγραψαν τη δήλωση χωρίς αντίρρηση, αν και με πολλή πίκρα, διότι οι 

ίδιοι γιατροί τους ασκούσαν εκ νέου πίεση και επανέρχονταν με αίτημα για αποχώρηση από το 

Κέντρο, όταν πριν από τρεις μέρες, που η αδελφή τους ήταν αρκετά καλύτερα, τους είχαν πει ότι 

μια μετακόμιση της Σεμίνας σε αυτή την κατάσταση υπήρχε κίνδυνος να είναι μοιραία, κι ότι αν 

ενδεχομένως επιζούσε στο ασθενοφόρο δεν θα έβγαινε ζωντανή από την εντατική. 

Η νύχτα της 20ης προς την 21η Νοεμβρίου ήταν φοβερά δύσκολη για τις αδελφές Λιβέρη. 

Ήταν η τρίτη συνεχόμενη νύχτα που η Αρετή θα έμενε ξύπνια πλάι στη Σεμίνα, και η δεύτερη 

συνεχόμενη για την Ευγενία, αλλά καμιά τους δεν δεχόταν να πάει να κοιμηθεί και ν’ αφήσει την 

Ευδοκία στο πόδι της. 

Ο γιατρός πηγαινοερχόταν στο δωμάτιο της Σεμίνας σχεδόν κάθε 10 λεπτά, κοιτάζοντας το 

μόνιτορ. «Υπομονή!» είπε σε κάποια στιγμή στην Αρετή, η οποία δεν κατάλαβε τι εννοούσε. 

«Γιατί μου είπε υπομονή; Τι εννοούσε; Υπομονή μέχρι να γίνει καλά η Σεμίνα;» 

Για μια ακόμη φορά η Αρετή βρισκόταν εκτός πραγματικότητας. Ήλπιζε ακόμη σε ένα 

θαύμα. Ή μήπως επαληθευόταν η παροιμία που λέει «Το γαρ πολύ της θλίψεως γεννά 

παραφροσύνη»; 



  

Εκείνη η νύχτα ήταν η πιο εφιαλτική στη ζωή της Αρετής. Τα λεπτά, οι ώρες, περνούσαν 

πολύ αργά και δεν έλεγε να ξημερώσει. Από τη σωματική και ψυχική εξάντληση, δεν μπορούσε 

πια ούτε να προσευχηθεί. 

Όταν τελικά ξημέρωσε και έφτασε η Ευδοκία στο Κέντρο, η πρώτη της προσπάθεια ήταν να 

πείσει την Ευγενία να πάει στο σπίτι για να κοιμηθεί λίγο ώστε να μην καταρρεύσει. Αυτή 

άλλωστε ήταν και η ανησυχία του μακαρίτη του πεθερού της, όπως την είχε εκφράσει στο 

σημαδιακό όνειρο που είχε δει πριν από πέντε μέρες. Η Ευγενία πείστηκε ν’ αφήσει για μερικές 

ώρες τη Σεμίνα και να πάει να ξεκουραστεί. 

Φεύγοντας, είχε την παρόρμηση να μπει και ν' ανάψει ένα κερί στην εκκλησία κοντά στο 

Κέντρο. Ήταν 21 Νοεμβρίου, «Τα Εισόδια της Θεοτόκου». Όπως θα εξομολογείτο αργότερα 

στην Αρετή, είχε καθίσει σε μια γωνιά και έκλαψε γοερά, παρακαλώντας την Παναγία, αν η 

Σεμίνα δεν επρόκειτο να γίνει καλά, να την λυτρώσει από το μαρτύριο το συντομότερο». 

Έτσι και έγινε. Η προσευχή της Ευγενίας βρήκε ανοιχτό τον ουρανό και εισακούστηκε. Το 

μεσημέρι της ίδιας ημέρας, κι ενώ η Ευγενία ξεκουραζόταν για λίγες ώρες στο σπίτι της, έφτασε 

στο Κέντρο για να δει τη Σεμίνα μια πρώτη της εξαδέλφη. Φυσικά η Σεμίνα δεν ήταν σε θέση να 

της μιλήσει, κι έτσι η εξαδέλφη άρχισε να μιλάει μεγαλοφώνως για τα δικά της τετριμμένα 

οικογενειακά προβλήματα, κυρίως οικονομικά. Η Αρετή, σεβόμενη την ιερότητα των τελευταίων 

στιγμών της Σεμίνας, αναγκάστηκε να ζητήσει να βγουν από το δωμάτιο η Ευδοκία και η 

εξαδέλφη ώστε η κουβέντα τους να μην διαταράσσει τη διαδικασία προετοιμασίας της ψυχής της 

Σεμίνας για να πετάξει στον Ουρανό. 

Στις 14:40, την 21η Νοεμβρίου του 2014, η Σεμίνα εξέπνευσε ήρεμα. Δίπλα της ήταν μόνο η 

Αρετή, η οποία όμως δεν κατάλαβε τη στιγμή που η ψυχή της Σεμίνας πέταξε στον ουρανό. 

Χωρίς να ειδοποιηθούν από κανέναν, δυο γιατροί και μια νοσοκόμα έσπευσαν στο δωμάτιο 

της Σεμίνας, είδαν το μόνιτορ μηδενισμένο και έβγαλαν έξω την Αρετή, χωρίς να της 

αναγγείλουν το θάνατο της αγαπημένης της αδελφής. Μια νοσηλεύτρια, πήρε την Αρετή από το 

χέρι και την οδήγησε στο γραφείο των γιατρών, λέγοντάς της ότι η αγαπημένη αδελφούλα της 

είχε εκπνεύσει. 

Η Αρετή, χωρίς να έχει πια έλεγχο της σκέψης και των κινήσεών της, ύψωσε τα χέρια της 

στον ουρανό και φώναξε μεγαλοφώνως: «Σε ευχαριστώ Θεέ μου!» 

Γιατί τον ευχαριστούσε; Ούτε κι εκείνη ήξερε. Η ευχαριστία βγήκε κατ’ ευθείαν από το 

πνεύμα της χωρίς παρεμβολή του νου και των συναισθημάτων της. Η νοσηλεύτρια κάθισε την 

Αρετή σε μια καρέκλα, της έδωσε ένα ποτήρι νερό με ένα Lexotanil, και προσπαθούσε να την 

παρηγορήσει. 

«Αχ, ήθελα να είμαι δίπλα στην αδελφούλα μου την ώρα που ξεψυχούσε! Γιατί με βγάλατε 

έξω;» 

«Εκεί ήσασταν κυρία Λιβέρη και της κρατούσατε το χέρι. Μπροστά σας ξεψύχησε η αδελφή 

σας, μόνο που δεν το καταλάβατε. Όταν σας βγάλαμε έξω, η Σεμίνα σας είχε ήδη “φύγει”», την 

διαβεβαίωσε η νοσηλεύτρια. 

Και τώρα, πώς και ποιος θα μετέφερε το τραγικό νέο στην Ευγενία; Η Αρετή και η Ευδοκία 

συμφώνησαν ότι δεν έπρεπε να της το ανακοινώσουν τηλεφωνικά. Ήταν μόνη της στο σπίτι και 

εξαντλημένη και δεν το ρίσκαραν. Έτσι, λοιπόν, η Ευδοκία πήρε ταξί και πήγε στο Χαλάνδρι για 

να της μεταφέρει τη θλιβερή είδηση με τρόπο ώστε να μη λιποθυμήσει. Η Ευγενία ξέσπασε σε 

λυγμούς, κραυγές, χτύπαγε το στήθος της και μάλωνε τον εαυτό της που δεν ήταν παρούσα για 

να κλείσει εκείνη τα μάτια της Σεμίνας. 



  

«Ηρέμησε, Ευγενία. Ίσως η Σεμίνα δεν ήθελε να βρίσκεσαι κοντά της τις τελευταίες της 

στιγμές. Ίσως η παρουσία σου και η λατρεία που έτρεφες για τη Σεμίνα κι εκείνη για σένα να 

έκανε πιο δύσκολη την λύτρωση της ψυχής της». 

Ελάχιστη παρηγοριά, όμως, ήταν για την Ευγενία τα λόγια της Ευδοκίας. Ντύθηκε βιαστικά 

και αναχώρησαν και οι δύο πάλι με ταξί για το Κέντρο. Όταν έφτασαν, η Ευγενία ήθελε να μπει 

σώνει και καλά στο νεκροθάλαμο στο υπόγειο του κτιρίου για ν' αγκαλιάσει και να φιλήσει την 

παγωμένη τώρα αδελφούλα της που την είχε μεγαλώσει σαν μάνα και ήταν αχώριστες για τα 35 

τελευταία χρόνια. Οι σπαρακτικές κραυγές της ακούγονταν σε όλο το ισόγειο. 

Σε δυο ώρες έφτασε η νεκροφόρα που είχε στείλει ο Ευτύχης από το Καστέλο, και η Ευγενία 

επέμενε να μπει κι εκείνη μέσα για να συνοδεύει την αδελφούλα της στη διαδρομή. Με χίλια 

παρακάλια κατάφεραν η Αρετή και η Ευδοκία να την μεταπείσουν να παραμείνει και να φύγει 

μαζί τους με το αυτοκίνητο του Αλέξανδρου, ο οποίος είχε ήδη φτάσει. 

Το Ιατρικό πιστοποιητικό θανάτου της Σεμίνας έγραφε ως αίτια: 

α) Καρδιοαναπνευστική ανακοπή 

β) Σηπτική Καταπληξία 

γ) Ηπατική εγκεφαλοπάθεια 

Αυτό το τρίτο αίτιο η Αρετή δεν το πίστεψε ποτέ. Η αγαπημένη της Σεμίνα είχε πνευματική 

διαύγεια μέχρι την τελευταία στιγμή. 

 
Η τελετή κατευόδωσης της Σεμίνας έγινε στη Βελανιδιά, στο χωριό που γεννήθηκε, το 

Σάββατο 22 Νοεμβρίου 2014. Το φθαρμένο σώμα της Σεμίνας εναποτέθηκε στο τάφο των 

γονιών της. Ήταν μια ηλιόλουστη μέρα, και τη Σεμίνα κατευόδωσαν στην “τελευταία της 

κατοικία” πλήθος συγγενών, φίλων και γνωστών που έφτασαν στο χωριό από την Αθήνα και το 

Καστέλο. Μόνο τότε η Αρετή συνειδητοποιούσε πόσο αγαπητή και δημοφιλής ήταν η 

αδελφούλα της. 

Την επομένη, όταν ο μικρός Άγγελος είδε την Ευγενία στο Καστέλο χωρίς τη Σεμίνα άρχισε 

να ρωτάει επίμονα: «Πού είναι η Σεμίνα;» 

Στην αρχή του είπαν ότι έλειπε στην Αθήνα, αλλά ο μικρός Άγγελος έδειχνε να μην το 

πιστεύει. Με τα πολλά η Ευγενία τον πήρε αγκαλιά και του είπε τρυφερά: «Η Σεμίνα μας τώρα 

έγινε αστεράκι στον ουρανό». 

«Αστεράκι στον ουρανό…» επανέλαβε το δίχρονο αγοράκι, κι από τότε δεν ξαναρώτησε 

πού είναι η Σεμίνα. Είχε καταλάβει πια. Μόνο όταν έβλεπε τη φωτογραφία της έλεγε συχνά: «Η 

Σεμίνα μου χαμογελάει!» 

Όσο για την απαρηγόρητη Αρετή, αυτή συχνά θα αναρωτιόταν: «Πού βρίσκεται τώρα η 

ψυχή της αδελφούλας μου; Πώς αισθάνεται; Άραγε μας βλέπει και μας ακούει ή απλά μας νιώθει 

όπως τη νιώθουμε κι εμείς χωρίς να τη βλέπουμε;» 

Τις απαντήσεις στα ερωτήματά της αυτά η Αρετή θα τις λάμβανε μόνο στα όνειρά της. Και 

τα όνειρά της επιβεβαίωναν ότι η Σεμίνα ζει!!! Και επειδή ζει, δεν θα έπαυε να την ευχαριστεί 

για όσα της είχε προσφέρει και να εύχεται αιώνια μακαριότητα στην ψυχή της. 

 

 

 

 

 

 



  

 

 

 

 

 

 
 

 

 

 

 

 

 

 
 



  

 

 

 

 

 

 

 

 

 

 

 

 

 

 

 

 

 

 

 

 

 

 

 



  

 

 

 

 

 

 

 
 

     Σύντομο βιογραφικό σημείωμα 

Η Μαρία Σεφέρου γεννήθηκε στο Δενδρό Κορινθίας, στις 25 Φεβρουαρίου 1941. 

Σπούδασε Πολιτικός Μηχανικός στο Εθνικό Μετσόβιο Πολυτεχνείο, και 

ακολούθησε μια επιτυχημένη καριέρα, αρχικά στην Αθήνα και μετέπειτα στο 

Λονδίνο. Λίγο πριν τα 45 της χρόνια στράφηκε στη συγγραφή βιβλίων κοινωνικού, 

φιλοσοφικού, θρησκευτικού και πολιτικού περιεχομένου. 

Εκτός από το παρόν, άλλα βιβλία της είναι: 

 
1. Η Πεμπτουσία της Βίβλου 

2. Άνθρωπον Ζητώ 

3. Ο Καρπός της Ελπίδας 

4. Universal Biblical Truths 

5.  Σοφοκλέους Καζίνο 
6. The Bible vs. Christian Doctrines 

7. Ναρκωτικά: Αρρώστια ή Επιλογή; 

8. Απομυθοποίηση του Διαβόλου 

9. Τα Οψώνια της Δημοκρατίας 

10. Φως στην Κουλτούρα του Τίποτα 

11. Ποιος Χριστός; 

12. Σφαγή εκ Προμελέτης 

13. Desert Storm (Carnage by Appointment) 

14. Ρωτήστε την Κοινωνία σας 

15. Θρίαμβος ή Προδοσία; 

16. Το Έκτο Σάλπισμα 

Ιστοσελίδες Μαρίας Σεφέρου 

Η Αλήθεια να Λέγεται 

 Βιβλία Μαρίας Σεφέρου 

Αλήθειες και Πλάνες στη Βίβλο 

 Τροφή για το Πνεύμα 

The Essence of the Bible 

Harmony through common sense 

In Search of Truth 

 
Email: seferou_maria@yahoo.com 

Facebook: Maria Seferou 

 

http://seferou-ebooks.blogspot.gr/2016/03/alithies-kai-planes-stin-Vivlo.html
http://seferou-ebooks.blogspot.gr/2016/03/principles-of-cynic-philosophers.html
http://seferou-ebooks.blogspot.gr/2016/03/brain-cancer-alternative-therapies.html
http://seferou-ebooks.blogspot.gr/2016/03/universal-biblical-truths.html
http://seferou-ebooks.blogspot.gr/2016/03/h-megali-listeia-tou-xrimatistiriou.html
http://seferou-ebooks.blogspot.gr/2016/03/the-bible-vs-christian-doctrines.html
http://seferou-ebooks.blogspot.gr/2016/03/drug-addiction.html
http://seferou-ebooks.blogspot.gr/2016/03/demythologization-of-Satan.html
http://seferou-ebooks.blogspot.gr/2016/03/the-rotten-fruits-of-democracy.html
http://seferou-ebooks.blogspot.gr/2016/03/culture-of-nothingness.html
http://seferou-ebooks.blogspot.gr/2016/02/which-Christ.html
http://seferou-ebooks.blogspot.gr/2016/02/premeditated-carnage-Gulf-War.html
http://seferou-ebooks.blogspot.gr/2016/02/First-Gulf-War.html
http://seferou-ebooks.blogspot.gr/2016/02/blame-your-society.html
http://seferou-ebooks.blogspot.gr/2016/02/Greek-trial-for-proselytism.html
http://seferou-ebooks.blogspot.gr/2016/02/sixth-trumpet-call.html
http://seferou.blogspot.com/
https://seferou-ebooks.blogspot.gr/
http://maria-seferou.blogspot.com/
https://food-for-your-spirit.blogspot.gr/
http://seferou-maria.blogspot.com/
http://mariaseferou.blogspot.com/
http://seferoumaria.blogspot.com/
mailto:seferou_maria@yahoo.com

