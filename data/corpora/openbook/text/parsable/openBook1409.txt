








































-Έχασα την Πέμπτη μου


Δημήτρης Τζουβάλης

ΑΠΩΛΕΙΑ ΗΜΕΡΩΝ
( Θεατρικός μονόλογος )

2000



Απώλεια ημερών

Δημήτρης Τζουβάλης Αντίκυρα Βοιωτίας 2

Χάθηκα,
Μέσα στους άσκοπους πολιτισμούς 
των Γότθων και των Βησιγότθων



Απώλεια ημερών

Δημήτρης Τζουβάλης Αντίκυρα Βοιωτίας 3

Στους φίλους μου
Κοσμήτορες των ουζερί
Του Τσελεπή και του 
Κολώνια

Καλησπέρα σας κυρίες και κύριοι. Είμαι ο Καινούργιος. Έρχομαι 
από τη Γη. Πέθανα. Εσείς φαντάζομαι θα είστε οι άγγελοι. Οι 
άγγελοι; Δεν μοιάζετε καθόλου με αγγέλους οι κύριοι, οφείλω να 
ομολογήσω. Κι ακόμη λιγότερο οι κυρίες. Ελπίζω η συμπεριφορά 
μου να μην ήταν τέτοια ώστε να ξεπέσω στην κόλαση. Ήμαρτον 
Κύριε! Βοηθήστε με σας παρακαλώ να διώξω τις υποψίες που με 
βασανίζουν. Μπορεί κάποιος από σας, να με βεβαιώσει πως είναι 
άγγελος για να ησυχάσω; Κανείς; Με κάνετε και ανατριχιάζω. Α, 
κατάλαβα! Δεν είστε επιτροπή αγγέλων που ήρθε να με καλωσορίσει. 
Είστε επιτροπή αγίων! Γι αυτό δεν έχετε φτερά εξ άλλου. Τρόμαξα 
προς στιγμήν. Να σας συστηθώ. Νικόλαος Δημητρίου εξ Αγρινίου. 
Εσείς; Ποια αγία είστε εσείς κυρία μου; Δεν είστε αγία; Για να είμαι 
ειλικρινής το αντελήφθην από τον τρόπο που με κοιτάζατε. Έπειτα η 
περιβολή σας, μα ειδικά το βλέμμα σας. Ήμαρτον Κύριε! Υπόσχεται 
παραδείσους μα σε τραβάει στην κόλαση. Ούτε και οι υπόλοιποι 
μοιάζετε με αγίους τώρα που σας κοιτάζω καλύτερα. Να υποθέσω 
λοιπόν πως αμαρτωλός ων, κατέληξα εκεί που μου άξιζε; Μα πού 
είναι τότε οι πιρούνες και τα καζάνια. με την πίσσα; Δεν είστε καν 
μελαψοί. Όχι όλοι τουλάχιστον. Πού βρίσκομαι λοιπόν; Πέθανα; 
Είμαι ακόμη ζωντανός; Μπορείτε εσείς να με βεβαιώσετε πως είστε 
ζωντανοί; Εσείς κύριε, είστε ζωντανός; Όχι αν κρίνω από την 
απουσία ψυχής που δηλώνουν τα μάτια σας. Η ίδια απουσία 
κυριαρχεί στα μάτια όλων σας. Η ίδια απουσία ψυχής που κυριαρχεί 
και στα μάτια των ζωντανών στη Γη.  Όπως κι εδώ, έτσι κι εκεί, οι 
άνθρωποι είναι πεθαμένοι, αλλά δεν το ξέρουν οι άμοιροι. Θα 



Απώλεια ημερών

Δημήτρης Τζουβάλης Αντίκυρα Βοιωτίας 4

υποθέσω λοιπόν, πως είμαι πεθαμένος, πήγα στην κόλαση, κι εσείς 
είστε μια συνάθροιση κολασμένων, που μαζευτήκατε εδώ για να 
διασκεδάσετε με την κατάντια μου, για ν’ απαλύνει ο δικός σας 
πόνος. Όπως ακριβώς στη Γη. Τα ίδια ήθη παντού. Δεν θα 
αισθάνομαι λοιπόν, σαν ψάρι έξω από τη Θάλασσα. Αν και ήλπιζα 
πως η κόλαση, έστω κι αυτή, θα ήταν κομματάκι καλύτερη από τις 
κοινωνίες των ανθρώπων. 
Ας είναι, θα σας πω λοιπόν τη θλιβερή μου ιστορία, έτσι για να 
γελάσετε. 
Όλα ξεκίνησαν την ημέρα που έκανα τη φοβερότερη ανακάλυψη της 
ζωής μου: Ο χρόνος μου περνούσε χωρίς να το καταλαβαίνω! 
Ερήμην μου! Έτρεξα τότε να μοιραστώ τη λύπη μου με τα “παιδιά”.
Τα “παιδιά”, είναι ο γνωστός συγγραφέας Δημήτριος Τσεκούρας, και 
ο εκλεκτός μαθηματικός και φιλόσοφος Γεώργιος Παπαντωνίου. 
Τους γνωρίζετε βέβαια. Εξαίρετοι κύριοι και δεινοί πότες. Γνωρίζετε 
βέβαια σαφώς πως η φιλοσοφία και η εμπνοή κολυμπούν μέσα στα 
μισογεμάτα ποτήρια των αγαπημένων τους. Ειδικά στα μισοάδεια 
ποτήρια τους. Κι αυτοί τις πίνουν αχόρταγα.
“Έχασα πάλι την Πέμπτη μου”! Εξομολογήθηκα τρομαγμένος. 
“Μα Πέμπτη, ήτανε χτες” μου είπε ο Γεώργιος.. 
Ο Δημήτριος, ήταν αποκαρδιωτικός.
“Μα δεν υπάρχουν Πέμπτες πλέον”, μας είπε. “Και κάποιες τρίτες 
ξεπορτίζουν τα βράδια. Επίσης οι Δευτέρες, καλύτερα να μην 
έρχονται”.  
“Μα χτες ήταν τετάρτη το θυμάμαι καλά”, προσπάθησα εγώ να 
συγκροτήσω το μυαλό μου. Όταν προσπαθώ να συμμαζέψω το 
μυαλό μου απογοητεύομαι. Εν αντιθέσει με την αποδιοργάνωσή του  
που γίνεται ευκολότατα.
“Μα ήταν Πέμπτη! Σε βεβαιώ”, επιμένει ο Γεώργιος, του οποίου την 
γνώμη ασπάζομαι, ειδικά όταν βρίσκεται υπό την επήρεια του ποτού. 
Τότε το πνεύμα του είναι πιο διαυγές. Έχει ξεχάσει τις σκοτούρες του 
και λειτουργεί μόνο σε φιλοσοφικό επίπεδο.
“Εγώ Τετάρτη έζησα χτες. Και σήμερα λένε πως είναι Παρασκευή! 
Είναι Παρασκευή; Πείτε μου! Θα τρελαθώ”.
“Δεν θέλω να σε στενοχωρήσω, αλλά πάει πολύς καιρός από την 
τελευταία μου ερωτική περίπτυξη με Πέμπτες. Δεν έρχεστε κυρίες 
μου; Σκασίλα μου! Θα ερωτοτροπώ με τις τετάρτες μου”, με 
απογοήτευσε πάλι ο Δημήτριος.
“Εγώ τις θέλω τις πέμπτες μου”! έστειλα μήνυμα την απελπισία μου 
προς πάσα κατεύθυνση. 



Απώλεια ημερών

Δημήτρης Τζουβάλης Αντίκυρα Βοιωτίας 5

 “Επειδή το πράγμα φαίνεται σοβαρό, θα συμβουλευτώ το 
ημερολόγιο”, απεφάνθη εν πάση μεγαλοπρεπεία ο Γεώργιος.. 
“Δεν υπάρχει ουδεμία αμφιβολία περί τούτου”, τον διαβεβαίωσα. 
“Χτες ήταν Τετάρτη”.
“Λοιπόν πριν 15 ημέρες, ήταν η γιορτή του Δημητρίου και ο μήνας 
είχε 26. Δημητρίου του Μυροβλύτη. Συμφωνούμε ως εδώ”;
“Χτες ήταν Τετάρτη. Πήγα σινεμά όπως όλες τις τετάρτες”, 
παρέμεινα σταθερά αμετάκλητος στις θέσεις μου εγώ.
“Επίσης”, επιμένει ο Γεώργιος συνεχίζοντας την ανάλυση του 
προβλήματος, “πρέπει να συμφωνήσουμε στο μήνα. Ο Άγιος 
Δημήτριος εορτάζεται τον μήνα Οκτώβριο”.
“Πήρα τηλέφωνο τη μητέρα μου, όπως κάθε Τετάρτη”, επιμένω κι 
εγώ.
“Άρα αν υπολογίσουμε πως ο Οκτώβριος έχει...”,  (μετράει τους 
κόμπους των δακτύλων, όπως κάθε μαθηματικός που σέβεται την 
επιστήμη του), “... έχει 31 ημέρες…”, μονολογεί ο Γεώργιος χωρίς 
να με ακούει.
“Μα τι σχέση έχουν όλα αυτά”, τον διέκοψα οργισμένος. Οργίζομαι 
όταν βλέπω τους άλλους να κάνουν υπολογισμούς χωρίς δυσκολίες.
“Μη με διακόπτεις όταν κάνω υπολογισμούς”, με αποπήρε αυστηρά 
ο Γεώργιος. Και με το δίκιο του. Ψέγω πάντα εκ των υστέρων τον 
εαυτό μου για την αδυναμία του να κρύψει τη ζήλια. 
“Είκοσι εξ και πέντε τριάντα ένα”, αποφαίνεται ο Γεώργιος.. “Κράτα 
μου σε παρακαλώ 10 κρατούμενα”.
“Αν διαπιστώσω πως χάθηκε κι αυτή η Πέμπτη, θα τρελαθώ”, 
κλαψουρίζω για να με παρηγορήσουν.
“Γιατί δεν βαφτίζεις τις τετάρτες σου, που σ’ επισκέπτονται 
ανελλιπώς, Πέμπτες να τελειώνουμε”, πρότεινε ο Δημήτριος που 
πάντα βρίσκει πρακτικές λύσεις που μ’ αφήνουν αδιάφορο.
“Άρα περνάμε στον μήνα Νοέμβριο”, συμπεραίνει από τους 
λογαριασμούς του  ο Γεώργιος. “Μου δίνεις σε παρακαλώ τα 
κρατούμενα”.
“Δεν τα έχω, το μυαλό μου είναι κουρκούτι”.
“Έχασες τα κρατούμενα”; θύμωσε ο Γεώργιος. “Κι εγώ πως θα κάνω 
τώρα τους υπολογισμούς μου. Δεν μπορείς να κάνεις υπολογισμούς 
όταν χάνεις τα κρατούμενα”!
“Έχασα και την Πέμπτη μου”, μυξόκλαψα για να δικαιολογηθώ.
“Καλά μην κλαις”, με παρηγόρησε ο φίλος μου, που είναι ευαίσθητος 
και δεν μπορεί να βλέπει ανθρώπους στενοχωρημένους. “Ανέλαβα 
προσωπικώς το θέμα. Αλά πριν απ’ όλα πρέπει να έχουμε μια 
επίσημη επιβεβαίωση πως σήμερα είναι Παρασκευή. Μια υπεύθυνη 



Απώλεια ημερών

Δημήτρης Τζουβάλης Αντίκυρα Βοιωτίας 6

δήλωση του νόμου 105, με βεβαιωμένο το γνήσιο της υπογραφής από 
την αστυνομία. 
“Κι αν δεν την έχασα; Αν μου την κλέψανε; Κάποιος τριγυρνάει και 
κλέβει τις μέρες του κοσμάκη. Να ειδοποιήσουμε την αστυνομία.”! 
Αγνοώντας τον υπαινιγμό του Δημητρίου, “Τώρα τα πιάσαμε τα 
λεπτά μας”, πήγαμε στην αστυνομία. 
“Μπορείτε να μας δώσετε μία επίσημη βεβαίωση για το όνομα της 
σημερινής ημέρας”, παρακάλεσε ο Γεώργιος.
“Μήπως σας φέρανε κάποιες αδέσποτες Πέμπτες; Μήπως συλλάβατε 
κάποιες να κυκλοφορούν άσκοπα, ν’ αλητεύουν”; προσπάθησα να 
εκθέσω το πρόβλημά μου.
Ο αστυνόμος μας κοίταξε καχύποπτα.
“Τι συμβαίνει”; ρώτησε με δήθεν ήρεμο ενδιαφέρον.
“Ο Κύριος έχασε την Πέμπτη του”, τον ενημέρωσε ο Δημήτριος.
“Πότε την είδατε για τελευταία φορά”, ρώτησε ο αστυνόμος 
ευγενικά.
“Δεν θυμάμαι”, απάντησα.
“Χάνετε συχνά τις Πέμπτες”; ρώτησε μελιστάλαχτα.
“Νομίζω πως ναι. Έχω, τώρα που το σκέπτομαι, πολλούς μήνες που 
δεν έζησα μια Πέμπτη”.
“Και πού νομίζετε πως σας αφήρεσαν αυτή την πέμπτη”; ρώτησε 
βάζοντας ένα προβολέα να μου θαμπώνει τα μάτια. 
Εγώ δεν μπορώ το πολύ φως. Δεν κοιτάω ποτέ τον ήλιο κατάματα, 
μήτε καν το ηλιοβασίλεμα. Ούτε τους ανθρώπους μπορώ να κοιτάξω 
κατάματα. Το βλέμμα τους μπαίνει αδιάκριτα, με έκδηλο το ένστικτο 
του σαρκοβόρου, μέσα στην ψυχή μου από τα ανοιχτά παράθυρα των 
ματιών μου και την παρατηρεί ολόγυμνη. Δεν ντύνω ποτέ την ψυχή 
μου με μόδες και τα τοιαύτα. Την κρατώ γυμνή, όπως γεννήθηκε. Κι 
εκείνη κοκκινίζει σαν παιδούλα όταν την κοιτάνε. Αυτό που με 
ανησυχεί, είναι πως μερικές φορές, άβγαλτη κι ανυποψίαστη καθώς 
είναι, παρασύρεται σε χορό με τα επαίσχυντα βλέμματα. Κι εκείνα 
δεν αφήνουν να πάει χαμένη η ευκαιρία. Της μπήγουν τα σουβλερά 
τους νύχια και την ματώνουν. 
“Ίσως την έχασα στον βραδινό περίπατο”, είπα.
“Οι Πέμπτες είναι  γεροντοκόρες. Ποτέ δεν βγαίνουν τα βράδια οι 
Πέμπτες”! ούρλιαξε ο Αστυνόμος.. 
“Οι δικές μου ήταν αλανιάρες”, προσπάθησα να αποσείσω την 
υποψία που άφησε να πλανηθεί πάνω μου.
“Τις σκότωσες και τις έθαψες σε ομαδικό τάφο”, έβγαλε το 
συμπέρασμα, πάντα ωρυόμενος ο Αστυνόμος. Πάντα ωρύονται οι 



Απώλεια ημερών

Δημήτρης Τζουβάλης Αντίκυρα Βοιωτίας 7

αστυνομικοί. Θα μπορούσαν να πετύχουν περισσότερα με την 
ευγένεια.
“Μα όχι”, επεμβαίνει ο Γεώργιος, “μπορώ να βεβαιώσω πως ο κύριος 
ήταν μαζί μου όλη την ώρα. Αν επρόκειτο περί δολοφονίας θα το 
είχα αντιληφθεί”.
“Είσαι κι εσύ συνεργός”! τον αποστομώνει εκείνος. 
“Μπορώ κι εγώ να σας βεβαιώσω κύριε Διοικητά”... προσπαθεί να 
έρθει αρωγός ο Δημήτριος, αλλά εκείνος δεν τον αφήνει να 
συνεχίσει.
“Εσύ δεν πιάνεσαι. Είσαι συγγραφέας, άρα παραμυθάς. Δεν είσαι 
αξιόπιστος μάρτυς”, έπληξε καίρια την φερεγγυότητα ενός βασικού 
μάρτυρα ο κύριος Διοικητής. “Είστε ανόσιοι Πεμπτοδολοφόνοι”! 
κραυγάζει.
“Είμαστε νομοταγείς πολίτες”, αποτόλμησα εγώ.
“Ομολόγησε, εσύ τις σκότωσες”, βγήκε εντελώς εκτός εαυτού ο 
Αστυνόμος.
Σταθήκαμε τυχεροί, που δεν μπόρεσε να στοιχειοθετήσει το αδίκημα. 
Του έλειπαν οι μάρτυρες, το όργανο του εγκλήματος, μα κυρίως 
έλειπαν τα πτώματα. Φύγαμε τρέχοντας, αφού αφήσαμε τα στοιχεία 
μας και δηλώσαμε εξαφάνιση.
“Η υπηρεσία θα βρει την άκρη”, μας απείλησε ο κύριος Διοικητής.

Ο Γεώργιος βραχυκύκλωσε. Αν δεν έχει πιει αρκετά, βραχυκυκλώνει. 
“Δεν μπορώ να το αντιμετωπίσω αυτό. Όχι τουλάχιστον σαν 
Γιώργος. Όχι σαν νηφάλιος Γιώργος. Πάμε στο ουζερί του Τσελεπή 
να συνεδριάσουμε. Θα έπρεπε ίσως για την περίσταση ν’ αλλάξουμε 
όνομα”.
“Α, ωραία! Στον Τσελεπή, πηγαίνουν και οι ποιητές. Θα τους 
θέσουμε το πρόβλημα”, χάρηκα εγώ. 
“Θα μας δημιουργήσουν περισσότερα ερωτηματικά με τις 
φτερόεσσες παρεμβάσεις τους”, γνωμοδότησε ο Γεώργιος.
“Μετώκησαν οι ποιητές του Αγρινίου, κύριοι”, μας ενημέρωσε ο 
Δημήτριος. “Τώρα πηγαίνουν μόνο σε ζαχαροπλαστεία πολυτελείας. 
Εκεί έχουν περισσότερες πιθανότητες να συναντήσουν το Δήμαρχο 
και τις αρχές”.
“Μα οι ποιητές, δεν είναι ένα είδος αναρχικών; Εδώ δεν ήταν το 
σπίτι τους”; απόρησα.
“Όταν είναι νέοι, και η φωτιά της ψυχής τους κατακαίει το σύμπαν, 
καταφεύγουν στα περιθωριακά μαγαζιά, που συχνάζουν αληθινοί 
άνθρωποι, που αντέχουν την φλόγα. Όταν ωριμάσουν και σβήσει η 



Απώλεια ημερών

Δημήτρης Τζουβάλης Αντίκυρα Βοιωτίας 8

φωτιά μέσα τους, αρέσκονται στις τιμές και τη δημοσιότητα”, έθαψε 
συλλήβδην τους ποιητές ο Δημήτριος. 
Κατά την γνώμη μου, δεν πρέπει να είμαστε τόσο δηκτικοί με τους 
αδύναμους και τους απλοϊκούς, που ευρισκόμενοι εν ανάγκη, πωλούν 
την ψυχή τους σε διάφορους ψυχέμπορους έναντι πινακίου 
δημοσιότητας.   
“Προέχει να βρούμε ένα όνομα που θα μας επιτρέψει ν’ 
αντιμετωπίσουμε την κατάσταση”, μας επανέφερε στο θέμα μας ο 
Γεώργιος. Το όνομα προδιαγράφει το μέλλον των ενεργειών μας. 
“Αν σε λέγανε Αντώνη”; επρότεινα.
“Δεν νομίζω. Ίσως κάποιο άλλο όνομα”, αντέκρουσε ο Γιώργος.
“Κέρνα τα παιδιά”, παρήγγειλε ο Τάκης ο Γούναρης, μόνιμος 
θαμώνας, καθώς μπαίναμε στο συνεδριακό κέντρο. Εξαίρετος κύριος.
“Ένα όνομα που να δίνει φτερά”, συνέχισα αφού χαιρετήσαμε τους 
συνέδρους, “Γεια σας παιδιά”, και μας αντιχαιρέτησαν, “Γεια σας 
παιδιά”. “Ίκαρος. Ναι Ίκαρος θα μπορούσα να πετάξω μακριά, να 
φύγω από τα προβλήματα. Να πάρω μαζί και τις Πέμπτες μου”.
“Άντε τώρα να πετάξεις με το Γιώργος, ή με το Μήτσος”, 
μεμψιμοίρησε ο Γεώργιος πίνοντας το πρώτο του ποτήρι. “Γεια μας 
Τάκη”.
“Δεν μπορείς. Χρειάζονται άλλα ονόματα για τέτοιες δουλειές. Το 
όνομα σε χαρακτηρίζει”.
“Ν’ αλλάζουμε ονόματα τακτικά”, πρότεινε ο Δημήτριος πίνοντας το 
τρίτο του ούζο. Το δεύτερο, ήρθε μαζί με το πρώτο, κερασμένο από 
τον Λευτέρη τον Χολή, σπουδαίο στέλεχος επαναστατικού κόμματος, 
νυν φαρμακοποιό, και το ήπιαμε μονοκοπανιά με το πρώτο. “Γεια 
μας Λευτέρη”.
“Να γίνω σήμερα Αριστοτέλης. Να αισθάνομαι σοφός”, μπήκε στη 
συζήτηση ο Λάκης ο Βλασόπουλος, ο γνωστός δημοσιογράφος, με 
μια δόση ειρωνείας. Πάντα ειρωνεύονται οι δημοσιογράφοι.. 
“Κόπανος για να αισθάνομαι οικείος μαζί σας”, δήλωσε συμμετοχή ο 
Κώστας ο Πάνου ο επονομαζόμενος Τσεκούρας, λόγω της ευθύτητας 
των λόγων του και όχι λόγω συγγενείας με τον συγγραφέα. 
“Άδωνις, για να αισθάνομαι ωραίος.”, είπε ο Λάμπρος ο 
Μαρκόπουλος που θρηνεί συνεχώς για τα μαλλιά που έχασε, “ένεκα 
ο αέρας”, καθώς τρέχει με τη μηχανή του.
“Δίας για να αισθάνομαι άρχοντας”, έκλεισε τον κύκλο ο Βαγγέλης ο 
Σταύρου, αποκηρυγμένο μέλος της γνωστής οικογένειας των 
τραπεζιτών .
Αρχίσαμε τότε, παρά τις σοβαρές διαμαρτυρίες του Κώστα,  να 
βαφτίζουμε ο ένας τον άλλο.



Απώλεια ημερών

Δημήτρης Τζουβάλης Αντίκυρα Βοιωτίας 9

“Σωκράτη”!
“Είμαι σοφός”! 
“Σοφοκλή”!
“Είμαι ποιητής”! 
“Άρη”!
“Είμαι πολέμαρχος”! 
“Αλέξανδρε”!
“Είμαι κατακτητής”! 
“Οδυσσέα”!
“Είμαι πολυμήχανος”! 
Βέβαια δεν ήμασταν πάντα τόσο φιλόφρονες μεταξύ μας. Μερικές 
φορές, έχουμε την τάση να θέλουμε να πονάμε τους φίλους μας.
“Θα σε πω Γιάννη”!
“Όχι μη μου το κάνεις αυτό. Νοιώθω πολύ συνηθισμένος”.
“Θα σε ονομάσω Θόδωρο”!
“Έλεος! Μη με λες Θόδωρο”. 
“Γιάννη, Γιάννη, Γιάννη”.
“Με σκοτώνεις”.
“Σάκη, Μάκη Ριρή”.
“Όχι δεν το αντέχω”.
“Εωσφόρε”!
“Είμαι κακός”! 
“Αττίλα”!
“Είμαι βάρβαρος”!
Είπαμε ονόματα πολλά, και ούζα ήπιαμε περισσότερα. Τις πέμπτες 
μου όμως δεν τις βρήκαμε. Ο Γεώργιος όμως που πλέον το μυαλό 
του λειτουργούσε σαν καλοποτισμένη μηχανή, και τον βαφτίσαμε 
Σωκράτη, κατέβαζε ιδέες.
“Θα πάμε στην τράπεζα να δανειστούμε Πέμπτες”
“Μα έχουν οι τράπεζες Πέμπτες”;
“Γιατί όχι; Οι Πέμπτες είναι χρόνος, ο χρόνος είναι χρήμα, οι 
τράπεζες έχουν χρήμα. Άρα πάμε στο σωστό μέρος”, βεβαίωσε ο 
Δημήτριος..
Τον ακολούθησα, καθ’ όσον το δικό μου το μυαλό δεν λειτουργούσε 
πλέον. Με είχαν βαφτίσει χαζό - Θόδωρο. Μαζί μας ακολούθησαν 
και οι υπόλοιποι σύνεδροι, “μη λάχει και χρειαστούν εγγυητές”, είπε 
ο Γεώργιος. Κανείς από μας, δεν ήταν σε θέση ν’ αντιληφθεί τον 
επικίνδυνο δρόμο που ακολουθήσαμε.
Μπήκαμε αγεληδόν στην τράπεζα γεμίζοντάς την μυρωδιά από ούζο. 
Οι υπάλληλοι μας κοίταζαν με ζήλια που ήταν υποχρεωμένοι να 



Απώλεια ημερών

Δημήτρης Τζουβάλης Αντίκυρα Βοιωτίας 10

εργάζονται τη στιγμή που εμείς γλεντοκοπάγαμε στο ουζερί. Δεν 
ήξεραν το δράμα μας και μας έκριναν άδικα.  
“Ο κύριος, έχασε την πέμπτη του” έκανε ο Γεώργιος τις απαραίτητες 
συστάσεις με τον διευθυντή που ήταν φίλος του.
“Τι είναι μια Πέμπτη, μέσα στην αιωνιότητα; Ένα τίποτε, μια 
στιγμούλα”, φιλοσόφησε ο Διευθυντής.
“Εγώ τις θέλω τις στιγμούλες μου”, παρατήρησα σοβαρός.
“Λοιπόν, ήρθατε στο κατάλληλο μέρος. Θα σας δανείσουμε εμείς μία 
Πέμπτη.
“Αλήθεια μου λέτε Πότε”;
“Μόλις κανονιστεί το θέμα του επιτοκίου”.
“Μα δεν έχω χρήματα”!
“Ποιος ενδιαφέρεται για χρήματα. Τι θα έλεγες για ένα Σάββατο”;
“Σάββατα έχω, Πέμπτες θέλω”.
“Μου δίνεις ένα Σάββατο και....”
“Συμφωνώ”, τον έκοψα απερίσκεπτα.
“...και μια Κυριακή την εβδομάδα έναντι μιας πέμπτης”.
“Συμφωνώ”, φώναξε από μέσα μου η λαχτάρα να ζήσω μια Πέμπτη..
“Πρέπει  βέβαια να κλείσουμε συμφωνία για δεκαπέντε  χρόνια”.
“Σύμφωνοι”! Απάντησα ενθουσιασμένος που θα είχα Πέμπτες για 
τόσα χρόνια.
“Πρέπει βέβαια να βάλεις υποθήκη. Τι περιουσιακά στοιχεία έχεις”;
“Δεν έχω περιουσία. Είμαι ακτήμων”.
“Ας είναι θα σε βοηθήσω. Δεν θα σου ζητήσω παρά μια υποθήκη 
ευτελούς αξίας. Θα βάλεις υποθήκη την ζωή σου. Τίποτε δηλαδή. 
Σύμφωνοι”;
“...Σύμφωνοι”, είπα υπογράφοντας, χωρίς να το ξέρω, την καταδίκη 
μου.
“Έχουμε λοιπόν και λέμε. Το ύψος του δανείου ανέρχεται, μετά τις 
νέες οδηγίες της Τραπέζης της Ελλάδος, σε πενήντα δύο πέμπτες τον 
χρόνο. Μείον πέντε τοις εκατό  φόρο τραπεζικών εργασιών. Δύο τα 
εκατό για το ταμείο τραπεζικών υπαλλήλων, Τρία τοις εκατό για 
ασφάλεια πυρός, Επτά τοις εκατό για ασφάλεια ζωής, ένα τοις εκατό 
χαρτόσημο, μας μένουν να πάρετε τριάντα τρεις κόμμα είκοσι οκτώ 
πέμπτες το χρόνο. Μείον 10% , δικηγόροι υποθηκοφύλακες, και 
λοιπά έξοδα δανείου. Τίποτε δηλαδή. Εντάξει”;
“...Εντάξει”, συμφώνησα, γιατί όπως σας είπα δεν τα καταφέρνω 
στους λογαριασμούς. Και δεν μου πέρασε στιγμή από το μυαλό, ν’ 
αμφισβητήσω την εντιμότητα του ανθρώπου που ήθελε να με 
βοηθήσει..



Απώλεια ημερών

Δημήτρης Τζουβάλης Αντίκυρα Βοιωτίας 11

“Λοιπόν εν τω προκειμένω. Να διαπραγματευτούμε το επιτόκιο. 
Έχουμε Πενήντα δύο Σαββατοκύριακα τον χρόνο. Συν δέκα οκτώ 
τοις εκατό φόρο προστιθεμένης αξίας, συν δύο τοις εκατό για το 
ταμείο τραπεζικών υπαλλήλων, συν ένα τοις εκατό χαρτόσημο, συν 
12% υπέρ αναξιοπαθούντων Τραπεζιτών αδίκως διωκομένων ως 
κλεπτών, συν 8% υπέρ ληστευθεισών τραπεζών, συν 4% ΑΠ”...
“Τι σημαίνει ΑΠ”; επενέβη ο Γεώργιος.
“Άμα πιάσει. Μας κάνουν λοιπόν ακριβώς εβδομήντα πέντε κόμμα 
τέσσερα Σαββατοκύριακα, τα οποία πρέπει να καταβληθούν στην 
τράπεζα ετησίως. Τίποτε δηλαδή. Εντάξει”;
“Μα πού θα βρω τόσα Σαββατοκύριακα το χρόνο; έχω μόνο πενήντα 
δύο”.
“Για να δούμε. Εβδομήντα πέντε κόμμα τέσσερα, μείον πενήντα δύο, 
μας κάνουν είκοσι τρία κόμμα τέσσερα. Αυτό το υπόλοιπο,  μπορώ 
να σε διευκολύνω. να το εξοφλήσεις σε Τετάρτες”. 
“...Με υποχρεώνετε κύριε Διευθυντά”, τον ευχαρίστησα 
συγκινημένος.
“ Έχουμε λοιπόν και λέμε. Δύο Τετάρτες για το Σάββατο και τρεις 
τετάρτες για την  Κυριακή, ώστε να εξισορροπείται η αξία της κάθε 
ημέρας. Πέντε τετάρτες το Σαββατοκύριακο. Τίποτε δηλαδή. 
Συμφωνείς”;
“...Βεβαίως συμφωνώ”, απάντησα εν τη αφελεία μου.
“Έχουμε λοιπόν: Πέντε επί είκοσι τρία κόμμα τέσσερα, μας κάνουν 
εκατόν δέκα επτά Τετάρτες τον χρόνο”.
“Μα έχω μόνο πενήντα δύο Τετάρτες”.
“Θα σε βοηθήσω και σ’ αυτό. Θα μου πληρώνεις δύο Δευτέρες για 
κάθε Τετάρτη. Τίποτε δηλαδή. Έχουμε λοιπόν εκατόν δέκα επτά, 
μείον πενήντα δύο επί δύο ίσον εκατόν τριάντα Δευτέρες.. Μου 
οφείλεις εκατόν τριάντα Δευτέρες, οι οποίες είναι σημαντικές γιατί 
μπορείς να τις προσθέσεις στα Σαββατοκύριακα και να τα κάνεις 
τριήμερα ανάπαυσης”.
“Μα δεν έχω Σαββατοκύριακα. Μου τα πήρατε ήδη”.
“Αυτό φίλε μου δεν σημαίνει πως οι δευτέρες θα χάσουν την αξία 
τους. Εγώ είμαι επιχειρηματίας. Θα μπορούσα να σε διευκολύνω 
δίνοντάς σου μία κόμμα πέντε δευτέρες για κάθε Παρασκευή σου. 
Δηλαδή έχουμε και λέμε: Εκατόν τριάντα δια ένα κόμμα πέντε, μας 
κάνουν ογδόντα εξ κόμμα εξήντα εξ Παρασκευές. Κι επειδή 
φαντάζομαι πως δεν έχεις τόσες Παρασκευές διαθέσιμες, θα σε 
διευκολύνω δίνοντάς σου τις ογδόντα εξ κόμμα εξήντα εξ μείον 
πενήντα δύο, ίσον  τριάντα τέσσερις κόμμα εξήντα εξ Παρασκευές 
που υπολείπονται, έναντι των πενήντα δύο ημερών της Τρίτης. Έτσι 



Απώλεια ημερών

Δημήτρης Τζουβάλης Αντίκυρα Βοιωτίας 12

θα είμαστε όλοι ευχαριστημένοι. Θα σας δίνω πέμπτες που δεν έχετε 
κι εσείς θα μ’ αποζημιώνετε με τον μικρό αυτό τόκο των υπολοίπων 
μερών της εβδομάδας. Συμφωνείτε”;
“Δεν ξέρω αν”... δίστασα προς στιγμήν.
“Βιαστείτε! Υπάρχει πολύς κόσμος που περιμένει. Υπάρχει μια 
αυξημένη ζήτηση στην αγορά για Πέμπτες”. 
“Καλά θα υπογράψω”, αποφάσισα εν τάχει για να μην μου πάρουν τη 
σειρά μου.
“Πρέπει βέβαια να υπογράψουν και οι εγγυητές”
Υπέγραψαν όλοι αδιαμαρτύρητα. Χαρούμενοι που με βοηθούσαν ν’ 
αποκτήσω τις πολυπόθητες Πέμπτες μου.
“Βέβαια όλα αυτά με την προϋπόθεση πως τα κεντρικά μας θα 
εγκρίνουν την αίτηση δανειοδότησής αφού αξιολογήσουν τα στοιχεία 
που θα τους στείλουμε”, μας προειδοποίησε ο κύριος Διευθυντής για 
τις διαδικασίες που θα μπορούσαν να είχαν και αρνητικό 
αποτέλεσμα.
“Θα μπορούσατε να εξασκήσετε την επιρροή σας γι αυτό κύριε 
διευθυντά”, επενέβη ξανά ο Γεώργιος.
“Βεβαίως, θα δω τι μπορώ να κάνω. Κάνατε πολύ καλή τοποθέτηση 
των ημερών σας κύριε. Θα πρέπει όμως να είστε συνεπής στις 
πληρωμές σας, αλλιώς η τράπεζα θα βρεθεί στη δυσάρεστη θέση, να 
βγάλει σε πλειστηριασμό την υπόλοιπη ζωή σας. Βεβαίως είναι 
σαφές κύριοι”, απευθύνεται στους εγγυητές, ”πως είστε το ίδιο 
υπεύθυνοι και υπόλογοι, εσείς και οι περιουσίες σας, απέναντι στην 
τράπεζα”.
Όταν οι τραπεζίτες αφήνουν τον φιλικό ενικό και μιλάνε στον ψυχρό 
πληθυντικό, ομιλούν ως ίδρυμα πλέον. Αποποιούνται των 
προσωπικών τους ευθυνών για το αδίκημα της κλοπής που 
διαπράττουν σύννομα.
Μετάνιωσα από την επόμενη στιγμή για την προσφυγή μου στην 
τράπεζα. Είχα όμως υπογράψει. Ήταν πλέον αργά. 
Την επόμενη ο προϊστάμενός μου με είδε ανήσυχο.
“Τι έχεις παιδί μου”, με ρώτησε
“Έχασα τις πέμπτες μου, κύριε προϊστάμενε”.
“Ενδιαφέρον”, είπε κι έδωσε εντολή να μου αφαιρέσουν αναδρομικά 
όλες τις πέμπτες από τη μισθοδοσία μου. 
Ύστερα, όταν εγκρίθηκε από τα κεντρικά το δάνειό μου,  ήρθε και το 
χαρτί από την τράπεζα που απαιτούσε το υπόλοιπο του μισθού μου 
για τις πέμπτες που μου δάνεισε.
Επειδή αδυνατούσα να πληρώσω, ο Τραπεζίτης κήρυξε σε πτώχευση 
και έβγαλε σε πλειστηριασμό τη ζωή μου.



Απώλεια ημερών

Δημήτρης Τζουβάλης Αντίκυρα Βοιωτίας 13

Οι μέρες μου, πουλήθηκαν μισοτιμής σε επαγγελματίες 
πτωματοφάγους των πλειστηριασμών. Πήραν τις μέρες μου, τις 
διέλυσαν σε ώρες λεπτά και δευτερόλεπτα, για να τις πουλήσουν 
ευκολότερα σαν ανταλλακτικά.
“Πεθάνατε, κύριε”, μου είπε ο Τραπεζίτης.
“Μα έχω τις Πέμπτες μου”, διαμαρτυρήθηκα.
“Η αξία τους στο χρηματιστήριο έπεσε”, με πληροφόρησε. “Δεν 
αξίζουν πλέον τίποτε. Γι αυτό εξ’ άλλου τις ξεχνάτε. Και κατά την 
γνώμη μου καλά κάνετε. Δεν μπορείτε να στηρίξετε τη ζωή σας σε 
ευτελείς αξίες. Εξ’ άλλου σας βεβαίωσε και ο φίλος σας, πως οι 
πέμπτες δεν υπάρχουν πια”.
“Μα εσείς μου τις πουλήσατε! Με ξεγελάσατε λοιπόν”;
“Μην το παίρνετε προσωπικά. Την δουλειά μου έκανα. Ο Θάνατός
σας δεν είναι παρά μια οικονομική πράξη”. 
“Μα αν πεθάνω ποιος θα σας πληρώσει το χρέος μου;
“Μην ανησυχείτε γι αυτό. Μπορείτε να πεθάνετε ήσυχος. Η τράπεζα 
είναι εξασφαλισμένη. Το χρέος που δεν καλύφθηκε από τον 
πλειστηριασμό, θα το πληρώσουν οι εγγυητές με τις δικές τους ζωές.
“Μα με ποιο τρόπο θα πεθάνω”;
“Πεθάνατε ήδη. Τελείωσαν οι μέρες σας και πεθάνατε. Έτσι πεθαίνει 
ο περισσότερος κόσμος. Φυσιολογικά. Τελειώνουν οι μέρες του και 
πεθαίνει.
“Μα τις δικές μου τις μέρες μου τις κλέψατε εσείς”.
“Μην εκχυδαΐζετε τη συζήτηση. Αν η ποινική δικονομία προέβλεπε 
δίκες νεκρών επί της γης, θα σας έκανα μήνυση επί εξυβρίσει”. 
Μου γύρισε την πλάτη και έφυγε.
Τότε με σήκωσε ψηλά ένας ανεμοστρόβιλος που φύσηξε μέσα μου. 
Κι έφτασα ως εδώ. Δεν είμαι σίγουρος πως πέταξα ψηλά. Μπορεί και 
να βυθίστηκα. Βοηθήστε με λοιπόν. Πείτε μου πού βρίσκομαι; 
Χαμογελάτε; Μήπως είμαι σε κάποια αρένα στα υπόγεια της 
τράπεζας κι εσείς είστε οι μέτοχοι που ήρθατε να διασκεδάσετε με 
τον ταλαίπωρο Χριστιανό που σας διέθεσε η διοίκηση; Θα με
κατασπαράξουν τα θηρία; Ή μήπως θα με φάτε μόνοι σας; Ποιοι 
είστε λοιπόν; Τέλος πάντων. Όποιοι κι αν είστε, προσπαθήστε να μην 
χάνετε ποτέ τις πέμπτες σας. Κι αν είναι αναπόφευκτο, αγνοήστε το. 
Μην βάλετε τη ζωή σας ενέχυρο στα χέρια αδίστακτων ζωοκλεπτών. 
Ζήστε όσες μέρες κατέχετε. Ζήστε τις.
Οι φίλοι μου έκλαψαν, αγανακτισμένοι που δεν είχαν τα απαιτούμενα 
κονδύλια για να εξαγοράσουν τη ζωή μου από την τράπεζα. Θα με 
μνημονεύουν για μέρες στο συνεδριακό κέντρο του Τσελεπή.



Απώλεια ημερών

Δημήτρης Τζουβάλης Αντίκυρα Βοιωτίας 14

“Κάποιος κλέβει τις Πέμπτες του Λαού”, θα υψώνει τη φωνή του ο 
Λευτέρης.
“Δεν υπάρχουν Πέμπτες, τζάμπα πάει”, θα λέει ο Δημήτριος.
“Επρόκειτο περί ηλιθίου”, θα κλαψουρίζει ο Γεώργιος που δεν θα 
μου συγχωρήσει ποτέ που τον άφησα σχεδόν μόνο.
Ο Κώστας θα προσπαθεί να βγάλει το σκουπιδάκι που μπαίνει 
συνεχώς στο μάτι του και το κάνει να δακρύζει.
“Σας τα είχα πει για τις τράπεζες”, θα λέει ο Βαγγέλης.
Ο Λάμπρος θα σιωπά.
“Απεβίωσε πλήρης ημερών” θα ψεύδεται ως γνήσιος δημοσιογράφος, 
ο Λάκης στην εφημερίδα του.
Κι εσείς, θα με βάζετε νυχθημερόν να σας λέω την ιστορία μου.

Για να γελάτε...


