




































Paul Cendrier

Mine



Lulu Press Inc.

Copyright © Paul Cendrier. All rights reserved.

ISBN 978-0-244-52241-4 

Σεπτέμβριος 2019



1

Παράταιρη σκέψη

Τα βαγόνια για το κάστρο

το ένα μετά το άλλο, σαν μπλε φανάρια

σαν ψυχές, σαν άδειο νερό

να γελούν τα κορίτσια, ν' ανυψώνονται

να μη φοβούνται



2

Αδράνεια

Ο φόβος είναι μελανοκυτταρικός σπίλος

σε λεωφορείο

το πρόσωπο εννιάχρονου κοριτσιού κολλημένο στο τζάμι

να βαστιέται

να κοιτάζει τους φοίνικες που περνούν



3

Λουίζα

Αν ήταν να στρώναμε τα σεντόνια μπλε

σ' ένα κρεβάτι στα Κύθηρα

να τ' απλώνουμε κεντημένα

μπροστά σε γάτες που τις λένε Ρόζα

κι επάνω από συγγενείς λουίζες

ας ζούσαμε και ξεκάστρωτοι στην Αττική



4

Βαρκούλες

Κι εγώ να ρωτήσω:

Αυτά τα σχοινιά στα χάρτινα τραπεζομάντηλα

τα ναυτικά, τα τυπωμένα, πού δένουν;

Και να ρωτήσω:

Εμείς, δηλαδή, πώς θέλουμε να πάμε; Εν ειρήνη;



5

Hank

Τι όμορφα ομοιώματα θα είχαν στήσει στην παραλία

αν είχε προλάβει ν' ανοίξει η Prora

για τον απογευματινό περίπατο των ζευγών

Πόσα όμορφα νέα ζευγάρια θα βάδιζαν ανάμεσά τους

με πόση ευθυκρισία, με πόση ανωτερότητα

πόσος κόσμος ανάμεσα στα χέρια τους όπως κρατιούνται

πόσο μέλλον

πόση άμμος, πόσο κίτρινο, πόση ευθύνη

πόσο γαλάζιο το φώς της σιλικόνης, τι σκιά, τι λεπτομέρεια



6

Απ' τον κήπο

Αφού φροντίσαμε για τον κήπο

φυτέψαμε τις γαζίες, ποτίσαμε τους νάρκισσους

ευχηθήκαμε

και βρήκαμε το σπίτι που θα τον χωρέσει

βγήκαμε για κυνήγι, να κάτσει το χώμα



7

Αγκώνες

Ολόκληρη γυναίκα να πέφτει στο τραπέζι

να στηρίζεται στους αγκώνες

και να γέρνει πάνω από το ποτήρι

να δει τι έχει στ' αλήθεια μέσα

Κι έπειτα να κοιμάται ατάραχη



8

Στην άκρη της λίμνης

Ο Πεπίτο στην άκρη της λίμνης ψυχομαχεί

με μια σειρά κατσαβίδια απλωμένη μπροστά του

γέρος και κίτρινος και θλιβερός

Και ως προς το περίσσευμα χλωρίου αγέρωχος

Ωραία η ζωή που κοίταξε τη λίμνη



9

Δεκαπενταύγουστος

Ήταν ένα κορίτσι που δεν του άρεσε το παγωτό

φοβόταν τα περιστέρια

και κρατούσε ένα νάλι στον ύπνο του

Κι έλεγε

“Δεν είναι ένα νάλι, είναι το νάλι, το νάλι μου

Πώς το λες εσύ; Είναι δικό μου”



10

Spike

Lumière. Σημαίνει φως

Σημαίνει Αύγουστος, σημαίνει Λουδοβίκος

Ν' αναπνέεις

Σημαίνει τη βραδινή έξοδο του κάκτου

στη βεράντα

Ό,τι χάνει σε φύλλα να το κερδίζει σ' αγκάθια

Τις ημέρες τις περνά μέσα

πολύς ο ήλιος ακόμα

Σημαίνει πως ηρεμεί σιγά σιγά η λουτρόπολη

ησυχάζει



11

Φουκουόκα Οχόρι

Τη απουσία ενοικιαστηρίων στην παραλιακή λεωφόρο

μόνο τη θάλασσα διαπίστευαν τα μπαλκόνια

Ένα νέο καστανό ζευγάρι περνούσε τη γέφυρα

Το κορίτσι κυλούσε στο πλάι του ένα ποδήλατο



12

Στο πόδι

Το σπίτι μας ήταν κάτι φωτογραφίες

κρυμμένες μέσα σ' ένα λεξικό

με κόκκινες αιχμές και κίτρινο εξώφυλλο

Mε ονόματα γραμμένα στο πόδι από πίσω

γράμμα – γράμμα

Ήταν η διάρκεια της πόλης μέχρι τον σταθμό στο Σύνταγμα

Μερικά βήματα

Σήμερα δε θα μείνω, θα φύγω μαζί σου



13

Αστειότητα

Στην ταράτσα

Σ' εκείνα τα σκαλάκια μπροστά από την πόρτα

τα πρόσφορα σε καθίσματα

με λυμένα κορδόνια

Στην στροφή της οδού Βατάτζη προς το ψιλικατζίδικο

Στο ψιλικατζίδικο με τα λίγα κρασιά

Με αστειότητα επιμένει



14

Γράμμα

Άλλες θα ήταν οι ζωές μας

Με λίγες γραμμές, ολόισιες



15

Ισοτιμία

Κι ο πελεκάνος στον ίσκιο του

πάνω στην στήλη από τα μικρά κέρματα

ισορροπεί περισσεύοντας



16

Παμφυλία

Άλλες ώρες έχουμε πια

Αυτή εδώ είναι μίμηση μαρμάρου

Να μοιάζει με κάτι

Με Πνύκα της Παμφυλίας

με γιαπί

με πέρασμα στην οδό Άγρας



17

Γεισίπους

Κάτω από τους οδόντες του γείσου

διαλέγοντας πετσέτες για το καινούριο σπίτι

δίπλωνε τα Κύθηρα στον επίκανθο



18

Ο εξευγενισμός του μέτρου

Μόνο που άλλαξε η γραμματοσειρά

Το αλφάβητο

Οι ημέρες εξακολουθούν

Νότιες με υγρασία

Μερικοί άνθρωποι κολυμπούν ακόμα



19

Πρωί

Υπάρχουν κι άλλα μέρη

μ' ελιές και λόφους με βελόνες

να κάθεσαι και να κοιτάς

Κι άλλα ράφια για τα βιβλία

Κι άλλα κλιμακοστάσια

και άλλες καγκελόπορτες

μπροστά από τα ασανσέρ

Υπάρχουν κι άλλες βασιλικές λεωφόροι

το πρωί

Κι άλλα φαρμακεία θα έχουν ανοίξει

κι άλλες βεβαιώσεις θα εκδίδονται

Υπάρχουν κι άλλες γύψινες επιστρώσεις

κι άλλοι πεζόδρομοι

κι άλλες γενικές των οδών



20

Ο λαός

Ορνιθοσκαλίσματα

κάτι προβειές, κάτι πετονιές εκατό μέτρα

κάτι πινέζες κάτω από την ταπετσαρία

κάτι δίπατα

Κι άμα πει ο λαός γεράνι απαλλάσσεται



21

Sweet Home

Εκείνο ήταν ένα σφύριγμα σιγανό

Πόσο σου έμενε να κοιμηθείς;

Διαρκές

Διέφευγε προς το δοκάρι

Άλλες φωτογραφίες είχα δει

Τα έπιπλα από κοντά ψεύτιζαν

Όμως δε μας γέλασαν, μαζί φύγαμε



22

Pilotis

Θα ήθελα να σου γράφω από άλλη διεύθυνση

Για όσα δε γνωρίζουν οι κουρείς

Για την συστολή κάποιων αρμών στη Μαυρομιχάλη

για την τρύπα που έδειχνε το λόφο πίσω από το πάρκινγκ

και για το σιδερόπλεγμα μπροστά από την οικοδομή

Να σου γράφω πως περνώντας έτυχε να προσέξω

ένα καφενείο κρυμμένο στη Φειδίου



23

Η διακριτικότητα της Γεωγραφίας

Η Γεωγραφία

Κάποιους μήνες θα αργήσει ακόμα

Θα τραβήξει την καρτέλα από το πόμολο

θα ανοίξει την πόρτα και θα μπει στο δωμάτιο

Θα φτιάξει τα σεντόνια κύματα ή λουλούδια

Καινούρια σεντόνια

Δε θα κοιτάξει τις πετσέτες

θα τις αλλάξει μόνο

Ούτε το νεροχύτη

Θα ντραπεί τα συρτάρια. Δε θα τ' αγγίξει

Τα συρτάρια κρύβουν ομοιώματα

Και όταν τραβήξει τις κουρτίνες

θ' αφήσει μερικές ευθείες να μπουν

Να φανεί ο λαδερός ήλιος στον τοίχο

με τις λεπτές κοριτσίστικες ακτίνες



24

Ο Σίσυφος στην ταράτσα

Μία γυναίκα ξενόγλωσση

μία όμορφη γυναίκα. Μία βερβένη

αδιάφορη γι' αυτά τα κατορθώματα

Προηγείται η εγκατάσταση του θερμοσίφωνα

είπε. Είναι βαρύ το νερό το πρωί

κι ο ήλιος, περισσότερο από φως, αδικείται



25

Τις ημέρες που βρέχει

η πόλη αναβεβλημένη επιχαίρει



26

Κάθετα

Θα τελειώσει σύντομα ο παλιμπαιδισμός των κυμάτων

στην τζαμαρία της Ασίας

Όταν σταματήσει να βρέχει ίσως ο Ίψεν γράψει το δικό του Βυσσινόκηπο

και η Αθήνα ξαναχαθεί



27

Πριν το ξημέρωμα

Ας επιστρέφω πατώντας στο μεσημβρινό μου

όπως ο σκύλος που έτρεχε γαβγίζοντας τους κεραυνούς

πριν το ξημέρωμα

στη μέση της λεωφόρου Κεϋκουμπάτ



28

ρ

Περίμεναν τόσα από την πυκνότητα, πολλά

Με βύσσινα, με πολλά βύσσινα, κήπους ολόκληρους

Και είναι αλήθεια ότι η ημέρα προσπάθησε



29

Λυρικό

Κι αυτός ο κάβουρας Ήλιος

μίγμα αιώνων

τι να φυλάξει κι αυτός, ποια χέρια;



30

Ράφια

Οι βροχές έφταναν στα ράφια για χρόνια

Από τα παράθυρα

Τώρα εκεί έχει μείνει ένα μαύρο κουτάκι από χαρτόνι

με λίγη λεβάντα μέσα και κάτι βότσαλα

με πλαστικό κάλυμμα, διαφανές

να φαίνονται όπως χώρεσαν

Πιο δίπλα κάτι σκόρπιες ζωγραφιές γυναικών που έχουν πέσει

με δυο χρώματα κολλημένες στην πλάτη

με διπλωμένο σελοτέιπ στην πίσω σελίδα

κι ένα λεξικό από ένα ταξίδι

Ο καιρός είναι τσιγκούνης αυτές τις μέρες, εύκολος



31

Κωκ

Την άλλη μέρα θα βαραίνουν τα σίγμα

Θα στέκονται βουκολικά, κατεχόμενα

θα μυρίζουν γαιάνθρακα

θα γυαλίζουν σαν πορτοκαλί γαλότσες

σε βρεγμένο χωράφι με καρότα



32

Η κουταμάρα των φωτονίων

Μικρά, λαμπερά, κίτρινα φωτόνια

σκουντουφλάνε τριγύρω κι εξοβελίζονται

από ανεκδιήγητη κουταμάρα

Η θερμοκρασία δεν έχει λόγο, δεν της πέφτει

Μόνο τα μικρά ερεθισμένα φωτόνια

κάτι προσπαθούν να πουν

από ανεκδιήγητη κουταμάρα



33

Damisch

Ονειρεύομαι τα χρόνια

που οι υπάλληλοι υποδοχής στα ξενοδοχεία

δε θα έχουν ιδέα από συστήματα κρατήσεων

Στην σχολή τους διανεμήθηκε η διαλεκτική του διαφωτισμού

και η πτυχιακή τους εργασία ακολούθησε βήμα βήμα

την καταγωγή της προοπτικής

Ονειρεύομαι ασανσέρ με πατίνα στα κιγκλιδώματα

και πελάτες που θα σφηνώνουν τους πινακές τους στα δωμάτια

μέχρι να φύγουν



34

Ο τοίχος του Gross

Μία στιγμή έμειναν μόνοι στο γραφείο

και χωρίς χαρτί και μολύβι

ό,τι έκλεψαν είναι ό,τι ξέρουν



35

Έξω απ' την πόρτα

Όταν φτάσαμε δεν ενοχλήσαμε κανέναν

Όταν τρυπούσαμε τους τοίχους

και τρίβαμε τα πατώματα δεν ήταν κανείς εκεί

να μας ακούσει

Τώρα χτυπούν, καρφώνουν

κι είναι τα παπούτσια τους έξω απ' την πόρτα



36

Ευφημισμός

Δεν υπάρχει λόγος αναφοράς στις τυφλές όψεις

Κάποτε είναι εκεί – Πάντα άσχημες

Πάντα σχεδόν με μικρά παράθυρα λουτρών



37

Μπλε

Υπάρχουν πολλοί τύποι verbena

Tenuisecta, Bonariensis, Rigida

Ανθεκτική, του καλοκαιριού

αντιπαθεί την σκιά

Θέλει τον ήλιο να τη χαζεύει

και χώμα που να στεγνώνει γρήγορα

Και η Hastata

άρρωστη ή βιαστική ή λογχοφόρος



38

Νόμος

Έτσι φάνηκε η ειμαρμένη

στις φράουλές μας

με χνούδι

άσπρο, απαλό



39

Cecil

Ούτε στιγμή δε γρατζουνίστηκες στο πρόσωπο

Στα χέρια ίσως λίγο, στους καρπούς

στα μπράτσα, στα μπούτια, στα κωλομέρια

Οι γάτες στους δρόμους που χιμούσαν ξεδιάντροπα

και χαϊδεύονταν

Οι φωτογραφίες από τα ταξίδια. Χιλιάδες φωτογραφίες

Στο Βορρά, έτσι κι αλλιώς, κανείς δε νοιάζεται

έλεγες, δεν ενοχλούν



40

Οι γέροι στο φούρνο σπαταλούν ησυχία

Χωρίς βιασύνη

Είναι ευλογία, λένε, τα βάθη των ωκεανών



41

Τζαβέλλα

Ποιος ξύπνησε νωρίς

κι έτρεχε με τ' άλογα σ' ένα χωράφι

Ή τα κοιτούσε μόνο

κι έκανε τον αέρα στις χαίτες τους

με το στόμα

Ποιος ένοικος σε ποια ηρωική οδό

σε ποια ταράτσα



42

Αγωγή

Το κορίτσι στο κλαδί κρεμιέται

Χαίρεται

Το κορίτσι ακόμα κοιμάται

Θεραπεύεται

Γέρνουν τα υψικάμινα στήθη του

στο πλάι και πλακώνονται



43

Στα γόνατα

Οι ημέρες στα γόνατα

ήρεμες και διαδοχικές, χωρίς κουβέντα

μπαίνουν και σφουγγαρίζουν

Ισορροπούν τα στήθη τους γεμάτα

στα φουστάνια τους

κι απλώνουν τα πανιά τους στην αυλή

όταν τελειώσουν



44

Ποτέ

Δε θέλαμε να κρεμάσουμε κάτι στους τοίχους

τους θέλαμε άδειους, γυμνούς

να μη λεν καμιά ιστορία

ν' ανατέλλει και να δύει επάνω τους ο ήλιος



45

False vacua

Οι ευθείες, τσουλήθρες προς Στρέφη

Μια μέρα θα γυρίσουν

να κάνουν γκράφιτι σε μία τυφλή όψη

ανάμεσα στα παραθυράκια

το κορίτσι που κοίταξε όλο γωνίες την Κυριακή

πολύ νέο στο καφέ του μηδενός

πολύ όμορφο στην σκιά του φοίνικα

λιγνό στην άλλη πόλη

Θα τον σβήσουν μια μέρα τον Λυκαβηττό



46

Check out

Υπάρχουν πολλά σχήματα. Κάποια απλά προς επίρρωση

Πολλά πρόσωπα, πολλές ημερομηνίες. Πολλά κόμματα

πολλοί δρόμοι, πολλά λάστιχα σε ταράτσες, πολλές περαστικές

πολλές άλλες πόλεις, πολλές κόκκινες κουρτίνες

Πολλά δωμάτια. Πολλά ίσια μαλλιά, πολλά ψίχουλα σε πατώματα

Πολλά πιάτα σε νεροχύτες για πολλές ημέρες

Υπάρχουν πολλά δευτερόλεπτα



47

Συγκομιδή

Ό,τι υπάρχει εδώ είναι η ελπίδα στις ταράτσες

βαρέλια για φως

Άγγελοι που ξύνουν μήλα πριν πέσουν για ύπνο



48

Non

Πόσες γυναίκες χάρηκαν

με το γόνατο αγκαλιά

σκάλωσαν με τον βραχίονα να στερεώνει την κνήμη

τόσα άηχα “n” στο τέλος

μ' ένα πέλμα να ξεφεύγει στο πάτωμα



49

Addition in Proof

Ηρωικός κιθαρισμός για μια ξένη βασίλισσα

με κίτρινα κατάρτια και ξεβαμμένο στεφάνι

με ξεπλυμμένες τέντες με μπαλώματα

από τις λίγες βροχές και τον πολύ ήλιο

μπλε η πράσινες

με λεπτά κορίτσια που κάθονται μόνα στις στοές

απείραχτα

με αθλητικά παπούτσια σε στενούς αστράγαλους

και ελαφριά υφάσματα σε άθραυστους λαιμούς

ωχρούς κυμματισμούς στην ιστορία

με λάστιχα που μαιανδρίζουν στα μπαλκόνια

πεταμένα

με φουσκωμένες σακκούλες ακουμπισμένες σε πυλώνες

πριν το δρόμο

γεμάτες τίτλους και σανδαλιζόμενες που γέρνουν

και παλεύουν να διώξουν ένα χαλίκι με το δάχτυλο

εκεί στην άκρη



50

Στόμα

Είχες στο χέρι όλο το κίτρινο των προσόψεων

όλη την ψύχρα

την ισχνότητα των γύψων στα στήθη

Είχε αρχίσει να ψιχαλίζει και σε τράβηξα

Κανέναν δε νοιάζαμε τότε

κολώνες ήμασταν στην άκρη του δρόμου



51

E.D.

Ω Αμερική! Μας έμαθες την αλήθεια

στις ουρές των ταμείων των σούπερ μάρκετ

με παιδιά που περιμένουν υπομονετικά την σειρά τους

να γεννηθούν

Στις άπαρτες θάλασσες των πάρκινγκ

και τους υπαινισσόμενους ουρανούς

Πώς μας έμαθες να λέμε πάντα την αλήθεια

να κυοφορούμε βάρη σε μεγάλες μαύρες σακκούλες

που θα τις μαζεύουν το ξημέρωμα πριν ξυπνήσουμε

συμπαθητικά κίτρινα σκουπιδιάρικα

με τον ελάχιστο δυνατό θόρυβο

Να κυκλοφορούμε με διπλώματα οδήγησης

για ν' αγοράζουμε αλκοόλ και τσιγάρα από τα βενζινάδικα

και να φεύγουμε

Πώς μας έμαθες να είμαστε ειλικρινείς, Αμερική

να τα λέμε όλα όπως έχουν

όπως τα γράφουν τα διαγνωστικά εγχειρίδια

52



και τ' αντανακλούν τα τζάμια των ουρανοξυστών

στις πεδιάδες με τα βουβάλια και με τα στάχυα

στις άτμητες ευθείες των ωκεανών και των ερήμων

μπροστά σε συζύγους

της διεύθυνσης διαστημικών ερευνών σε πάρτυ



53

Καθέτως

Τι δόλια αίσθηση η συμφωνία των πορτραίτων

Δύο σιδηροσωλήνες μ' ασήμαντη διάμετρο

αντικείμενοι



54

11 Μαρτίου

Λιγνή ελευθερία του σταθμού

ποια ενάτη περιμένει να γυρίσεις



55

Δεσποινίς Benker

Γράψτε απλά

για έναν σκύλο που είδατε να περνά το δρόμο

μ' ένα μπουκάλι πιασμένο στο στόμα του

για όσες φορές κοιτάξατε έξω από το παράθυρο

για τις καθημερινές σας επισκέψεις στο μανάβικο

Γράψτε για ένα μικρό πεπόνι εκτός εποχής

που χωρέσατε στο χέρι σας



56

Κοινή ησυχία

Εμένα η Σέριφος είναι ένα σημάδι στο μέτωπο

από ένα παγούρι, ένα μεσημέρι



57

Ημέρα

Μια μέρα θα φανεί ο άτυπος ήλιος

κλινήρης στην τεμπέλα θάλασσα,

ήμερος, ξεσκέπαστος

όσο τραβάει το μεσημέρι



58

Οδός Απολιθωμάτων

Ανάμεσα σε ορθομαρμαρώσεις και κοτρώνες

η ευθυμία χεόντων λαστίχων



59

Φωτογραφίες

Όταν μένει ένα μόνο τσιγάρο

αδειάζω το πακέτο, το πετάω

ανοίγω το επόμενο

και το ακουμπάω επάνω του

δίπλα στον αναπτήρα, ευθυγραμμισμένο

να περιμένει



60

Με ερωτοτροπιασμό πάντοτε τα ρουθούνια

προχωρούν αδούλωτα χωρίς να σκοντάφτουν



61

Υδράργυρος

Τίποτα δε θυμάμαι

παρά την ελαστική κρούση των σφαιρών

στο ανέβασμα της σκάλας



62

Pritchatts Road

Στην οδό Pritchatts τα χόρτα στην άκρη

είναι πάντα βρεγμένα

και ο θεός αγαπάει με κόκκινα τούβλα



63

Νομίσματα

Σταθήκατε ανάξιοι, θα πουν όταν φτάσουν

Αλήθεια

Τόσα χρόνια πέρασαν από τα χέρια μας

και τίποτα δε βγήκε απ' αυτά

Κλεισμένοι στα γραφεία μας στήναμε μπουκάλια στα ράφια

και λεξικά από παλαιοπωλεία της κεντρικής Ευρώπης

και καθόμασταν να τα κοιτάμε

Δεν ξεσκονίσαμε ποτέ

κι αφήναμε τα παράθυρα ανοιχτά στη βροχή

να μην σταματάμε να καπνίζουμε

Κι αυτή έμπαινε μέσα

κι αντί να μαζεύουμε τα νερά

εμείς τ' αφήναμε να στεγνώνουν στο πάτωμα

και κοιτάζαμε



64

Φιλαρμονική Μαΐου

Και αυτός ακόμα ο Μάιος

μόλις του πέθανε η πεθερά κι έπαψε να τη γηροκομεί

ξεκίνησε να γηροκομεί τη γυναίκα του

που πήρε από ομοιότητα κι αγάπη

κι ας του έπεφτε μεγάλη κι ας ξενιτεύτηκε για χάρη της



65

Σκάλα

Κατέβαινε

με το ένα χέρι στο λουρί να στερεώνει

μια τσέπη που έλλειπε

να χωρά την αδικία των φορεμάτων



66

Ιούλιος 2

Ξέρεις τα σκιάχτρα;

Που σπρώχνουν τον ήλιο με τον αγκώνα

Μένουν φτωχά, αγνώριστα

σκιές σε λιθοδομές, σε πεζούλια

ψάθινες αστοχίες σε οδικούς χάρτες



67

Πιετά

Σκιερή η ζωή στον πρώτο

χωρίς ασανσέρ

μ' όσα χωράει ν' ανεβάσει ένα μικρό καλάθι

δεμένο στο μπαλκόνι



68

Ο αφρός των εκτάσεων

Έγραφαν στα καλάμια τους σχέδια

λεβάντες σκέτες, λεβάντες σε κύλικες

και οι τολμηρότεροι ζωγράφιζαν

χαμηλά μέχρι τα κόκκαλα του ταρσού



69

Φέρελπις

Εκατόν εξήντα δύο χιλιάδες πεντακόσια ευρώ

αποτιμήθηκε η συντομότατη ημερολογιακή εγγραφή

ενός απαρατήρητου συντρόφου



70

Ευθεία

Από την αυστηρή πλευρά

την κίτρινη, την λιτή

έτρωγε το πρόσωπό της κι έμοιαζε

και επάνω στο τραπέζι

σκληρό σαν τον ήλιο των Αδάνων

καταγωγή

ένα μπουκάλι μπύρα μισοτελειωμένο



71

Καφενείο

Έκοψαν τον πλάτανο

Θύμωσαν οι χωριάτες

Θα έπαιρναν τα κλαδιά να τα πετάξουν

στην αυλή του Δήμου

Όταν φύσηξε

χώθηκαν δύο κλαδιά στο καφενείο

και κανείς δεν τα είδε



72

Θαμώνες

Πηγαίνουν μέσα ένας ένας

ανά μισάωρο περίπου. Κατ' επανάληψη

Φανερά βήματα

δεν ξέρουν να κρύψουν

Όλοι θα πάνε

Μέχρι να σβήσουν τα φώτα

και ν' αρχίσουν να σκουπίζουν το πάτωμα



73

Χωρίς υπόγειο

Πρέπει να πληρωθεί η προοπτική

Είναι το σπίτι από το πλάι

τα υλικά

το μπαλκόνι που στάζει στο πεζοδρόμιο

ο προσανατολισμός, οι επιφάνειες




