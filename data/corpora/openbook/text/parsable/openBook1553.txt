





































MergedFile


Παραμύθι
του Χρήστου 'ChIossif' Ιωσηφίδη

Μια φορά και ένα καιρό στο καφενείο της Παραμυθούπολης ο μάγος Μέρλιν 

παραπονέθηκε στον Πινόκιο:

– «Πάει καιρός που έχω να φταρνιστώ. Λες να με ξέχασαν οι άνθρωποι και 

να μην λένε πια παραμύθια μου;»

– «Μπα...  μην ανησυχείς.  Όλο και  κάποιος  θα σε  θυμηθεί.  Κι  εγώ την 

προηγούμενη βδομάδα δεν φταρνίστηκα ούτε μια φορά...»

Ο μάγος Μέρλιν πρόσεξε την μύτη του Πινόκιο: δεν μεγάλωσε, είπε αλήθεια.

– «Ο Τεν-τεν κάνει θραύση αυτή την εποχή. Η ταινία του βλέπεις... κι εγώ 

θυμάμαι πριν από 7 χρόνια έτσι ήμουν.»

– «Ε,  κι  εσύ  τι  παραπονιέσαι»  πετάχτηκε  ο  Βασιλιάς  Αρθούρος  που 

καθόταν  στο  διπλανό  τραπέζι.  «Θέλεις  να  γίνεις  σαν  την 

Κοκκινοσκουφίτσα  που  χωρίς  το  φάρμακό της  για  το  φτάρνισμα  δεν 

μπορεί να μιλήσει;»

– «Ή σαν την Μπάρμπι» πετάχτηκε ο Τζον- τζον «που κάθε λεπτό αλλάζει 

ρούχα... αν δεν μείνει γυμνή όλη νύχτα ξεχασμένη...»

– «Μην φοβάσαι  Μέρλιν» είπε  ο Καραγκιόζης.  «Το  πρόβλημά μας δεν 

είναι  αν  θα μας  ξεχάσουν.  Είμαστε  τόσα χρόνια  τώρα οι  ίδιοι  και  οι 

ίδιοι...  οι  άνθρωποι  δεν  λένε  καινούργια  παραμύθια  να  γεννηθεί  και 

κάποιος άλλος... τελευταίος ήταν ο ΜακΚουίν που έγινε γνωστός απ' την 

ταινία.  Χωρίς  τον  κινηματογράφο  και  το  θέατρο  θα  είχαμε 

εξαφανιστεί...»

– «Ο κινηματογράφος...» ψέλλισε ο Πινόκιο. «Καλός είναι δεν λέω...αλλά 

η  ευχαρίστηση  να  σε  μελετάει  στο  παραμύθι  του  ένας  παππούς  που 

μιλάει στα εγγόνια του, μια μητέρα που βάζει για ύπνο τα παιδιά της 



είναι  άλλο  πράγμα»,  είπε  και  η  μύτη  του  μίκρυνε.  Είπε  μια  μεγάλη 

αλήθεια.

– «Οι άνθρωποι δεν λένε πια παραμύθια»,  είπε ο κακός λύκος. «Κι εγώ 

παρότι ...αψού... φταρνίζομαι συχνά δεν το ευχαριστιέμαι: όλα τα παιδιά 

ξέρουν ...αψού... τα παραμύθια μου και βαριούνται. Αφήστε που κάνουν 

και  λάθος οι  παραμυθάδες  και  ...αψού...  λένε άλλα αντί  άλλων:  το τι 

βάζουν  μέσα  στην  κοιλιά  μου  δεν  λέγεται...  και  μερικές  φορές  τα 

...αψού... ξεχνάνε μέσα»

Όλοι οι ήρωες των παραμυθιών έγειραν το κεφάλι σκυθρωποί. Αυτή ήταν η 

αλήθεια: οι άνθρωποι δεν έφτιαχναν πια νέα παραμύθια αλλά έλεγαν συνέχεια 

τα  ίδια  και  τα  ίδια,  τα  έκαναν  ταινίες  και  τα  έβλεπαν  όλοι  μαζί.  Οι 

παραμυθάδες είχαν χάσει την έμπνευσή τους; τα παιδιά δεν ήθελαν να ακούν 

παραμύθια; τι φταίει;

Βράδιασε... Ο παππούς μπήκε κουρασμένος στο σπίτι. Ήταν φορτωμένος ξύλα, 

βρώμικος  και  ιδρωμένος.  Ο  γιος  του  έλειπε,  καιρό  τώρα,  σε  ταξίδι  για 

δουλειά... Η μάνα καθάριζε το σπίτι...

– «Μην  τα  ακουμπήσεις  εδώ.  Μόλις  καθάρισα...  βάλτα  κατευθείαν  στο 

τζάκι», φώναξε η μάνα.

– «Παππού, παππού... τι μας έφερες;», φώναξαν τα τέσσερα εγγόνια του.

– «Πολλά ξύλα για ν' ανάψουμε μια μεγάλη φωτιά να ζεσταθούμε», είπε ο 

παππούς χαμογελώντας.

– «Μόνο; δώρο; γλύκισμα; παιχνίδι;», μουρμούρισαν δυσαρεστημένα.

Ο παππούς δεν μίλησε. Στεναχωρήθηκε όμως. Μόνο τα δώρα και τα παιχνίδια 

υπάρχουν; Χάθηκε μια αγκαλιά; ένα φιλί; ένα παραμύθι...

Μια ιδέα του ήρθε.



– «Έφερα και κάτι άλλο μαζί μου».

– «Τι; τι; πες μας. Πες μας», φώναξαν με μιας τα πιτσιρίκια.

– «Καθίστε να ανάψω την φωτιά, να πλυθώ και θα κάτσω μαζί σας να σας 

το πω», είπε ο παππούς.

Η φωτιά είχε ανάψει καλά. Οι φλόγες της πήγαιναν μέχρι ψηλά στην καμινάδα. 

Το  δωμάτιο  είχε  ζεσταθεί  για  τα  καλά,  ενώ  τα  παιδιά  γύρω από  το  τζάκι 

κοίταζαν τον παππού με λαχτάρα.

Ο παππούς σκεφτόταν... ωραία ιδέα να τους πει ένα παραμύθι... αλλά ποιο; τα 

ήξεραν όλα: κοκκινοσκουφίτσα, γουρουνάκια ... όλα... όλα. Έστυβε το μυαλό 

του να σκεφτεί κάτι καινούργιο: έναν καινούργιο ήρωα σε ένα νέο έξυπνο και 

μεγάλο, ένα όμορφο παραμύθι.

– «Μια φορά κι ένα καιρό...», ξεκίνησε αλλά τα παιδιά τον διέκοψαν

– «Πάλι παραμύθι μας έφερες; τα ξέρουμε όλα», είπαν με δυσφορία.

– «Παραμύθι. Αλλά τι παραμύθι... ένα παραμύθι, μισό παραμύθι και μισό 

ιστορία. Το έμαθα στο δάσος. Μου το είπε η Άδηλη...»

Ξαφνικά η Άδηλη γεννήθηκε μέσα στην Παραμυθούπολη. Ο Πινόκιο πρώτος 

αλλά και όλοι οι άλλοι βγήκαν απ' το καφενείο και έτρεξαν στην πλατεία: μια 

υπέροχη  νεράιδα  είχε  μόλις  γεννηθεί.  Ένας  παππούς  έφτιαξε  ένα  νέο 

παραμύθι...

Το «Παραμύθι» του Χρήστου 'ChIossif' Ιωσηφίδη διέπεται από την άδεια: 
Creative Commons Αναφορά προέλευσης - Μη Εμπορική Χρήση - Παρόμοια Διανομή 3.0 

Μη εισαγόμενο. 
[ http://creativecommons.org/licenses/by-nc-sa/3.0/ ] 



Ο Κανέλος
του Χρήστου 'ChIossif' Ιωσηφίδη

Η Άδηλη συνηθίζει  να είναι  πάντα κρυμμένη από τους ανθρώπους.  Ζει  και 

χαίρεται την φύση: τα λουλούδια, τα δέντρα και τα ζώα της. Ξέρει την γλώσσα 

όλων των ζώων και των φυτών και μερικές φορές τους πιάνει κουβέντα, ενώ 

πάντα ψάχνει  και  βρίσκει τρόπους να λύνει όλα τα προβλήματά τους με το 

μαγικό ραβδάκι και την αγάπη της. 

Μια μέρα, κρυμμένη όπως συνήθιζε, παρακολουθούσε έναν ξυλοκόπο. Αυτός 

είχε έρθει στο δάσος με το κάρο του. Ένα άλογο, ο Κανέλος ήταν δεμένος στο 

κάρο και κουβαλούσε κάθε μέρα τα ξύλα. Ο ξυλοκόπος κάθε πρωί ξεκινούσε 

από το χωριό και πήγαινε στο δάσος. Διάλεγε δυο-τρία γέρικα δέντρα και αφού 

τα έκοβε, φόρτωνε τα κούτσουρά τους στο κάρο και με τον Κανέλο πήγαινε 

στο χωριό να τα πουλήσει.

Σήμερα ο ξυλοκόπος ήταν χαρούμενος. Οι άνθρωποι κάτω στο χωριό του είχαν 

ζητήσει περισσότερα ξύλα και έτσι έπρεπε να κόψει πιο πολλά δέντρα και να 

πάρει περισσότερα λεφτά. Έπρεπε και να βιαστεί για να μην τον προλάβει η 

νύχτα.

Το απόγευμα φόρτωσε με τα ξύλα του το κάρο και ξεκίνησε με τον Κανέλο το 

δρόμο  προς  το  χωριό.  Ο  Κανέλος  ήταν  πολύ  στεναχωρημένος  διότι  ήταν 

φορτωμένος πολύ και κουραζόταν να τραβάει το κάρο. Η Άδηλη το κατάλαβε 

και αποφάσισε να κρυφτεί κάτω από την κοιλιά του και να του κάνει παρέα 

πετώντας μέχρι το χωριό. Στο δρόμο θα μιλούσαν και έτσι ο Κανέλος ίσως 

ξέχναγε λίγο τον πόνο του να κουβαλήσει τόσα πολλά ξύλα.

Ο ξυλοκόπος ξεκίνησε  με τα  πόδια  δίπλα στο άλογό του.  Τον Κανέλο τον 

αγαπούσε πολύ και στεναχωριόταν κάθε φορά που τον φόρτωνε. Αλλά απ' την 

άλλη  έπρεπε  να  πάει  πολλά  ξύλα  στο  χωριό  διότι  οι  άνθρωποι  ήθελαν  να 



ζεσταθούν και ζητούσαν κάθε φορά όλο και περισσότερα ξύλα και αυτός θα 

έπαιρνε περισσότερα χρήματα. Άλλωστε κανείς άλλος δεν ερχόταν μαζί του, με 

το κάρο του, να κόψει κι εκείνος ξύλα και, μαζί, να κουβαλήσουν τα διπλά 

ξύλα στο χωριό. Όλοι οι άλλοι άνθρωποι είχαν άλλες δουλειές και κανείς δεν 

νοιαζόταν πως θα έφερνε τα ξύλα ο ξυλοκόπος μας.

Στο δρόμο ο Κανέλος είχε κουραστεί πολύ. Η Άδηλη του είπε να πηγαίνει πιο 

σιγά αλλά μόλις έκοψε λίγο ταχύτητα ο ξυλοκόπος τον τράβηξε.

– «Έλα Κανέλο. Μην σταματάς. Δεν πρέπει να μας βρει η νύχτα».

Και ο Κανέλος αγαπούσε το αφεντικό του και έβαλέ όλη του την δύναμη να 

συνεχίζει με την ίδια ταχύτητα. Στο δρόμο όμως πάτησε μια πέτρα και το πόδι 

του γύρισε από την κούραση και πόνεσε. Σταμάτησε με μια μεγάλη κραυγή.

Ο ξυλοκόπος κατάλαβε ότι το άλογό του χτύπησε και πήγε να δει το πόδι του. 

Αλλά η Άδηλη πρόλαβε πρώτη και άγγιξε με το ραβδάκι της το πονεμένο πόδι 

του Κανέλου. Αμέσως ο πόνος πέρασε και ο Κανέλος ήταν πάλι έτοιμος.

– «Αγόρι μου. Δεν ήταν τίποτε. Παραπάτησες σε μια μικρή πέτρα. Πάμε 

στο  χωριό  και  σήμερα  θα  σου  δώσω  διπλό  σανό  να  φας»  είπε  και 

συνέχισαν με την ίδια ταχύτητα.

Στο χωριό οι χωρικοί περίμεναν τον ξυλοκόπο. Πήραν όλα τα ξύλα, πλήρωσαν 

και  ζήτησαν  περισσότερα  για  αύριο.  Ο  ξυλοκόπος  αύριο  έπρεπε  να  κόψει 

περισσότερα ξύλα και ο Κανέλος να κουβαλήσει περισσότερο φορτίο.

Έτσι κι έγινε... Την επόμενη ο ξυλοκόπος έκοψε τέσσερα γέρικα δέντρα και τα 

φόρτωσε στο κάρο. Ο Κανέλος δεν είχε δύναμη να τα κουβαλήσει...

Η Άδηλη αποφάσισε να πάει μαζί με τον Κανέλο και σήμερα να του κρατήσει 

συντροφιά και  να τον βοηθήσει  αν χρειαστεί  με το φορτίο του.  Ο Κανέλος 

παραπάτησε δυο φορές αλλά και τις δύο η Άδηλη τον χτυπούσε με το ραβδάκι 

της και πέρναγε ο πόνος.

Έτσι  το μαρτύριο του Κανέλου δεν τελείωνε...  κάθε μέρα οι  άνθρωποι  στο 



χωριό  ήθελαν  όλο  και  περισσότερα  ξύλα,  κανείς  δεν  πήγαινε  μαζί  με  τον 

ξυλοκόπο με το κάρο του και το άλογό του να μοιραστούν το φορτίο και ο 

ξυλοκόπος ήταν αναγκασμένος να κουβαλάει όλο και περισσότερα ξύλα κάθε 

μέρα. Ο Κανέλος έπεφτε όλο και συχνότερα και πόναγε πολύ αλλά η Άδηλη 

αμέσως, με το ραβδάκι της έδιωχνε τον πόνο. Δεν μπορούσε όμως να σηκώσει 

το φορτίο του Κανέλου.

Έπρεπε κάτι να σκεφτεί... κάτι ήταν λάθος... δεν μπορεί κάθε μέρα η ζωή αυτού 

του  ζώου  να  γίνεται  χειρότερη  χωρίς  κανείς  να  φροντίζει  γιαυτό.  Και  ο 

ξυλοκόπος, αφού έβλεπε ότι ο Κανέλος μπορούσε να τραβήξει το κάρο, κάθε 

μέρα τον φόρτωνε όλο και  περισσότερο και  πουλούσε όλο και  περισσότερα 

ξύλα και έβγαζε όλο και περισσότερα χρήματα.

Και ξαφνικά μια μέρα ήρθε μια ιδέα στην Άδηλη: αποφάσισε να μην βοηθήσει 

ξανά τον Κανέλο. Στο δρόμο που ο Κανέλος έπεσε, η Άδηλη δεν τον χτύπησε 

με το ραβδάκι της αλλά του ψιθύρισε γλυκά στο αυτί:

– «Χτύπησες...  κάνε υπομονή και ο πόνος θα περάσει μόνος του. Αν σε 

κάνω καλά το άπληστο αφεντικό σου δεν πρόκειται να σε αφήσει ήσυχο 

και κάθε μέρα θα σε φορτώνει όλο και περισσότερα ξύλα.»

Ο ξυλοκόπος έντρομος κοίταξε τον Κανέλο ξαπλωμένο κάτω να μην αντέχει 

τον πόνο και το φορτίο. Και τότε κατάλαβε: είχε ζητήσει από το άμοιρο το 

ζωντανό να κουβαλήσει πολύ περισσότερα απ' όσα μπορούσε. Ήταν άπληστος: 

προτίμησε τα πολλά λεφτά και ξέχασε την αγάπη για το ζώο του που με τόση 

πίστη τον βοηθούσε κάθε μέρα. Αμέσως ξεφόρτωσε το κάρο, περιποιήθηκε την 

πληγή του Κανέλου και κατέβηκε στο χωριό χωρίς ξύλα.

Οι άνθρωποι φώναζαν:

– «Που είναι τα ξύλα μας; Δεν μας έφερες ξύλα;»

– «Χτύπησε το άλογό μου. Αύριο θα πάω να φέρω λίγα ξύλα όσα μπορεί 



να κουβαλήσει ο Κανέλος μου. Αν θέλετε κι άλλα να έρθετε μαζί μου με 

τα κάρα σας και τα άλογά σας και να δουλέψετε κι εσείς. Δεν κουβαλάω 

περισσότερα ξύλα» είπε ο ξυλοκόπος με αγανάκτηση κι έφυγε προς το 

σπίτι του.

Από τότε και κάθε μέρα η Άδηλη έβλεπε με χαρά τον ξυλοκόπο να κόβει δύο 

γέρικα δέντρα, να τα φορτώνει στο κάρο και ο Κανέλος, χωρίς να κουράζεται 

πολύ, να τα κουβαλάει στο χωριό. Ο ξυλοκόπος έπαιρνε λίγα λεφτά αλλά ήταν 

αρκετά για να ζει. Κι έτσι αυτός, η οικογένειά του και το ζώο του, ο Κανέλος, 

ζήσαν καλά και εμείς καλύτερα.

Το παραμύθι «Ο Κανέλος» του Χρήστου 'ChIossif' Ιωσηφίδη διέπεται από την άδεια: 
Creative Commons Αναφορά προέλευσης - Μη Εμπορική Χρήση - Παρόμοια Διανομή 3.0 

Μη εισαγόμενο. 
[ http://creativecommons.org/licenses/by-nc-sa/3.0/ ] 



Η λίμνη του Βρασίδα
του Χρήστου 'ChIossif' Ιωσηφίδη

Η  Άδηλη  συχνά  –  πυκνά  έβγαινε  από  το  δάσος,  ακολουθούσε  το  μικρό 

ποταμάκι και πήγαινε στην κοντινή λιμνούλα. Εκεί, κρυμμένη πάντα μέσα στα 

καλάμια, παρατηρούσε τα ζώα που μαζευόντουσαν για να πιουν νερό και να 

συζητήσουν.

Σήμερα όμως τα πράγματα ήταν διαφορετικά: η λίμνη ήταν έρημη. Κανένα ζώο 

δεν ήταν εκεί ενώ μια αφόρητη μυρωδιά μύριζε στον αέρα. Η Άδηλη τα'χασε τι 

έγινε; γιατί τέτοια ησυχία; τι είναι αυτή η μυρωδιά;

Όπως πέταγε γύρω γύρω να καταλάβει τι είχε γίνει, βλέπει έναν βάτραχο τον 

Βρασίδα. Καθόταν πάνω σε ένα βραχάκι στην ακτή και έκλαιγε.

– «Γεια σου, Βρασίδα» ψιθύρισε η Άδηλη. «Τι έχεις; γιατί κλαις;»

– «Η λίμνη μου... πάει... βρώμισε... το σπίτι μου... οι φίλοι μου...», φώναζε 

με λυγμούς.

– «Ηρέμησε  και  πες  μου  τι  έγινε»,  είπε  η  Άδηλη και  τον  χάιδεψε  στο 

πράσινο κεφάλι του.

Ο Βρασίδας άρχισε να της λέει: «Σήμερα, πολύ πρωί, νύχτα σχεδόν ακόμη... 

μόλις είχα ξυπνήσει και βγήκα εδώ στον βράχο μου να δω την λίμνη μου να 

ξυπνάει.  Ξαφνικά από τον δρόμο ακούστηκε ένα φορτηγό.  Ήρθε ένα μικρό 

φορτηγό  με  δύο  ανθρώπους.  Κατέβασαν  από  το  φορτηγό  τρία  πλαστικά 

βαρέλια και τα άδειασαν στην λίμνη. Τους άκουσα που έλεγαν:»

– «Δεν είναι κανείς τριγύρω. Άδειασέ τα γρήγορα να φύγουμε»

– «Η λίμνη είναι μικρή και δεν πρόκειται να καθαρίσει. Θα ψοφήσουν και 

τα ζώα που θα έρθουν εδώ»

– «Μην μιλάς και δούλευε. Εγώ σε πληρώνω. Και τι σε νοιάζουν τα ζώα; 

εδώ έχουμε τόσα βαρέλια με λύματα και ξέρεις πόσα μας ζητάνε να τα 



ανακυκλώσουμε; Άδειασέ τα γρήγορα μην μας δει κανείς και πάμε να 

φύγουμε.»

«Έτσι είπαν και άδειασαν τα βαρέλια. Αμέσως το νερό βρώμισε και απλώθηκε 

μια μυρωδιά. Τα ζώα που ήρθαν να πιουν νερό δεν πλησίαζαν. Κι εγώ μόλις 

έβαλα το πόδι μου μέσα αισθάνθηκα ένα κάψιμο και αμέσως το τράβηξα. Και 

τότε είδα την οικογένειά μου και τους φίλους μου να επιπλέουν πεθαμένοι... 

είχαν όλοι καεί από τα χημικά που έριξαν στην λίμνη μας. Κάνε κάτι Άδηλη... 

τιμώρησε αυτούς τους ανθρώπους... σώσε μας...» φώναξε ο Βρασίδας.

Η Άδηλη κάθισε σκεφτική. Ασυνείδητοι άνθρωποι ρύπαναν την λίμνη. Αμέσως 

πήρε το μικρό μαγικό ραβδάκι της και τσουπ... το βούτηξε στην λίμνη και την 

καθάρισε αμέσως. Δεν μπορούσε όμως να αναστήσει την οικογένεια και τους 

φίλους του Βρασίδα... και έτσι ήταν πολύ στεναχωρημένη.

Ο Βρασίδας μόλις είδε ότι καθάρισε το νερό χάρηκε. Έριξε μια μεγάλη βουτιά 

και χάθηκε βαθιά στην λίμνη. Πήγε στο σπίτι του και στην γειτονιά του αλλά 

δεν βρήκε κανέναν. Όλοι είχαν πεθάνει. Γύρισε στην Άδηλη και της είπε:

– «Σε ευχαριστώ. Καθάρισες την λίμνη μας αλλά αλίμονο... είναι πια πολύ 

αργά... δεν βρήκα κανέναν ζωντανό.»

– «Μην ανησυχείς», του είπε η Άδηλη. «Τώρα που καθάρισε το νερό θα 

έρθουν άλλα ζώα και θα κάνεις νέους φίλους και γείτονες»

Δεν πρόλαβε να τελειώσει τα λόγια της και ήρθε ένα αυτοκίνητο. Βγήκαν οι 

δύο άνθρωποι και πλησίασαν την λίμνη.

– «Περίεργο...  το  ξημέρωμα  ρίξαμε  δύο  βαρέλια  λύματα  και  η  λίμνη 

καθάρισε  κιόλας.  Πρέπει  να  έχει  κάπου πηγή  και  να  ανανεώνεται  το 

νερό», είπε χαρούμενος ο ένας.

– «Εδώ έχει δυο ψόφια βατράχια», είπε σκεπτικός ο άλλος.

– «Και  για  δυο  βατράχια  κάνεις  έτσι.  Εδώ  σωθήκαμε...  αυτή  η  λίμνη 



ανανεώνεται γρήγορα και είναι ευκαιρία να ρίξουμε εδώ και τα υπόλοιπα 

βαρέλια.  Αύριο  πρωί  πρωί,  πριν  χαράξει,  θα  'ρθουμε  και  θα  τα 

αδειάσουμε όλα», είπε και μπήκε στο αυτοκίνητο και έφυγαν μακρυά.

Η Άδηλη έμεινε άφωνη: οι άνθρωποι είναι τόσο κακοί και ασυνείδητοι που θα 

επαναλάβουν την βρώμικη πράξη τους.  Κι  αν  η Άδηλη,  ξανακαθαρίσει  την 

λίμνη, αυτοί θα έρχονται ξανά και ξανά και συνέχεια θα ρίχνουν τα βρώμικα 

χημικά τους μέσα στην λίμνη. Κάτι έπρεπε να κάνει... αλλά τι; τι;

Και ξαφνικά της ήρθε μια ιδέα: να μιλήσει στον δασοφύλακα.

Η Άδηλη ήταν νεράιδα και ήξερε όλες τις γλώσσες των φυτών, των ζώων και 

των  ανθρώπων.  Αλλά  ήταν  άδηλη,  δηλαδή  πάντα  κρυμμένη  και  δεν  είχε 

φανερωθεί  ποτέ  σε  άνθρωπο.  Αυτή  τη  φορά  όμως  δεν  μπορούσε  να  κάνει 

αλλιώς.  Ο  δασοφύλακας  ήταν  ο  μόνος  άνθρωπος,  που  ήξερε  η  Άδηλη  ότι 

αγαπούσε  το  δάσος  σαν  κι  αυτή.  Και  μόνο  αυτόν  εμπιστευόταν.  Έτσι 

αποφάσισε να του φανερωθεί και να του μιλήσει...

Ο δασοφύλακας περπατούσε στο δάσος και κοίταζε τα δέντρα. Ξαφνικά πίσω 

από  ένα  μεγάλο  δέντρο  είδε  ένα  αστεράκι.  Έτριψε  τα  μάτια  του...  είναι 

δυνατόν...  αστέρι,  τόσο δα  μικρό,  μέρα μεσημέρι...  Είχε  μείνει  άφωνος.  Το 

αστεράκι τον πλησίασε και τότε είδε πως ήταν μια μικρή κοπέλα, νεράιδα, με 

διάφανα μικρά φτερά που συνέχεια φτερούγιζαν.

– «Γεια  σου  είμαι  η  Άδηλη,  η  νεράιδα του δάσους»,  του είπε  η  μικρή 

νεράιδα.

– «Ονειρεύομαι...», ψέλλισε ο δασοφύλακας. «Βλέπω νεράιδες.»

– «Όχι δεν ονειρεύεσαι. Είμαι η Άδηλη η νεράιδα του δάσους και πρέπει 

να σου μιλήσω για κάτι πολύ σημαντικό», φώναξε η Άδηλη.

– «Πες μου, πες μου ότι θες», είπε ο δασοφύλακας και δεν μπορούσε να 

κρύψει την χαρά του που είχε συναντήσει μια νεράιδα.



– «Αύριο το πρωί, ξημέρωμα, κάτω στην λίμνη, θα έρθουν δύο άνθρωποι 

με ένα φορτηγό και θα αδειάσουν λύματα, βρώμικα χημικά. Πρέπει να 

τους εμποδίσεις. Κάνε ότι μπορείς... αλλά πρόσεξε δεν πρέπει ποτέ και 

σε κανέναν να πεις ότι με είδες ή ότι στο είπα εγώ. Γιατί είμαι άδηλη, 

δηλαδή κρυφή και δεν πρέπει να φανερωθώ ποτέ... ποτέ...»

– «Μην ανησυχείς. Δεν θα σε φανερώσω. Και τώρα αμέσως θα πάω στην 

δασοφυλακή:  θα  ενημερώσω  την  αστυνομία  και  τον  εισαγγελέα  να 

έρθουν να τους συλλάβουν», είπε ο δασοφύλακας και έφυγε τρέχοντας.

Ακριβώς έτσι έγινε: ο εισαγγελέας μαζί με πολλούς αστυνομικούς κρύφτηκαν 

από  την  νύχτα  γύρω  γύρω  στην  λίμνη.  Όταν  το  ξημέρωμα  ήρθαν  οι  δύο 

άνθρωποι με το φορτηγό και τα βρώμικα χημικά τους τους σταμάτησαν και 

τους συνέλαβαν πριν κάνουν κακό. Κι έτσι, ο Βρασίδας είχε μια καθαρή λίμνη 

και  ήρθαν πάλι  τα ζώα και  έκανε νέους φίλους και  πάντα όταν έβλεπε την 

Άδηλη την ευχαριστούσε για την βοήθειά της.

Το παραμύθι «Η λίμνη του Βρασίδα» του Χρήστου 'ChIossif' Ιωσηφίδη διέπεται από την 
άδεια: 

Creative Commons Αναφορά προέλευσης - Μη Εμπορική Χρήση - Παρόμοια Διανομή 3.0 
Μη εισαγόμενο. 

[ http://creativecommons.org/licenses/by-nc-sa/3.0/ ] 


