

















































oι ανάσες των εραστών






oι ανάσες των εραστών
ποιητική συλλογή

ISBN: 978-618-81129-9-5 
© Σάκης Αθανασιάδης

α΄ έκδοση: Αύγουστος 2014



Σάκης Αθανασιάδης
oι ανάσες των εραστών

ISBN: 978-618-81129-9-5
© Σάκης Αθανασιάδης
α΄ έκδοση: Αύγουστος 2014
e-mail: sakathanasiadis@gmail.com

url:  http://athanasiadissakis.blogspot.gr/

εκδοτική επιμέλεια: Δήμος Χλωπτσιούδης
επιμέλεια εξωφύλλου: Δήμος Χλωπτσιούδης
e-mail: chldimos@gmail.com

_____________________________________
Η ποιητική συλλογή “oι ανάσες των εραστών” δια-
νέμεται ελεύθερα στο διαδίκτυο. 
Επιτρέπεται η αναπαραγωγή σε ηλεκτρονικά μέσα
μέρος ή ολόκληρου του έργου για μη κερδοσκο-
πικούς λόγους με υποχρεωτική την αναφορά του
ονόματος του δημιουργού.

Το γλυπτό (σύρμα) του εξωφύλλου είναι η Αγία
Λουκία από φωτογραφία των Υoshizen/Kinetorori.

http://tovivlio.net


5ΠΕΡΙΕΧΟΜΕΝΑ

Ο μάγος καλοκαίρι 
Η κόκκινη θάλασσα

Κι εσύ μια θάλασσα μακριά 
Σου ’λεγα όμως καληνύχτα 

Το πρώτο αίμα του φθινόπωρου 
Χίλιες βροχές 

Για ένα όνειρο
Αν δεν μπορείς να περπατήσεις στο νερό 

Ο λαγός της πόλης 
Σε μια νύχτα που καίει 

Το αόρατο νησί
Η άμμος του ονείρου 

Η ψυχή των αθώων 
Του έρωτα οι δρόμοι

Είναι ωραία η ζωή έξω απ’ τους τοίχους
Ο φόβος των νικητών 

Το πλοίο που φεύγει νωρίς
Όταν γυρίζω μόνος

Θα φωνάζει φεύγω ο βαρκάρης
Ο τοίχος της βροχής 

Τα τριαντάφυλλα του Οκτώβρη
Στο μέλλον μου δίνω ρεπό 

Η πόρτα της αγάπης 
Μάτια μου μαύρα φυλακή

Κανένας δεν φταίει
Τα παντελόνια του χειμώνα

Τίποτε δεν αλλάζει αν δεν το αλλάξεις εσύ
Ασπρόμαυρες μνήμες 

Ο κήπος των λευκών 
Χάρτινος δρομέας 

Η πόλη του δρόμου 
Η αλήθεια φωτιά

Το δέντρο της αγάπης
Μεγάλος δρόμος 

Συνήθως μόνος 
Μικρή ζωή  

Ο θάμνος σκοτάδι 
Τα όνειρα να αρχίσουν να ψηλώνουν 

H αγάπη δε χρειάζεται σώμα
Η χώρα του παραμυθιού

Κάποια Χριστούγεννα

7
8
9

10
11
12
14
15
16
17
18
19
20
22
23
24
25
26
27
28
29
30
31
32
33
34
55
36
37
38
39
40
41
42
43
44
45
46
47
48
49



6

Δεν ξέρω 
Χάρτινα παπούτσια
Σύνθημα τοίχου 
Τα άγρια Σάββατα 
Πιστεύω στην Αγάπη
Στου κάστρου τη φωτιά 
Να μου μιλάς αν είσαι μόνη
Το ποτάμι των γυμνών
Το πρώτο ψέμα της μέρας
Μέσα στα μάτια της βροχής
Όμως εγώ θα στο πω
Μίλα με τη σιωπή
Ο σκλάβος του αιώνα
Της αγκαλιάς νερό 
Η αγέλαστη άνοιξη 
Την άλλη μέρα στη Λαμία ο ξένος
Μπορεί να ήσουνα κι εσύ δεν ξέρω
Γιατί δεν έμαθες ποτέ τη νύχτα
Τι αύριο θα γίνει
Μια θάλασσα έχω στη στεριά
Κόκκινα καρφιά
Μην ακούς την καρδιά μου
Γιατί, βρε ψυχή μου, βροχή είχες πιει
Τα πρώτα δικά μας ταξίδια
Ζω σε μια Χώρα με παράθυρα 
Ρώτα να μάθεις 
Κόκκινες πόρτες 
Και η αγάπη άφησε χιλιόμετρα να σβήσω
Γι’ αυτό μη ρωτάς πού πηγαίνω
Σαν μια ζεστή κουβέρτα
Ο σκύλος της ελευθερίας
Ό,τι έμεινε γαλάζιο
Να βρω στην αγάπη μια σφαίρα
Είπα να σου χαρίσω
Αστυνόμοι μοναξιάς 
Γράμματα από ένα όνειρο
Το ποτάμι της αγάπης 
Γελαστοί Έλληνες 
Στην άμμο του καλοκαιριού να περπατάω
Το σύννεφο της θάλασσας
Ζόρικη εποχή 
Χάσε όσα μπορείς στην αγάπη
Το νησί το όνειρο
Γι’ αυτό είμαι εδώ και σου γράφω
Ο μικρός Παναγιώτης

50
51
52
53
54
55
56
57
58
59
60
62
63
64
66
68
69
70
71
72
74
75
76
77
78
79
80
81
82
83
84
85
86
87
88
89
90
91
92
93
94
95
96
97
98



Ο μάγος καλοκαίρι

Λένε πως σε φώτα πολλά

Νεράιδες χορεύουν και η πιο ωραία τραγουδά

Λούζονται ως το πρωί με φως

Γιατί το φως είναι αγάπη

Πέφτουν αστέρια στα νερά

Φέρνουν τα όνειρα κοντά

Ο μάγος καλοκαίρι είναι εδώ

Με λίγη αγάπη θα τον ανταμώσεις

Πάντα ένα αστέρι όταν πέφτει

Θα βλέπω στα μάτια σου το καλοκαίρι

Θα σε φωνάζω σήκω

Θα σε τραβάω απ’ το χέρι

Πάντα ένα αστέρι όταν πέφτει

Θα βλέπω στα μάτια σου το καλοκαίρι

Ψάξε την αγάπη παντού 

Κι ας πλέει όπως λένε στη χώρα του νερού

Όταν ο δρόμος κλείνει η αγάπη σε σώζει 

Περπατάω κάθε βράδυ στη θάλασσα

Βρέχω τη μνήμη 

Όταν ένα καλοκαίρι φεύγει η ψυχή μου πονά

Μα αν κοιτάξεις μακριά

Ο μάγος καλοκαίρι θα είναι εκεί

Με λίγη αγάπη θα τον ανταμώσεις

7

οι ανάσες των εραστών Σάκης Αθανασιάδης



Η κόκκινη θάλασσα

Κόκκινη θάλασσα στου ήλιου τα παιγνίδια

Κοιτάζω τα σύννεφα μήπως περνάς κι αν με θυμάσαι

Το πρώτο αστέρι έπεσε του Αυγούστου

Μα δεν μου άφησες καμιά ευχή να σε προδώσω

Γιατί στα μάτια μου έχω την άμμο από τα ταξίδια

Γυρίζω πίσω στο ποτάμι για να πάρω

Λίγο νερό για τις πληγές μου στη ψυχή

Και να πληγώσω με τα μάτια μου τον Χάρο

Πριν ταξιδέψω στης πατρίδας τη σιωπή

Αυτό σου έμαθαν να αγαπάς

Είναι μια φυλακή μέσα στους τοίχους

Να λες σε όλα ναι να μη μιλάς

Να μουτζουρώνεις τη φωνή σου μες τους ήχους

Αυτό σου έμαθαν να αγαπάς

Είναι μια καρδιά χωρίς τους χτύπους

Μες τη σιωπή να ζεις και να γερνάς

Να κολυμπάς μέσα στα κύματα του μίσους

Κοιτάζω τα σύννεφα να μουτζουρώνουν το φεγγάρι

Το λεωφορείο για το μέλλον στο γκρεμό

Άμα πονάς και αν με θυμάσαι

Το πρώτο αστέρι έπεσε και είμαι εδώ 

8

οι ανάσες των εραστών Σάκης Αθανασιάδης



Κι εσύ μια θάλασσα μακριά 

Αλήθεια πού να είσαι τώρα, πού να ζεις και πώς

Εδώ ο ήλιος πάντα κρύο φως μου φέρνει 

Σε αυτή την άγνωστη στεριά νιώθω γυμνός

Κι εσύ μια θάλασσα μακριά 

Αν έρθεις κάποτε ένα βράδυ

Και με φιλήσεις ίσως πω

Η μοναξιά μου ήταν σημάδι

Απ’ το σκοτάδι για να βγω

Αν έρθεις κάποτε ένα βράδυ

Μη μου μιλάς ως το πρωί

Μες το γαλάζιο των ματιών σου

Θέλω να ’ρθει η ανατολή

Λέω στη νύχτα το όνομά σου

Μες την ομίχλη την πυκνή

Πέφτω κοιμάμαι είμαι κοντά σου

Μα τρέχω μόνος το πρωί

Πού να ζητήσω τα φιλιά σου

Πώς να περάσω απ’ τη σιωπή

Άλλη μια νύχτα θα μεθύσω

Στη θάλασσά σου ως την αυγή

9

οι ανάσες των εραστών Σάκης Αθανασιάδης



Σου ’λεγα όμως καληνύχτα

Σου λέω δεν είμαι βράχος

Και τρέμω με το κρύο

Μα όταν πάω να φύγω

Τρομάζω με το λίγο και μένω πάντα εδώ

Σου λέω δεν είμαι βράχος

Και κάπου κάπου κλαίω

Θέλω να σε αναπνέω, να είμαι δυνατός

Θέλω να σε βλέπω, μα δεν σε βλέπω

Θέλω να σε μυρίζω, μα δεν σε μυρίζω

Θέλω να σε αγγίζω και δεν είσαι εδώ

Σου ’λεγα όμως καληνύχτα

Τρέχουν τα χρόνια, χτυπάνε το σώμα μου

Μα εγώ σε θέλω

Δεν ξέρω αν είναι αγάπη ή αν είναι μοναξιά

Μα εγώ σε θέλω

Γιατί πριν σε γνωρίσω σε έψαχνα παντού

Αν είχα όνειρα βαριά θα ήτανε ωραία

Θα άφηνα τον ήλιο μου να πάω στο βορρά 

Θα δούλευα ως το πρωί και θα έκανα παρέα

Με έναν Χανς Παρασκευή, θα μάζευα λεφτά

Σου λέω δε νιώθω λάθος

Που έμεινα εδώ,

Που ελπίζω πως θα φύγει το σκοτάδι

Μα είμαι τόσο ευάλωτος στον άγριο τον καιρό

Που το κορμί μου αλήθεια διψάει για ένα σου χάδι

10

οι ανάσες των εραστών Σάκης Αθανασιάδης



Το πρώτο αίμα του φθινόπωρου

Στο κρύο μπήκε η ψυχή σου

Κι ήρθε το αίμα στη ματιά

Και το μαχαίρι αδερφός σου

Που το κοιμίζεις αγκαλιά

Πόσο μπορείς να δεις στο μαύρο

Πόσο μπορείς να περπατάς

Αφού τα φρένα έχουν σπάσει

Και δεν σε ακούνε όπου κι αν πας

Μια νύχτα που έσταζε κόκκινο

Βγήκες να τη σκοτώσεις

Είπες το μαύρο μη προδώσεις

Κι όλα θα πάνε βολικά

Μια νύχτα που έσταζε κόκκινο

θεός μου έγινες που ζει με δόσεις

Στο μαύρο είπες πως θα δώσεις

Το πρώτο αίμα του φθινόπωρου

Ήσουν οπλισμένος

Μα ήταν ενταγμένος

Μες το καράβι λευτεριά

Γι’ αυτό η αθανασία

Θα πει η ιστορία τον πήρε αγκαλιά

Κι ύστερα έγιναν τα μάτια σου πιο άσπρα

Κι ύστερα έμεινες απλά γυμνός

Γιατί η ψυχή σαν ανεβαίνει

Θα καίει το μαύρο με το φως

11

οι ανάσες των εραστών Σάκης Αθανασιάδης



Χίλιες βροχές

Δύσκολοι οι αποχαιρετισμοί όταν o ένας χάνει

Και πετά στα νερά το παρελθόν να πνιγεί

Γιατί δεν μπορεί να πιστέψει πως μια ήττα του φτάνει

Να ανέβει ψηλά στη κορυφή

Γιατί δεν μπορεί να πιστέψει πως μια ήττα του φτάνει

Να μιλήσει στον ήλιο

Να μυρίσει τη θάλασσα

Και απ’ τα μάτια του να διώξει το φόβο 

Μια ζωή με θυμάμαι να φεύγω

Απ’ τους τοίχους μακριά, απ’ τους φίλους μακριά

Μακριά απ’ τον εαυτό μου

Να ρωτάω τον άνεμο αν γελούν τα πουλιά

Κι αν τα σύννεφα έχουν επάνω τους

Ένα δάκρυ δικό μου

Γιατί οι κόρες απ’ τα μάτια μου έχουν θάλασσα

Γιατί η νύχτα αγαπάει τους εραστές 

Γιατί είσαι αθώα για να κλέβεις τις στιγμές

Γιατί αντίο όταν φεύγω δεν μου λες

Παρά μονάχα σε αγαπώ

Γιατί να μην ακούς τι λένε οι βροχές

Το κάθε τέλος μόλις σπάνε οι καρδιές

Που είναι αρχή για να ανέβεις το βουνό

Να ξαναβρείς αναπνοές, καινούργιο δρόμο

Μια ζωή με θυμάμαι να φεύγω

Να ξυπνάω και να τρέχω μακριά

Πριν πνιγώ απ’ τα νερά της συνήθειας

12

οι ανάσες των εραστών Σάκης Αθανασιάδης



Γιατί σε κάθε ταξίδι νιώθω τόσο δυνατός

Που πατάω σε σπασμένα γυαλιά

Που περνάω τη σπηλιά του θανάτου

Που περνάω τον εαυτό μου

Και βουτάω στα νερά της αλήθειας

13

οι ανάσες των εραστών Σάκης Αθανασιάδης



Για ένα όνειρο 

Τρέχω στους δρόμους

Περνάω στο λάθος

Πέφτω χτυπάω

Ακούω τα λόγια σου πριν να χαθείς:

Σε ένα όνειρο τη ζωή μου χαλάω

Επάνω στο βουνό

Θα κρέμεται η ψυχή μου

Άμα θα τη βρεις κάθισε μαζί μου

Μέσα σε μια θάλασσα

Θα πλέει το κορμί μου

Άμα θυμηθείς, γίνε το νησί μου

Πιάνω ένα σύννεφο

Στο χωράφι αδύναμο

Το καβαλάω

Ακούω τον άνεμο 

Πάνω απ’ τη θάλασσα 

Ακούω τη φωνή σου

Για ένα όνειρο τη ζωή μου χαλάω

14

οι ανάσες των εραστών Σάκης Αθανασιάδης



Αν δεν μπορείς να περπατήσεις στο νερό 

Είχες για πάντα μια λάθος αλήθεια 

Να δραπετεύεις πριν το σώμα σου απλά εκραγεί 

από εμένα, από τη ζωή σου την ίδια 

Και να αγαπάς ό,τι σιχαίνεσαι πάρα πολύ 

Το σπίτι σου το έχτισες στην έρημο πάλι

Να καίγεται το σώμα σου ώσπου η νύχτα να ’ρθει

Δεν ξέρω πώς μπορείς και αντέχεις το κρύο

Μόλις το μαύρο στην ψυχή σου παντού απλωθεί

Εγώ θα σου μιλάω έστω και λίγο

Από μακριά με τη σιωπή

Θα σε γεννάει η ψυχή μου κάθε ημέρα 

Και δεν φοβάμαι πως το λίγο σου θα γίνει μια πληγή

Αν δεν μπορείς να περπατήσεις στο νερό έστω για μένα

Ακίνητη μη μένεις ενώ κυλάει η ζωή

Γιατί μια μέρα θα ρωτάς γιατί έγινες σκόνη 

Αφού δεν άφησες να πάει πιο ψηλά η ψυχή

Είχες για πάντα μια λάθος συνήθεια 

Τον έρωτά μου να τον νιώθεις σαν απλή προσβολή

Τι τιμωρία είναι αυτή, δεν κατάλαβα ακόμα

Το σώμα σου να έχεις και την ψυχή φυλακή

15

οι ανάσες των εραστών Σάκης Αθανασιάδης



Ο λαγός της πόλης

Πηγαίνω στα στενά

Λίγο βιαστικά

Μη με πετύχει ο κυνηγός στο δρόμο

Τρέχω να κρυφτώ πάνω στο βουνό

Κι αν ακούω βήματα θα είναι απ’ το νόμο

Κοιτάζω το παιδί κι εσύ είσαι στη δουλειά

Τι να του πω δεν ξέρω, μη θυμώνεις

Δεν έχω πια λεφτά σε λίγο και δουλειά

Το ξέρω σου θυμίζω το λαγό της πόλης 

Τα τρύπια μου παπούτσια που πάω στη δουλειά

Που τα είχες πάρεις στις εκπτώσεις

Ο φόβος μου τα γέμισε κι αυτά χίλια καρφιά

Και βρίζει η τράπεζα για λίγες δόσεις

Πηγαίνω στο γραφείο

Κοιτάζω τα χαρτιά

Αν με απολύσανε ή ακόμα θα υποφέρω

Γιατί αν καεί η ψυχή, σωστή θα είναι η δουλειά

Το ξέρεις πλέον, φίλε, και το ξέρω

16

οι ανάσες των εραστών Σάκης Αθανασιάδης



Σε μια νύχτα που καίει

Αν ήσουνα εκεί

Που η ψυχή μου καίει 

Θα ήτανε νησί

Το σώμα μου να πλέει 

Μα κάτι μου λέει

Πως ο κόσμος σου φταίει 

Κάτι μου λέει...

Δεν φέρνει τη βροχή 

Μονάχα μια ευχή

Να γίνω ουράνιος δρόμος

Να μείνω εδώ στη γη

Κοίτα εκεί στων αγγέλων τη γη 

Παράθυρα στα σύννεφα 

Μια αγκαλιά μαγική

Κανείς δεν μου λέει

Πως το όνειρο κλαίει

Χιλιόμετρα τρέχω

Σε μια νύχτα που καίει

Πώς να είμαι εδώ

Αν ρίχνεις γκρι στο φως

Πώς να είμαι εδώ

Αν το κεφάλι σου είναι άδειο από ταξίδια

17

οι ανάσες των εραστών Σάκης Αθανασιάδης



18

οι ανάσες των εραστών Σάκης Αθανασιάδης

Το αόρατο νησί

Αν ταξίδευες μαζί μου

Σε ένα δάσος μαγικό

Θα πετούσες το παλτό μου

Και θα με άφηνες γυμνό

Θα μου έλεγες για κοίτα

Τι αξίζει στη ζωή

Πόσο όμορφα ζαλίζει

Της αγάπης το κρασί

Φιλί ο ήλιος στο κορμί σου

Θα είχε στείλει

Ένα σημάδι μαγικό

Και ένα ταξίδι στο βουνό

Θα είχε γίνει

Ένα δικό μας μυστικό

Αν ταξίδευες μαζί μου

Στο αόρατο νησί

Μες της πόλης τη σελήνη

Θα ήταν άλλη η ζωή

Θα σου έλεγα για δώσε

Μια φέτα ουρανό

Να ζεστάνεις την ψυχή μου

Και στον ήλιο σου να μπω

Μα εσύ χάθηκες για πάντα

Μες της πόλης το θυμό 

Δεν ταξίδεψες ποτέ σου

Σε ένα δάσος μαγικό



Η άμμος του ονείρου

Γυρνάω στις πόλεις της ερήμου

Κοιτάζω την άμμο του ονείρου

Καμιά ζωή

Γυρνάω στις πόλεις της ερήμου

Ψάχνω τα χνάρια απ’ τη ζωή μου

Σκόνη πολύ

Λέω να πάω εκεί που έχω γεννηθεί

Να κυνηγώ τον άνεμο τα μεσημέρια

Να είσαι κι εσύ μαζί

Και ο ήλιος να έρχεται απ’ τα δικά σου χέρια

Τα μάτια σου κι αυτό το βράδυ

Αν με χτυπήσουν θα τα αφήσω

Για να πληγώσουν το σκοτάδι

Που έχουν τα μάτια μου, με φως

Το χάδι σου κι αυτό το βράδυ

Θα βάλει φλόγα στη ψυχή μου

Και θα ακυρώσει το σκοτάδι

Που έχει ρίξει ο καιρός

19

οι ανάσες των εραστών Σάκης Αθανασιάδης



Η ψυχή των αθώων

Ο έρωτας είναι ένας θάνατος γλυκός

Που σε σκεπάζει ξαφνικά με χίλια φώτα

Δεν σκέφτεσαι, ούτε πονάς

Και τίποτε δεν είναι όπως πρώτα

Ο έρωτας είναι φωνή που την ακούς μια φορά

Και την θυμάσαι πάντα

Όταν τα μάτια σου μυρίσουν μοναξιά

Όταν ο κόσμος γίνεται ξανά χίλια κομμάτια 

Αν με ακούς, αν με ακούς…

Δεν ξέρω αν υπάρχει αγάπη

Όμως για νύχτες σε κρατούσα αγκαλιά

Και ας ήσουνα μακριά, σε άδειο κρεβάτι 

Ο έρωτας είναι ένας δείπνος με το φως

Μια βρισιά στη βία των ηρώων 

Σε αυτούς που συμβιβάζονται με ίσως και πώς

Γιατί φοβούνται την ψυχή των αθώων 

Αν με ακούς, αν με ακούς…

Δεν ξέρω αν υπάρχει αγάπη

Είναι όμως σπουδαίο να φαντάζομαι πως

Έχω καρδιά με φωτιά αντί για απάτη

Ο έρωτας είναι ένας δρόμος σκοτεινός

Που δεν σε νοιάζει αν πας σωστά ή λάθος

Αν είναι θάνατος, θα είναι γλυκός

Γι’ αυτό μη σκέφτεσαι και τρέξεις στο λάθος

20

οι ανάσες των εραστών Σάκης Αθανασιάδης



Nα γεννάς, να πονάς θα σου λένε 

Να μην αγαπάς, η αγάπη χάνει

Θα κλαίνε να σε πείσουν, θα λένε φτάνει

Στον έρωτα όλοι στο τέλος χάνουν

Μα δεν υπάρχει τίποτε πιο μεγάλο 

Να είσαι και η καρδιά σου

21

οι ανάσες των εραστών Σάκης Αθανασιάδης



Του έρωτα οι δρόμοι

Τα όνειρα που είχαν θηλιά 

Τα βράδια που ήταν μόνα

Τα είδα να πετάν ψηλά

Να λάμπουνε στο φως

Πέφτουν τα γέλια στο παράθυρο

Πέφτουν τα αστέρια στο μπαλκόνι

Φέρνουν στη γη τον ουρανό

Του έρωτα οι δρόμοι

Πέφτουν τα σώματα στο πάτωμα

Φεύγει ο χειμώνας και θυμώνει

Ο ουρανός που είχε σκεπή

Ποτέ του δεν τελειώνει

Τα όνειρα που ήταν μακριά

Και σκονισμένα χρόνια 

Τα είδα να πετάν ψηλά

Να παίζουν με το φως

22

οι ανάσες των εραστών Σάκης Αθανασιάδης



Είναι ωραία η ζωή έξω απ’ τους τοίχους

Θέλω τα μάτια μου να έχουν ασυλία

Να μη τα ανοίγω για να κλαίω

Είναι ωραία η ζωή έξω απ’ τους τοίχους

Να ακούς την άνοιξη, αυτό σου λέω

Εμπόδια μη μου βάζεις

Τη πόρτα μου να κλείνω

Γιατί θα μείνω μόνος 

Και θα πνιγώ στο λίγο

Ποτέ μη με μοιράζεις

Για σώμα δεν αξίζω 

Είναι ωραία όταν βρέχει

Τον κόσμο να γνωρίζω 

Ξανά μη με διατάζεις

Τα μάτια μου να κλείνω

Είναι ωραία η ζωή έξω απ’ τους τοίχους

Να ακούς τα κύματα, αυτό σου λέω

23

οι ανάσες των εραστών Σάκης Αθανασιάδης



Ο φόβος των νικητών

Tον έρωτα αν ψάχνεις μέσα στη μοναξιά

Και νομίζεις στο φως του έχεις πάει

Και μετά ξεχνάς τη διαδρομή και δεν είσαι καλά

Το ταξίδι σου δεν έγινε ποτέ 

Το δρόμο αν ψάχνεις να βρεις 

Εκεί που τρέχει το κορμί να φτάσει

Η ζωή μαραίνεται και ο έρωτας και η αγάπη

Και το φιλί αρμυρό θα μοιάζει σαν να είναι δάκρυ

Τη θάλασσα κοίτα το σώμα της το κόκκινο 

Στον ήλιο που δύει σαν ερωμένη να φλέγεται

Το χώμα απλά κοίτα το χώμα αυτό που πατάς

Αρώματα που μοιράζει όταν η άνοιξη το επισκέπτεται

Και μη κοιτάς τις πόλεις που λιώνουν τα χρώματα 

Για να φτιάξουν κι άλλα όπλα μοναξιάς 

Το φόβο των νικητών μη ζήσεις

Αν πεις καλά είμαι εδώ στην ήσυχη ζωή

Και δεν πονάς όταν οι άλλοι κλαίνε

Θολά ποτάμια τα χρόνια θα σε φτάσουν

Στην έρημο θα σε παρασύρουν και θα διψάς

Το βουνό να κοιτάς, το βουνό που γεννήθηκες

Κάτι θα βρεις από φως να μου φέρεις

Μια σταγόνα του ξέρεις μου φτάνει

Να πιστέψω κι εγώ στην ανάσταση

24

οι ανάσες των εραστών Σάκης Αθανασιάδης



Το πλοίο που φεύγει νωρίς

Σε ψάχνω στους δρόμους για ώρες

Σαν άνεμος έχεις χαθεί

Χτυπάν της καρδιάς μου οι μπόρες

Τα μάτια των άστρων τη γη

Μακριά σου τα μάτια μου άδεια 

Χειμώνας το σώμα βαρύς

Τη θάλασσα μόνο κοιτάζω

Το πλοίο που φεύγει νωρίς

Κρατάω στα χείλη μου μέρες

Ένα δικό σου φιλί 

Που άφησες τρέχοντας και είπες

Η αγάπη δεν ζει για πολύ

Μακριά σου τα μάτια μου άδεια 

Δεν βρίσκουνε δρόμο να δω

Το βάρος για σώμα που έχω

Μοιάζει κορμός στο νερό 

25

οι ανάσες των εραστών Σάκης Αθανασιάδης



Όταν γυρίζω μόνος

Βλέπουν τα μάτια μου θολά

Όταν γυρίζω μόνος

Όταν κοιτάζω σώματα

Που χτύπησε ο χρόνος

Στα δέντρα λες της αγκαλιάς

Που κρύβονται οι μνήμες 

Θα τρέχουν μόνες οι φωνές

Σε σώματα παγίδες

Μιλάω στον άνεμο γελάς

Που σπάω τις αλυσίδες

Το δάσος λες της μοναξιάς

Το έχω για πατρίδες

Μιλάω πάλι και κοιτάς

Την έρημο στη πόλη

Φωτογραφίες μιας γενιάς

Που σκέπασε η σκόνη

Βλέπουν τα μάτια μου θολά

Όταν γυρίζω μόνος

Αυτό που αξίζει είναι ξανά

Να βρει το φως ο χρόνος

26

οι ανάσες των εραστών Σάκης Αθανασιάδης



Θα φωνάζει φεύγω ο βαρκάρης

Γυρίζω στις ράγες του τρένου 

Και σήματα βλέπω καπνού

Μα αφήνω το βλέμμα να πέσει

Στο σώμα του Αξιού

Αφήνω τις ράγες του τρένου 

Την όχθη του ποταμού

Κοιτάζω το πλοίο πατρίδα

Στα νερά να βουλιάζει του καιρού

Κάτω από τον ήλιο πάλι θα γεννηθώ

Πάλι θα με ξυπνήσει ο βαρδάρης

Το κορμί θα καίγεται μα εγώ θα δροσιστώ

Θα φωνάζει φεύγω ο βαρκάρης

Μακριά απ’ τα τσιμέντα σας μένω με τον ήλιο

Και μιλάω στα σύννεφα μόνο την αυγή

Μες το δάσος σκέφτομαι τα βήματα τα πρώτα

Τι αξίζει ανάθεμα σε τούτη τη ζωή

27

οι ανάσες των εραστών Σάκης Αθανασιάδης



Ο τοίχος της βροχής

Το άρωμά σου έχω πετάξω στη βροχή

Για να φυτρώσει η μοναξιά, αγάπη μου,

Να περιμένει ένα ήλιο για ζωή

Ένα χαμόγελο απλό να δροσιστεί

Πάλι με στέλνει ο άνεμος εκεί

Τρύπια τα ρούχα μου

Μα από δεξιά η μαύρη η γη 

Κι αριστερά η πόρτα η κλειστή 

Σε έναν τοίχο έχω γράψει της βροχής

Πως η αγάπη είναι δώρο της ζωής

Σε έναν τοίχο έχω γράψει της βροχής

Ελευθερία είναι να μπορείς

Να πιάνεις χούφτες ουρανό

Να λες ξεφεύγω απ’ το εγώ

Όπου να πάω είμαι εγώ και ο κανείς

Φωνές πολλές στα δυνατά τα φώτα

Και μουσικές στο ύψος της τροφής

Να φας πολύ να ζαλιστείς

Σε έναν τοίχο έχω γράψει της βροχής

Πως σιωπή είναι τα μάτια της ψυχής

28

οι ανάσες των εραστών Σάκης Αθανασιάδης



Τα τριαντάφυλλα του Οκτώβρη

Στα ψέματα των άδειων δρόμων 

Ακούω τη βροχή

Πιασμένος στην παγίδα των νόμων

Με αλυσίδα χρυσή

Μιλάω για να ακούς εσύ 

Μα ακούω τη φωνή μου

Τον άνεμο που έχει γιορτή 

Μέσα στη φυλακή μου

Σου λέω τα τριαντάφυλλα του Οκτώβρη

Πως μυρίζουν πολύ

Αν τα έβρισκες κι ερχόσουν πάλι

Θα είχα γίνει παιδί

Σου λέω τα τριαντάφυλλα του Οκτώβρη

Μου μυρίζουν φιλί

Αν τα έφερνες θα έλεγες πάλι

Η αγάπη μπορεί

Μιλάω για να ακούς εσύ 

Μα ακούω τη φωνή μου

Στα χώματα των άδειων δρόμων

Στην άγια σιωπή μου

29

οι ανάσες των εραστών Σάκης Αθανασιάδης



Στο μέλλον μου δίνω ρεπό

Στο άλμπουμ γυρίζω σελίδες

Του χρόνου τα φύλλα να δω

Που έπεσαν κάτω στο χώμα

Και είμαι μονάχος εδώ

Στο μέλλον μου δίνω μια άδεια

Στο χρόνο μου δίνω ρεπό

Τα όνειρα που έμειναν άδεια

Και σένα να ψάξω να βρω

Σε πόλεμο ήμουν το ξέρω

Με μένα τον μόνο εχθρό

Στο μέλλον μου δίνω μια άδεια

Στο μέλλον μου δίνω ρεπό

Στο άλμπουμ γυρίζω σελίδες

Τις νύχτες εκείνες να δω

Τα μάτια που έχω πατρίδες

Και με κρατάν ζωντανό

30

οι ανάσες των εραστών Σάκης Αθανασιάδης



Η πόρτα της αγάπης 

Την πόρτα της αγάπης όταν βρω

Δεν θα είμαι μόνος

Θα στείλω ένα φιλί στον ουρανό

Αλήθεια θα είναι πως με αγάπη

Αλλάζει ο δρόμος 

Το φως στο μονοπάτι όταν βρω

Θα φέγγει ο κόσμος

Θα ρίξω μια πέτρα στο βουνό

Να φύγει με αυτή ο πόνος

Στην πόρτα της αγάπης όταν μπω

Θα σβήσει ο χρόνος

Ποτέ ξανά, ποτέ δεν θα κλειστώ 

Κατάδικος στο όνειρο και μόνος

Δεν θα αφήσω την αγάπη να χαθεί

Θα τη ζεσταίνω με φωτιά

Ψυχή και χάδια

Κι αν έρθει κρύο

Και άγρια πέσει σιωπή

Θα τη σκεπάζω με αγκαλιά

Όλα τα βράδια

31

οι ανάσες των εραστών Σάκης Αθανασιάδης



Μάτια μου μαύρα φυλακή

Έβγαλα φτερά κι ένιωσα καλά

Το όνειρο πριν κάψω πέταξα ψηλά

Κι ένιωσα πουλί 

Μύθος μια στιγμή

Πέρασα από εκεί τώρα που μπορώ

Την αύρα σου κρασί σε όνειρο να πιω

Πέρασα από εκεί μόνο να σε δω

Και να σε μυρίσω χωρίς να προδοθώ 

Μάτια μου μαύρα φυλακή

Χωρίς φιλί στο σώμα

Θα είμαι το άψυχο κορμί

Μια πέτρα μες το χώμα

Μάτια μου μαύρα φυλακή

Χωρίς το χάδι νύχτα

Θα έχω σκλάβα τη ψυχή

Σαν ψάρι μες τα δίχτυα 

Παίζω το κρυφτό όσο το μπορώ

Να ξεγελώ το χρόνο

Βρήκα το όνειρο να μπω

Να δω εσένα μόνο

Σε κομπολόγια η μοναξιά

Βραχνά μου στέλνει λόγια

Χτυπάνε οι μέρες τη φωνή

Χτυπάνε τα ρολόγια

32

οι ανάσες των εραστών Σάκης Αθανασιάδης



Κανένας δε φταίει

Μείνε εκεί σε μια όχθη χρυσή 

Και μη περνάς τα σύνορα

Το όνειρο μη βγει

Για μίλα μου κι εσύ

Για πες την προσευχή

Πως θα φωτίσει ο κόσμος

Να βρω ο φτωχός ψωμί

Περίμενε λέει, ένα κύμα θα λέει

Δεν είναι αστείο, το όνειρο καίει

Κανείς δεν σου λέει

Πως το όνειρο καίει

Αφού είσαι εντάξει κανένας δεν φταίει

Κάπου μακριά 

Ο άνεμος θα κλαίει

Η αγάπη η μισή

Στα κύματα θα πλέει

Περίμενε λέει, ένα κύμα θα λέει

Δεν είναι αστείο, το όνειρο καίει

Περίμενε λέει

Ο άνεμος δεν φταίει

Η αγάπη η μισή

Στη θάλασσα που πλέει

Αφού δεν μπορώ να ανεβώ στη σκηνή

Στα φώτα ενός φάρου θα παίξω μουσική

Κι ας μου φωνάξουν φύγε

Ο βράχος είναι εκεί

33

οι ανάσες των εραστών Σάκης Αθανασιάδης



Τα παντελόνια του χειμώνα

Τρέχω στα φώτα φτάνω στο λίγο

Φυσάει αέρας σκορπάει το γκρίζο

Χτυπάω και πάλι στης μέρας τον τοίχο

Κάπου κοντά η ομίχλη πυκνή

Πες μου πόσα όνειρα μου έριξαν στο δρόμο

Και έμειναν οι λάσπες τους στις άγριες βροχές

Πες μου πόσα όνειρα μου πήρε η συνήθεια

Και μου άφησε της σκόνης μυρωδιές

Τα παντελόνια του χειμώνα

Θέλω να μείνουν μόνα τώρα 

Χωρίς εμένα συντροφιά

Τα παντελόνια του χειμώνα

Θέλω να αρπάξουνε φωτιά

Πες μου πόσα ψέματα τα βάπτισαν αλήθεια 

Και τα πέταξα σε θάλασσες βαθιές

Πες μου πόσα όνειρα μου πήρε η συνήθεια

Και μου άφησε της σκόνης μυρωδιές

Τρέχω στα φώτα τρέχω στον ήλιο 

Χτυπάω της μέρας το λίγο

Αυτό με αδειάζει μα ακόμα ελπίζω

Πως μια φωτιά θα λέγεται ψυχή

34

οι ανάσες των εραστών Σάκης Αθανασιάδης



Τίποτε δεν αλλάζει αν δεν το αλλάξεις εσύ

Σε αυτό το σημείο ο χρόνος τελειώνει 

Δεν υπάρχει ευκαιρία για άλλη αμαρτία

Μνήμες χτυπάνε τα μάτια σου σπάνε

Τίποτε δεν αλλάζει αν δεν το αλλάξεις εσύ μόνη

Μόνες οι φωνές στα ψηλά βουνά

Βρέχει προσευχές πάλι στις μονές

Πώς να σου απαντήσουν αν ζούνε οι ψυχές

Αν υπάρχουν σύννεφα που ακούνε στα κρυφά

Δεν υπάρχει συγνώμη η μνήμη αν λιώνει

Η πράξη από μόνη αυτή σε σηκώνει

Για αυτό να θυμάσαι

Τίποτε δεν αλλάζει αν δεν το αλλάξεις εσύ 

Άφησες το σώμα σου κάπου στα βουνά

Πέταξες τη μνήμη σου και ήρθες πάλι πίσω

Μα ήσουνα γυμνή και ο κόσμος πιο σκληρός

Πιο φτωχός θα έλεγα και είπα να σε ντύσω

35

οι ανάσες των εραστών Σάκης Αθανασιάδης



Ασπρόμαυρες μνήμες

Δεν θα κοιτάξω το άστρο που σβήνει

Θα πάρω τα φώτα από σένα να βλέπω

Ο καιρός δικαστής δανεικά μου ζητάει

Τον πληρώνω αθώα και τρέχω

Ασπρόμαυρες μνήμες μοιράζουν οι μήνες

Σημαίες και μαύρα κλαδιά

Γυρίζω το χρόνο ταξίδι στο μόνο

Παιδί με τα πόδια γυμνά

Εμένα με νοιάζει η φωτιά που αλλάζει

Το δάσος με σπίτια ψηλά

Η αλήθεια στην πράξη το ψέμα τρομάζει

Το ξέρουν οι μνήμες καλά

Ασπρόμαυρες μνήμες κρατάω στα χέρια

Φωτογραφίες με εσένα αγκαλιά

Με σένα που τρέχω το δρόμο και αντέχω

Τις φλόγες που είναι κοντά

Δεν θα κοιτάξω το κύμα που σπάει

Στη θάλασσα πάλι θα δώσω αγκαλιά

Αυτό που γελάει μεθαύριο πονάει

Το ξέρουν οι μνήμες καλά

36

οι ανάσες των εραστών Σάκης Αθανασιάδης



Ο κήπος των λευκών

Όλα πήγαιναν καλά

Καλά η δουλειά, καλά τα παιδιά, όλα καλά

Κοιμόσουνα στον κήπο των λευκών

Πόνταρες στο μαύρο και κέρδιζες λεφτά

Έσβηνες τα φώτα

Κι όλα πήγαιναν καλά

Καλά η δουλειά, καλά τα παιδιά, όλα καλά

Κύριε Νικόλα,

Όσο κοιμόσουνα στον κήπο των λευκών

Τα είχες όλα

Τώρα τι ζητάς γιατί φοβάσαι

Κάτι έχεις να μου κρύψεις ή απλά λυπάσαι…

Τώρα τι ζητάς γιατί φωνάζεις

Γιατί μου ξαγρυπνάς

Σαν φάντασμα μου μοιάζεις

Κύριε Νικόλα,

Όσο το γεύμα έτρωγες των εργατών

Τα είχες όλα

37

οι ανάσες των εραστών Σάκης Αθανασιάδης



Χάρτινος δρομέας

Άργησα να καταλάβω πως οι μνήμες έχουν βλέμμα

Πως οι νίκες στο σκοτάδι έχουν πρόσωπα με αίμα

Κι αν στον τοίχο τους χτυπήσω, θα πονέσω μες τη νύχτα

Μα εκεί θα συναντήσω της ζωής μου την αλήθεια

Μες τις νύχτες που ξυπνάνε τις γιαγιάς μου οι ιστορίες

Με φωνές πως με φορτώσουν και χιλιάδες αμαρτίες

Βγαίνω πάλι λεωφόρο, τρέχω κόντρα στο σκοτάδι

Σαν τον χάρτινο δρομέα που θα λιώσει σε ένα βράδυ

Μα η αγάπη μπορεί να κοιμάται γυμνή να μη κρυώνει

Κι ας ακούει βροχή κι ας πονάει πολύ κι ας είναι μόνη

Άργησα να καταλάβω πως ο χρόνος είναι ψέμα

Πως οι μνήμες όταν τρέχουν έχουν σώματα και βλέμμα

Κι αν τους φίλους μου ρωτήσω, αν κοστίζει η αλήθεια

Με σιωπή θα απαντήσουν κουρασμένοι απ’ τη συνήθεια

Μα η αγάπη μπορεί να γεννά στη σιωπή να μεγαλώνει

Κι αν υπάρχουν πολλοί που δεν πιστεύουν σε αυτή να μη θυμώνει

38

οι ανάσες των εραστών Σάκης Αθανασιάδης



Η πόλη του δρόμου

Τα ρούχα τα καινούργια δεν τα αντέχω, να ξέρεις τα μισώ

Κι αυτούς που λένε πώς να τρέχω, δεν θέλω να τους δω

Γιατί να προσπαθώ να αλλάξω να μην είμαι εγώ

Αφού τα μάτια μου θα σπάσουν, θα έχουν φως μισό

Τρέχει ο ήλιος στο ποτάμι τον ακολουθώ

Στη θάλασσα ίσως με βγάλει στο γαλάζιο νερό

Γιατί να προσπαθώ να αλλάξω να μην είμαι εγώ

Αφού αν άλλαζα θα είχα χάσει κομμάτια εαυτό

Γυρίζω στην πόλη του δρόμου, πέφτει βροχή

Τρέχει ο κόσμος με χαρτόνια στα χέρια να κρυφτεί

Τρέχω κι εγώ να δω στις ειδήσεις τα νέα κόλπα της δύσης

Εξήντα λεπτά να νιώσω μ… χωρίς καθυστερήσεις

Τα χρόνια τα καινούργια δεν τα αντέχω, το ξέρεις το μισώ

Στην πόλη του δρόμου να βλέπω έναν άστεγο γυμνό 

Σε λίγο όμως ξημερώνει και τον ήλιο θα τον βρω

Να τρέχει πάλι στο ποτάμι να τον ακολουθώ

39

οι ανάσες των εραστών Σάκης Αθανασιάδης



Η αλήθεια φωτιά

Κι απόψε μια φωνή θα μου ανοίξει την πύλη

Αυτός θα είσαι εσύ η αλήθεια φωτιά

Μακριά η ψυχή μου θα ζητάει να φύγει 

Στον αέρα να ψάξει την αθάνατη αγκαλιά

Κλείνω τα μάτια 

Με τα δικά σου τα μάτια να δω καθαρά

Το κρυστάλλινο φως στον αέρα

Να ακούσω ξανά να μου λέει κράτα με σφιχτά 

Εσύ είσαι η αλήθεια που υπάρχει 

Για πάντα να το ξέρεις θα ανήκω σε εσένα

Για πάντα στο αιώνιο το φως 

Για πάντα πιστός στην αθάνατή σου αγκαλιά 

Κι απόψε μια φωνή θα μου ανοίξει την πύλη

Αυτός θα είσαι εσύ που ο χρόνος προσκυνά

Η αλήθεια είσαι εσύ και ο κόσμος πριν γίνει

Τα πάντα σου ανήκουν αλήθεια φωτιά

40

οι ανάσες των εραστών Σάκης Αθανασιάδης



Το δέντρο της αγάπης

Στο χορό της ομίχλης κοιτάζω

Της αγάπης το δέντρο 

Μες τη λίμνη νομίζω πως χορεύεις εσύ

Στο νερό περπατώ και βουλιάζω

Κάποιες νύχτες που πετάω μακριά 

Της αγάπης το δέντρο ξυπνάω

Γιατί εμένα μου πονάει η ψυχή με όλα αυτά

Γι’ αυτό που χάνεται και αγαπάω

Στην ομίχλη το ξέρω δεν σκαλίζουν φωτιές

Η νεράιδα στη λάμψη ξυπνάει

Και η λίμνη σε φωνάζει έλα αν θες

Το κορμί μου για σένα πονάει

Μα εμένα που διψά η ψυχή

Μες το ψέμα παραπατάω

Μέχρι το σώμα μου να κοιμηθεί

Και στο όνειρο σιγανά να μιλάω

Στην ομίχλη το ξέρω δεν γυρνούν εραστές

Μα η αγάπη στο φόβο κλωτσάει

Γι’ αυτό άκου τα λόγια μου κι έλα να δεις

Της αγάπης μας το δέντρο να γελάει

41

οι ανάσες των εραστών Σάκης Αθανασιάδης



Μεγάλος δρόμος 

Ήτανε νύχτα όταν μου ’ρθε να σαλπάρω

Απ’ τους ψαράδες στα ανοιχτά

Να ρίξω αγκίστρια μες τις Πρέσπες κι ό,τι πάρω

Ψάρια, ανάσες, μιας νεράιδας την καρδιά 

Καμιά νεράιδα ψέματα δεν λέει

Και σε βαφτίζει στης αλήθειας τα νερά

Αν θα ερχόταν θα την άκουγα να λέει:

Τρέξε στο μέλλον πριν κρυφτείς στη μοναξιά

Στο μεγάλο δρόμο θα ήσουνα μια πέτρα μόνο 

Θα έτρεχα να φύγω πριν να σε γνωρίσω

Θα έτρεχα στο δρόμο τον έρωτα πριν βρίσω

Στο μεγάλο δρόμο θα ήμουν άνεμος και μόνο

Σφυρίζει ο άνεμος μα για ένα πελεκάνο

Κάθε ξημέρωμα είναι μια άλλη αγκαλιά

Ο ήλιος έμοιαζε για εκείνον σαν το φάρο 

Που του ’δειχνε το δρόμο στα βουνά

Κι ύστερα χάθηκε και πάει

Δεν είχε σύνορα ούτε εσένα εκεί κοντά

Κι ο ήλιος έφτασε κοντά και με τραβάει

Μες της αλήθειας τα ασημένια τα νερά

42

οι ανάσες των εραστών Σάκης Αθανασιάδης



Συνήθως μόνος

Ξύπνησα πάλι μες τη νύχτα και έπεφταν τα αστέρια

Κάπου μακριά μια θάλασσα θα είχε γιορτή

Είπα να κοιμηθώ ξανά μα έτρεχε ο νους μου

Στο λευκό της το κορμί

Άναψα τα φώτα κι άρχισα να βλέπω

Χιλιόμετρα μακριά

Όταν στο μυαλό μου βραδιάζει

Τρέχω στη θάλασσα να βρω φώτα παλιά

Δεν υπάρχει νύχτα που φιλιά να έχω χάσει

Συνήθως δώρο με τα ποτά

Δεν υπάρχει δρόμος που να μην έχω περάσει

Συνήθως μόνος με τα φώτα σβηστά

Δεν υπάρχει δρόμος που να μην έχω περάσει

Συνήθως μόνος με τα φώτα σβηστά

Μέσα στη νύχτα μου λες έχω χάσει

Μια ζωή με τιμές και λεφτά

Άναψα τα φώτα κι άρχισα να βλέπω

Την έρημο κοντά μου και μακριά

Κορμιά να τρέχουν να σωθούν στη σκόνη

Οι πλούσιοι και οι ζητιάνοι αγκαλιά

43

οι ανάσες των εραστών Σάκης Αθανασιάδης



Μικρή ζωή 

Αν δεν ήσουνα εσύ

Η φωτιά στα μάτια μου θα είχε σβήσει

Μέσα από παράθυρα κλειστά 

Θα ήμουνα το δέντρο μοναξιά 

Αν δεν ήσουν εσύ

Μια κόλλα χαρτιού θα ήμουν απλά πεταμένη

Στο καλάθι της ζωής 

Να σε ακούω να μου λες μείνε είμαι κι εγώ εδώ

Βάλε του έρωτα φωτιά στο βλέμμα

Να μεγαλώσει ο δρόμος 

Να σε ακούω να μου λες μείνε είμαι κι εγώ εδώ

Τίποτε δεν υπάρχει πιο μεγάλο

Αν δεν ήσουν νησί

Μια θάλασσα θα ήμουν απλά ταραγμένη 

Στο χειμώνα της ζωής 

Αν δεν ήσουνα γη

Μια πέτρα θα είχα στο μυαλό μου δεμένη

Θα διψούσα όσο κανείς

Να σε ακούω να μου λες τρέχα

Τρέχα κόντρα στον καιρό

Και μη σκεπάζεσαι με τη σιωπή 

Να σε ακούω μου να λες έλα

Έλα είμαι κι εγώ εδώ

Τίποτε δεν υπάρχει πιο μεγάλο

Στη μικρή αυτή ζωή μου 

44

οι ανάσες των εραστών Σάκης Αθανασιάδης



Ο θάμνος σκοτάδι

Μια ημέρα ζεστή θα αφήσω τη γη

Να περάσω τα σύννεφα

Να ζητήσω απ’ το φως

Με ένα άγνωστο πώς

Να μου δώσει το δώρο

Πέρα απ’ το φόβο της βροχής

Να μου δείξει του ανέμου το δρόμο

Μια ημέρα ζεστή θα αφήσω τη γη

Να περάσω στου ήλιου τα χέρια

Να ζητήσω το φως

Με ένα άγνωστο πώς

Που μπορεί και να έχει μαχαίρια

Κι αν φοβάμαι πολύ 

Πως θα βρω σιωπή, θέλω να ελπίζω

Πως στη λάσπη, δεν θα μπει η ψυχή

Θα πετάει μακριά απ’ το θάμνο σκοτάδι

Μια ημέρα ζεστή θα αφήσω στη γη

Τα γυμνά μου μονάχα ποιήματα

Σε κάθε χειμώνα να ακούγονται

Λίγα μου βήματα

45

οι ανάσες των εραστών Σάκης Αθανασιάδης



Τα όνειρα να αρχίσουν να ψηλώνουν 

Ξέρεις μες τη σιωπή

Ό,τι αγαπάς έρχεται πάλι πίσω

Κάπου εκεί θα βλέπεις την αρχή

Και η ψυχή σου απ’ τη φωτιά θα ζεσταθεί

Γιατί ρωτάς πού πήγε η γιορτή

Αφού νομίζω είναι εδώ και περιμένει

Κανένας δεν σε πίεσε να γίνεις μηχανή

Σε μια θυσία που την ξέρεις μόνο εσύ

Ξέρεις με τη σιωπή

Καμιά φορά τα μάτια μεγαλώνουν

Εγώ νομίζω ήρθε η στιγμή

Τα όνειρα να αρχίσουν να ψηλώνουν 

Γιατί ρωτάς πού πήγε η ζωή

Και πουθενά δεν φαίνεται ο ουρανός, η θάλασσα, το δάσος

Ένα παράθυρο δεν άνοιξες ο ήλιος για να μπει 

Να καίγεται σε ένα πρωί το λάθος

46

οι ανάσες των εραστών Σάκης Αθανασιάδης



H αγάπη δε χρειάζεται σώμα

Στην πρώτη σταγόνα της βροχής

Σου είπα τρέξε, θα βραχείς

Θα σε χτυπήσει κεραυνός και θα χαθείς

Στην πρώτη σταγόνα της βροχής

Περίμενα κάτι να μου πεις

Μα άρχισες να τρέχεις

Μακριά πολύ μακριά για να κρυφτείς

Αλλά εγώ νομίζω η αγάπη δεν χρειάζεται σώμα

Αν ήσουν χθες εδώ, θα είσαι εδώ ακόμα

Αλλά εγώ νομίζω η αγάπη δεν χρειάζεται σώμα

Αν υπήρχε αγάπη στα αλήθεια, θα υπάρχει ακόμα

Έφερνε ο ήλιος λίγο φως

Το παρελθόν να ψάξω 

Να μάθω γιατί χάθηκες

Κι εγώ γιατί είμαι εδώ

Έφυγε έτσι ο θυμός και είπα να ξεχάσω

Μα η θάλασσα μου έδινε τα μάτια σου να δω

και αφού δεν είχα τίποτε να χάσω πια από χέρι

Το παρελθόν αγάπησα σαν να ήσουνα εδώ

47

οι ανάσες των εραστών Σάκης Αθανασιάδης



Η χώρα του παραμυθιού

Μόνο στα μάτια σου τα κράτησες

Τα λίγα όνειρα για μένα

Και στη φωτιά κοντά τα άφησες 

Να ’ναι με φως μεγαλωμένα

Παίρνω μαζί μου ένα όνειρο

Να ’χω στα μάτια για το δρόμο 

Στη χώρα του παραμυθιού

Να το αφήσω μόνο 

Παίρνω μαζί μου ένα όνειρο

Που το μεγάλωσες στο χρόνο

Στην αγκαλιά ενός θεού

Να το αφήσω δώρο

Πριν φύγω κάτσε να μιλήσουμε

Γιατί μου μοιάζεις φοβισμένη

Τα χρόνια μην σε παρασύρουνε

Στο πλοίο τους παρατημένη

Ξέρω στο δρόμο μου μεγάλωσες 

Με τα παπούτσια τρυπημένα

Ποτέ ψυχή όμως δεν χάρισες

Σε ματς που ήτανε στημένα

48

οι ανάσες των εραστών Σάκης Αθανασιάδης



Κάποια Χριστούγεννα

Για πάντα ξέρω θα γυρίζω πίσω

Τη μάνα μου να δω με ένα φακό 

Να σκαλίζει το χιόνι

Τη νύχτα να τρέμει

Μέσα στο άσπρο μια φάτνη για να δω

Κάποια Χριστούγεννα βλέπω ένα φως

Ένα άσπρο φως στον ουρανό να χορεύει

Δεν ξέρω πώς, μα ένα παιδί με γυρεύει 

Να μου δείξει τη φάτνη στο χιόνι

Κάποια Χριστούγεννα ένα αόρατο χέρι

Στον ουρανό με ταξιδεύει 

Είναι ο πατέρας μου εκεί με γυρεύει

Να μου πάρει απ’ την ψυχή το θυμό

Για πάντα ξέρω, θα γυρίζω πίσω

Μέσα στο άσπρο φως τη φάτνη μου να βρω

Μα πρέπει πρώτα η νύχτα να αρχίσει να τρέμει

Να ’ναι Χριστούγεννα κι εγώ παιδί πάλι μικρό

49

οι ανάσες των εραστών Σάκης Αθανασιάδης



Δεν ξέρω 

Πλήρωσα την τελευταία δόση

Που είχα φόρο από μήνες 

Και είπα ησύχασα για λίγο με όλα αυτά

Πήγα στο σπίτι, μια ακόμη λύπη

Των εργολάβων θα γεμίσω κουμπαρά

Δεν ξέρω πόσο Έλληνας μπορεί να είμαι

Που βλέπω θάλασσα και κλαίω από χαρά

Που χέρι απλώνω και σηκώσω ότι πέφτει

Και είμαι το κύμα που χορεύουν τα παιδιά 

Σημασία όμως δεν έχει πάντα η πτώση

Σημασία έχει να σηκώνονται τόσοι

Που την άνοιξη να φέρουνε ξανά

Τα παιδιά σου να γελάνε

Να μου λες πως δεν φοβάσαι

Και το μέλλον σου να βλέπεις καθαρά

Δεν ξέρω πόσο Έλληνας μπορεί να είμαι

Που λέω όχι σε όλα αυτά

Που ανακαλύπτω μουσική μέσα στο δάσος

Και που γνωρίζω πως το δόγμα έχει θηλιά

Κλήρωσα τον εαυτό μου κι έχω χάσει

Τα τελευταία του πατέρα μου λεφτά

Λίγη ψυχή μου έχει μείνει κι αν δεν σπάσει

θα νιώσω ήλιος στου χειμώνα τη σπηλιά

50

οι ανάσες των εραστών Σάκης Αθανασιάδης



Χάρτινα παπούτσια

Έμεινα μόνος όταν χάθηκες 

Με τα παπούτσια μου τα χάρτινα

Κι ήρθε ο χρόνος που σταμάτησες

Να μου μιλήσει σιγανά

Κοιμόμουν τις νύχτες αργά 

Το όνειρό μου να πονάει

Να λέω εδώ δεν ξημερώνει 

Καμιά αγάπη δεν φυσάει

Περπάτησα τις άδειες πόλεις

Τα βήματά μου άκουσα 

Πόνου, χαράς, σιωπής αν θες

Έσκαψα μέσα μου βαθιά

Πριν παρατήσω πίσω όλες τις φωνές

Κοιμόμουν τις νύχτες αργά 

Σαν τα σκεφτόμουν όλα 

Στο βλέμμα είχα τα σημάδια

Από του χειμώνα σου τα χάδια

Σου ’λεγα όμως καληνύχτα

Κράτα το φως εκεί κοντά

Μόλις περάσει ο αέρας

Να με χαϊδέψεις απαλά 

Όμως το ξέρω δεν σε νοιάζει

Περνάει η ζωή κι όλα τα αλλάζει

Όλα τα αλλάζει…

51

οι ανάσες των εραστών Σάκης Αθανασιάδης



Σύνθημα τοίχου

Άσε με πάλι μέσα στη νύχτα

Των αστεριών μου να ακούσω τις φωνές

Να δω πού πάω, μήπως γερνάω

Και δρόμο έχω πάρει λάθος με φωτιές

Κράτα με λίγο με αυτά τα χέρια

Που μου χαϊδεύουν την ψυχή και το κορμί

Να μη διστάζω την αγάπη να βγάζω

Πάνω στο κτήνος που σαν φίλος θα φανεί

Κοίτα με στα μάτια χτίσε τα παλάτια

Ένωσε τη γέφυρα που έγινε κομμάτια 

Δεν είσαι η Αλίκη στη χώρα κάποιου μύθου

Μα είσαι η ελπίδα στο σύνθημα ενός τοίχου

Μίλα μου τα βράδια, σπάσε τα σκοτάδια

Γέμισε το σώμα μου με έρωτα σημάδια

Δώσε χίλια χάδια στη ψυχή την άδεια

Σε μια νύχτα τέλειωσε του φόβου όλα τα χνάρια

Ήλιος να μείνεις στο χειμώνα μου

Από το σώμα να πετάω όλα τα χρόνια μου

Να είσαι φως και ουρανός

Μια αφορμή να μπω γυμνός στο χρώμα σου

52

οι ανάσες των εραστών Σάκης Αθανασιάδης



Τα άγρια Σάββατα

Θυμάμαι είχα κλειστεί στον εαυτό μου

Και διάβαζα τις νύχτες για ταξίδια

Τόσο πολύ που έμενα στα ίδια

Αιχμάλωτος στον εαυτό μου

Μέσα στα ψέματα που μου έδωσαν να αγαπώ

Βρήκα ένα ψέμα να το βάπτισα ελπίδα

Μα ήρθε πάλι ο χειμώνας τι να πω

Κοίτα, ρε φίλε, πως αλλάζει η σελίδα

Θα είχα φύγει

Χίλιες φορές θα είχα φύγει

Αν δεν ήσουν εσύ 

Και το όνειρο που δεν με αφήνει

Θα είχα φύγει

Χίλιες φορές θα είχα φύγει

Αν δεν ήσουν νερό

Που η ψυχή ζητά να πίνει

Τα άγρια Σάββατα της ομορφιάς ιδρώτας

Ποτέ δεν διάβασαν στα μάτια μου τον έρωτα

Μόνο τη νύχτα άφησαν να καίει στο κορμί μου

Μες τους καπνούς φυλακισμένο

Είπα να τρέξω να μαλώσω με το Χάρο

Μα ήμουν δειλός κι έκανα πάλι πίσω

Για να καώ μέσα στης νύχτας το τσιγάρο

Ώσπου το έσβησες εσύ το καλοκαίρι 

53

οι ανάσες των εραστών Σάκης Αθανασιάδης



54

οι ανάσες των εραστών Σάκης Αθανασιάδης

Πιστεύω στην αγάπη

Ζητάω απ’ την αγάπη

Να έρθει να με σώσει

Να έρθει μες το άδειο 

Να βγω απ’ το μισό

Ζητάω απ’ την αγάπη

Τα ρούχα να μου δώσει

Στα κόκκινα τα σύννεφα

Αέρας να ντυθώ

Πιστεύω στην αγάπη

Πιστεύω στην ειρήνη

Πιστεύω ότι κι αν γίνει

Μόνο η ψυχή θα μείνει

Πιστεύω πως το αίμα

Το χύνουν για ένα ψέμα

Για να νικάει ο πόλεμος

Και να υπάρχει τέρμα

Πιστεύω…

Το ξέρεις πιστεύω

Αλλά κανείς νομίζω

Δεν πιστεύει εμένα 

Ζητάω απ’ την αγάπη

Να ’ρθεί κι ας με προδώσει

Μα όσο τη ζητάω 

Το μίσος συναντώ

Για ένα ψωμί μονάχα

Ο δίπλα θα με δώσει

Μέσα στο πλήθος κρύβομαι

Και κλέβω τον καιρό



Στου κάστρου τη φωτιά

Με τον ήλιο στα μάτια

Το καλοκαίρι να μου φέρνεις

Ένα φιλί να μου ζητάς, μετά να γέρνεις

Στην αγκαλιά μου σαν γατί

Με τον ήλιο στα χέρια

Την άμμο πάλι να μου φέρνεις

Να μου μιλάς σαν να με δέρνεις 

Που το κάστρο σου που είναι ακόμη μισό

Το μυστικό για το κάστρο

Ψηλό να το κάνω να αντέχει

Είναι να πιάσω ένα άστρο

Τον Αύγουστο τη νύχτα όταν τρέχει

Να σε κοιτάζει από μακριά 

Να μπαίνει στα όνειρά σου

Όπου κι αν είσαι να είσαι εδώ

Στου κάστρου τη σκιά

Να σε φωνάζει τρέξε πια

Να δεις πού ζει η καρδιά σου

Το καλοκαίρι πώς χορεύει

Στου κάστρου τη φωτιά

55

οι ανάσες των εραστών Σάκης Αθανασιάδης



Να μου μιλάς αν είσαι μόνη

Τώρα μου λες αν σε θυμάμαι

Στα όνειρά μου αν σου μιλώ

Αν σε κρατώ σφιχτά απ’ το χέρι

Στα σύννεφά μου όταν πετώ 

Τώρα μου λες εγώ νομίζω

Πως το ταξίδι με ζητά

Να βγω απ’ την έρημο να ζήσω

Μια αγάπη σαν φωτιά 

Σου είχα χαρίσει ένα σταυρό

Να τον φοράς αν είσαι μόνη

Να λες η αγάπη αν είναι χιόνι

Μέσα στο ψέμα δεν θα μπω

Σου είχα χαρίσει ένα σταυρό

Να μου μιλάς αν είσαι μόνη

Να λες η αγάπη δεν κρυώνει

Κι ας πέφτει πάντα στο νερό

Τώρα μου λες εγώ νομίζω

Πως είμαι σύννεφο ψηλά

Που κάθε μέρα το χτυπάει

Ένας αέρας την καρδιά

Μόλις αγγίζεις το σταυρό μου

Αρπάζω δυνατή φωτιά

Να ξέρεις γράφω αυτές τις λέξεις

Και κάθε μνήμη με πονά

56

οι ανάσες των εραστών Σάκης Αθανασιάδης



Το ποτάμι των γυμνών

Δεν ξέρω αν πιάστηκες στο ψέμα

Στα αόρατα τα δίχτυα της αγάπης

Αν έμεινες μια μέρα από φως για μένα 

Αν έσπασες μια φορά τα φρένα

Αν με έβρισες στον ύπνο σου πατέρα 

Στο ποτάμι των γυμνών ίσως μου πεις όταν βρεθούμε 

Προσπάθησα να πιω ένα ποτήρι απ’ τη ζωή

Μα ήταν δύσκολο πολύ το ξέρεις

Κι ας άκουσα τα λόγια σου: 

Μέσα απ’ τα λάθη σου να βαπτιστείς μπορείς

Αν πράγματι το θέλεις

Το σώμα σου αν το άφησες να φύγεις 

Πίσω αν το γύρισες στη μάνα σου τη γη

Ποτέ δεν θα σε αφήσω να ξεφύγεις 

Μήπως μπορέσω απ’ τη φυγή σου

Να έχω πάντα την ψυχή μου δυνατή

Δεν είχες χρόνο να αφήνεις

Λεφτά στις τσέπες για μετά

Και ένα κέρμα στο ταξίδι σου θα φτάνει

Για να πληρώσεις τον βαρκάρη τελικά 

Στο ποτάμι των γυμνών ίσως μου πεις όταν βρεθούμε 

57

οι ανάσες των εραστών Σάκης Αθανασιάδης



Το πρώτο ψέμα της μέρας

Βρίσκω ένα ψέμα να πάω

Στο πρώτο δρόμο της μέρας

Το βάζω στις τσέπες προχωράω

Φυσάει δυνατά ο αέρας

Ότι σε πληρώνει ξέρω

Σε έχει σκλάβο για πάντα

Κι εσύ έκανες το λάθος να δεχθείς πληρωμή

Πόσα βράδια θυμάμαι μετά τα τριάντα

Έφυγα απ’ το σώμα μου και ήμασταν μαζί 

Πόσο ελεύθερος μπορεί να είμαι 

Με ίδιο σώμα σε κομμάτια

Δίχως τα δικά σου μάτια αυτή την εποχή

Πόσα βράδια θυμάμαι μετά τα τριάντα

Έφυγα απ’ το σώμα μου και ήμασταν μαζί 

Έτσι τα χρόνια να περνούν να γίνονται μικρά

Και αν κάποτε μου έλεγες τη μοίρα εγώ ορίζω

Τα ψέματά σου φύλαξα μαζί με άλλα χαρτιά

58

οι ανάσες των εραστών Σάκης Αθανασιάδης



Μέσα στα μάτια της βροχής

Όταν μιλάει ο αέρας μες τη νύχτα

Λένε ξυπνάνε πάντα οι ψυχές

Κάτι σαράβαλα κορμιά μένουν στο χώμα

Γεμάτα λάσπες, γεμάτα εντολές

Μέσα στα μάτια της βροχής

Αν δεν μπορείς να δεις το μονοπάτι

Δεν φταίει η άνοιξη που τρέχει να σε βρει

Μα ο χειμώνας που σου κλείνει πονηρά το μάτι

Και σου φωνάζει κρύψε την ψυχή

Για πες μου πού μπορείς να φτάσεις για σένα

Για να σου πω αν θα με βρεις τελικά

Πέφτει βροχή και δεν ακούς τη σιωπή μου

Και ο χειμώνας σου φωνάζει έλα πιο κοντά

Μέσα στον ήχο της βροχής

Αν δεν μπορείς να ακούσεις τη σιωπή μου

Θα αργήσεις ξέρω να γυρίσεις πίσω

Θα πιεις και πάλι και θα ζαλιστείς 

Μα αν μπω στο πρώτο όνειρό σου θα σε βρίσω

Έτσι θα χάσω, έτσι θα γεννηθώ

Γιατί η αγάπη δεν είναι φως στο χιόνι

Έτσι θα μείνω μόνος μέχρι να σε δω

Μέσα απ’ τα μάτια της βροχής να τρέχεις μόνη

59

οι ανάσες των εραστών Σάκης Αθανασιάδης



Όμως εγώ θα στο πω

Πάνω στα βράχια να κάθεσαι 

Τη θάλασσα να κοιτάζεις 

Να έρχεται η άνοιξη

Τα μάτια σου να βγάζουν φωνές

Στο βουνό να περπατάς

Τα χρώματα να διαβάζεις

Της άνοιξης να ζητάς το φιλί

Για να πιστέψεις

Πως είναι πατρίδα ακριβή το χώμα που πατάς 

Όταν σκοτώνουν μια θάλασσα, ένα ποτάμι, ένα δάσος

Και πρέπει να σωπαίνεις

Φοβάμαι πως έχεις χαθεί στα σύννεφα του λάθους

Πως είσαι κι εσύ αιχμάλωτος μιας εποχής

Που παράγει κονσέρβες θανάτου

Όμως εγώ θα στο πω για μια ακόμη φορά

Αν δεν μπορείς να αγαπήσεις 

Τη λίμνη, το δάσος, τη θάλασσα 

Αν δεν μπορείς να αγαπήσεις 

Τη μεγάλη σου μάνα τη γη

Τα παιδιά σου απλά τα μισείς

Και τα μάτια τους εσύ τα λερώνεις

Μόλις βραδιάζει και δεν μπορείς να μιλήσεις

Στην άνοιξη που σε κοιτά

Γιατί τα μάτια σου βλέπουν λεφτά στον ουρανό

Αντί για αστέρια

Νομίζω πως πρέπει να φοβηθείς 

Τις ψυχές που πετάνε φωτιά

60

οι ανάσες των εραστών Σάκης Αθανασιάδης



Η εποχή δεν είναι λάθος 

Λάθος είναι ο δρόμος που πας

Και σου απαγορεύει να δεις

Σου απαγορεύει να ζήσεις τα χρώματα 

Κι όταν κοιμάσαι

Τίποτε άλλο δεν μπορείς να σκεφτείς

Τίποτε άλλο πέρα απ’ το κέρδος

61

οι ανάσες των εραστών Σάκης Αθανασιάδης



Μίλα με τη σιωπή

Τρέχεις επάνω στο βουνό 

Τα σύνορά σου να τα χάσεις

Στα χέρια σου κρατάς σταυρό

Μια τιμωρία μακρινή

Πώς να περάσεις τη στροφή

Της νύχτας το άγριο σεντόνι

Ξέρεις θα αργήσει να φανούν

Τα όνειρα που είχες μικρή

Γλιστράει πάλι η ψυχή μες τα νερά του φόβου

Αφού υπάρχουν άρχοντες τυφλοί πάντα εμπρός

Κι αν έχει μείνει ο φύλακας τα όνειρα θα φεύγουν

Να χαμηλώσουν σύννεφα να φέρνουν λίγο φως

Ξέρω θα αργήσεις για να μπεις 

Στης άνοιξης το σώμα 

Μα αν ήμουνα βροχή, εγώ θα ερχόμουνα κοντά

Να σου δροσίσω το κορμί στο άνυνδρο το χώμα

Να ανθίσει λίγο η ψυχή στου νότου τη φωτιά

Μονάχα σώματα δειλών χτυπάνε τον αέρα 

Στην αποθήκη των ψυχών τελειώνουν σαν κεριά

Κι αυτή η εικόνα έρχεται στο βλέμμα κάθε μέρα

Κι ας λες πως ονειρεύεσαι τα άγρια τα βουνά

Ξέρω θα αργήσει να φανεί 

Η άνοιξη που σώζει

Γι’ αυτό λοιπόν μη λες πολλά

Μίλα με τη σιωπή

62

οι ανάσες των εραστών Σάκης Αθανασιάδης



Ο σκλάβος του αιώνα

Αφού μισείς του έρωτα τη χώρα

Σου φταίω εγώ κι όλα γενικά

Έχεις λατρέψει πια τη δύση

Και ετοιμάζεσαι να φύγεις μακριά

Δεν φταίει ο άνεμος που έρχεται τα βράδια 

Ούτε η θάλασσα που λέει τα μυστικά

Αν δεν μπορείς να ζεις σε αυτή τη μπόρα

Φταίει το μυαλό σου που το πήρε η φωτιά

Αν δεν μπορούν να σου μιλήσουν πια τα χρόνια

Που σε έφεραν εδώ που περπατάς

Θα είσαι ο σκλάβος του αιώνα…

Δεν φταίει ο ήλιος το πρωί όταν γελάει 

Ούτε η πανσέληνος που στέλνει τα φιλιά

Αν δεν μπορείς να ζεις σε αυτή τη χώρα 

Είναι γιατί έχει φύγει η ομορφιά

Έχει λατρέψει πια τη δύση

Και μου μιλάς μονάχα αγγλικά 

Αφήνεις τα όνειρα που είχες χτίσει

Σε μηχανήματα και τρικ λογιστικά

Έχει πιστέψει πως θα σβήσει

Κάθε πατρίδα στη καρδιά

Όσα το φως σου έχει χαρίσει

Τα θεωρείς όλα φτηνά

63

οι ανάσες των εραστών Σάκης Αθανασιάδης



Της αγκαλιάς νερό 

Θυμάμαι μια μέρα σου είπα

Πάμε κάπου μακριά 

Γιατί εδώ 

Το ποτήρι της ζωής μας είναι λίγο

Στης μέρας μου το γκρίζο

Θέλω να βλέπω καθαρά

Την τύχη μου να ορίζω

Να αντέχω μέρες τη φωτιά

Πως είναι δρόμος η ζωή γνωρίζω

Και κάθε μέρα περπατά

Κι αν το ποτήρι της ζωής μου λίγο

Θα έχω χάσει τη καρδιά

Στης μέρας μου το γκρίζο

Θέλω να βλέπω καθαρά

Της αγκαλιάς νερό να πίνω 

Και να ψηλώνω με φιλιά

Της αγκαλιάς νερό να πίνω

Nα καίω του φόβου τα κλαδιά

Με ένα χαμόγελο να λέω τώρα 

Θα κολυμπήσω στα βαθιά

Στη σκέψη πως θα πέσω 

Καμία νίκη δεν μετρά 

Τη θάλασσά σου έχω σώμα

Που με χαϊδεύει απαλά

64

οι ανάσες των εραστών Σάκης Αθανασιάδης



Πως είναι άγριος ο καιρός το ξέρω 

Και η αγάπη ακριβή πηγή

Μα αν είσαι δίπλα μου αντέχω

Κι αυτή την άγρια εποχή

65

οι ανάσες των εραστών Σάκης Αθανασιάδης



Η αγέλαστη άνοιξη

Ζητάω ένα τρόπο 

Τον ήλιο να φωνάξω

Και πάλι να περάσει

Την πόρτα της καρδιάς 

Αγέλαστή μου άνοιξη,

Εγώ θα ταξιδέψω 

Με ένα μικρό χαμόγελο

Στον ήλιο που δεν πας

Τη δύναμη να πάρω

Ελπίδα μες την κρίση

Χρειάζομαι ένα χάδι

Του έρωτα σπρωξιά

Εμπόδια να περάσω

Να χάσω και τη θλίψη 

Και η άνοιξη να έρχεται

Φωτιά μες την καρδιά

Ζητάω ένα δρόμο

Τη μέρα μου να αλλάξω

Κι ότι με έχει φτύσει

Να μην το ξαναδώ

Τον κόσμο του στις λάσπες

Κι εγώ να τον πετάξω

Αν με κρατάς το χέρι

Νομίζω το μπορώ

66

οι ανάσες των εραστών Σάκης Αθανασιάδης



Αγέλαστή μου άνοιξη,

Μαζί σου δεν θα μείνω

Στη θάλασσα το φόβο μου

Θα αρχίσω να πετώ

67

οι ανάσες των εραστών Σάκης Αθανασιάδης



Την άλλη μέρα στη Λαμία ο ξένος 

Τα λόγια μου ακούγονταν βραχνά

Απ’ τον αέρα της άνοιξης κρυμμένα

Όμως τα μάτια μου ταξίδευαν μακριά

Στα δάση, τα βουνά τα μαγεμένα

Και σκέφτηκα πως κάτι θα γίνει 

Και η άνοιξη πάλι θα μοιραστεί

Ο άνεμος έφερνε στα μάτια μου σκόνη

Το χθες που τελείωνε να ’ρθεί η αρχή

Μες τη βροχή καιγόταν το σώμα

Και είχες τελειώσει πατρίδα κι εσύ

Την άλλη μέρα στη Λαμία ο ξένος 

Που ο δρόμος του έχει στη μέση κοπεί

Κρατούσα στα χέρια ένα παιδί σαν χαμένος

Μια ομίχλη στο βλέμμα πυκνή

Λόγια ρηχά λιτανείες και αγρύπνιες

Στολίδια και μπόμπα ποτά

Πουθενά η ψυχή στις άψυχες νύχτες

Και η άνοιξη να φτάνει ξανά

68

οι ανάσες των εραστών Σάκης Αθανασιάδης



Μπορεί να ήσουνα κι εσύ, δεν ξέρω

Είδα μια φωτιά στη θάλασσα

Άκουσα μια κραυγή

Μπορεί να ήσουνα κι εσύ δεν ξέρω

Μπορεί να ήτανε μονάχα μια ψυχή

Που ήθελε απλά να δροσιστεί

Πήρα μια χούφτα άμμο

Tη πέταξα μακριά στο νερό

Νόμιζα πως ήτανε ψέμα μα ήτανε αλήθεια

Όλες μου οι μνήμες είχαν σβήσει

Θα κάνω αυτό που θέλω

Αυτό που αγαπώ

Αυτό που μεγαλώνει την ψυχή μου

Μπορεί να μείνω μόνος, μπορεί άδειος φακός

Μπορεί και κάποιος να με βρίσει

Βρήκα ένα δρόμο ανέβηκα ψηλά 

Είδα μια σπηλιά, ένα φως μικρό

Κάπου εκεί κοντά στεκόταν μια ψυχή 

Μπορεί να ήσουνα κι εσύ δεν ξέρω

69

οι ανάσες των εραστών Σάκης Αθανασιάδης



Γιατί δεν έμαθες ποτέ τη νύχτα

Μες τα ποτά αν και κολύμπαγες τις νύχτες

Τον ήλιο μάζευες κρυφά 

Στο μαξιλάρι σου να τον αφήσεις

Τα όνειρά σου να είναι μακρινά

Για αυτό δεν έμαθες ποτέ η νύχτα

Τι λόγια λέει αν έχει δόντια κοφτερά

Αφού είχες πέσει απ’ του ήλιου σου το βέλος

Και τα όνειρά σου έφερναν δροσιά 

Γιατί δεν έμαθες ποτέ τη νύχτα

Γιατί δεν έμαθες να ζεις χωρίς καρδιά

Είναι φορές που νιώθω να φοβάμαι

Πως είναι ο δρόμος δίχως φως

Και τα λουλούδια στάχτη γίνονται και πάνε

Σαν να τα χτύπησε του πάγου ο θυμός

Μα δεν μπορείς να βρεις τίποτα πιο ωραίο

Να ξεθολώσει το μυαλό μου ευτυχώς 

Από ένα άγριο λουλουδάκι

Να μου χαρίσεις να γνωρίσω λίγο φως

70

οι ανάσες των εραστών Σάκης Αθανασιάδης



Τι αύριο θα γίνει

Τι αύριο θα γίνει αν λείπει η αγάπη

Και σκόνη στα μάτια απλωθεί

Τι αύριο θα γίνει αν φύγει η ελπίδα

Και η μνήμη για πάντα σβηστεί

Δεν θέλω να σκέφτομαι, θέλω να βλέπω

Το ουράνιο τόξο μετά τη βροχή 

Δεν θέλω να κάθομαι θέλω να τρέχω

Να μην υποφέρεις και αν σε κερδίσω να έχω ζωή

Τι αύριο θα γίνει αν έρθει ο γιος σου

Στα δεκαοχτώ του και σε ρωτήσει γιατί

Και σε ρωτήσει ποιον δρόμο να πάρω

Αυτόν με τις πέτρες ή με τα άστρα στη γη

71

οι ανάσες των εραστών Σάκης Αθανασιάδης



Μια θάλασσα έχω στη στεριά

Σ’ ένα ταξίδι στο βουνό

Είπα να σε αφήσω

Να ρίξω ένα σύννεφο

Και αμέσως να σε σβήσω

Να δω ένα φως στον ουρανό

Τη μνήμη μου να σβήσω

Ένα ταξίδι ως το βυθό

Μόνος να το τολμήσω

Μα όσο μιλούσε ο θυμός

Ο αέρας έγινε χιόνι

Και κάποιο αστέρι μακρινό

Ήρθε και με μαλώνει

Μια θάλασσα έχω στη στεριά

Μια θάλασσα πατρίδα

Να βάζω στο νερό φωτιά

Να λέω ποτέ δεν σε είδα

Μια θάλασσα έχω στη καρδιά

Μια θάλασσα πατρίδα

Που στα μεγάλα κύματα

Θα περπατάει η ελπίδα

Σ’ ένα ποτάμι μακρινό

Είπα να σε αφήσω

Μα ο ουρανός ήταν εκεί

Και είπε να μη τολμήσω

72

οι ανάσες των εραστών Σάκης Αθανασιάδης



Κι όταν ξεκίνησε βροχή

Και είπα θα δακρύσω

Μες το νερό ήσουν εσύ

Που ήρθες πάλι πίσω

73

οι ανάσες των εραστών Σάκης Αθανασιάδης



Κόκκινα καρφιά

Ένα ποτάμι μοναξιάς ο κόσμος

Που τρέχει για να φτάσει στην αρχή

Μέχρι που φεύγει ο καιρός και μένεις μόνος

Να παραδώσεις την ψυχή σου να σωθεί

Σε μια στιγμή τα φώτα σβήνουν

Και οι σκιές γίνονται άγγελοι γυμνοί 

Πίνουν καπνίζουν μα δεν δίνουν

Αθανασία στη δική σου την ψυχή

Ένα καράβι της φωτιάς σε παίρνει

Να σε οδηγήσει πάλι στην αρχή

Μέσα στα σύννεφα η ψυχή να σπάσει

Και να διψάσει αιώνια στη σιωπή 

Γι’ αυτό κι εγώ αγάπησα της θάλασσας το σώμα 

Αγάπησα τον άνεμο, το χώμα 

Tα κόκκινα καρφιά που έχεις ξεχάσει

Κι ότι ακόμα μου λέει να μη το προσκυνώ

74

οι ανάσες των εραστών Σάκης Αθανασιάδης



Μην ακούς την καρδιά μου

Δεν γνωρίζω το δρόμο που στα σίγουρα πάει

Το νερό της αλήθειας διψά

Για να βρω το πηγάδι που το όνειρο πάει

Περπατάω με τα πόδια γυμνά

Κελαηδούν αηδόνια και σαρώνουν τη νύχτα

Μια άνοιξη εντός μου φωτιά

Οι καμπάνες ηχούν να περάσω το φόβο

Και η ανάσταση να βρει την καρδιά

Μην ακούς την καρδιά μου

Που τις νύχτες χτυπάει

Η αγάπη μια εταίρα παλιά

Στο χειμώνα ξαφνικά την ψυχή μου πετάει

Το κορμί να περπατάει στην ερημιά

Μη γυρίζεις πια πίσω για να πάρεις τη σκόνη

Κάθε λάθος, σε βάζει φωτιά

Μες τη βία των δρόμων αν μιλάς για αγάπη

Το νερό της αλήθειας διψά

75

οι ανάσες των εραστών Σάκης Αθανασιάδης



Γιατί, βρε ψυχή μου, βροχή είχες πιει

Γυρίζω ξανά στα σοκάκια το βήμα

Μα δεν υπάρχεις και σε ψάχνω στο κύμα

Μα δεν μπορεί κάτι θα έχει μείνει

Από τη νύχτα στο Ναύπλιο εκείνη

Έχω μαζί μου το άγριο το αντίο 

Που το σκαλίζω στης νύχτας το κρύο

Κι αυτό που δεν είπες, οι ψυχές συναντιούνται 

Σε χίλια χρόνια και για πάντα αγαπιούνται 

Το άλλο πρωί που σκαρφάλωνες στο κάστρο 

Ουράνιο τόξο στα μάτια σου άστρο

Μα πάλι νομίζω μακριά του τραβιόσουνα

Μέσα στης θάλασσας το μπλε και πνιγόσουνα

Γιατί, βρε ψυχή μου, βροχή είχες πιει

Έχω μαζί μου εκείνο το αντίο

Και το θυμάμαι όταν μπαίνω σε πλοίο

Σαν το γαλάζιο το νερό με ρωτάει

Αν η αγάπη για πάντα πονάει

Κι έτσι νομίζω πως κάτι μου λείπει

Και δεν κλειδώνω την αγάπη στη λήθη

Για χίλια χρόνια τα φιλιά δεν πετιούνται

Σε χίλια χρόνια οι ψυχές συναντιούνται 

Το σώμα όταν γίνει η γη

76

οι ανάσες των εραστών Σάκης Αθανασιάδης



Τα πρώτα δικά μας ταξίδια

Βάλε στο όνειρο φως

Ξανά ένα δρόμο να φτιάξω

Να μην αμφιβάλεις μπορώ

Το χρώμα στο βλέμμα να αλλάξω

Θα γίνω εγώ η φωνή

Το κύμα στα μεγάλα ταξίδια

Κι εσύ αν το θέλεις πρωί

Ο Mάης που μοιράζει στολίδια 

Γίνε αν θέλεις εσύ

Να βγάλω φτερά να πετάξω

Ψηλά στα βουνά να με βρεις

Τον κόσμο να θέλω να αλλάξω

Γίνε αν θέλεις η γη

Να βρω μια φωλιά για να φτιάξω

Να ξέρεις μισώ τη σιωπή

Την αγάπη δεν θέλω να κάψω

Βάλε στα μάτια φως

Απλά να μπορώ να πετάξω

Το ξέρεις μονάχα εσύ

Μια άνοιξη αν θες θα σου φτιάξω

Μη μένεις για πάντα στο χθες

Οι μέρες σπασμένα στολίδια

Κοίτα ψυχή μου κι εσύ

Τα πρώτα τα δικά μας ταξίδια

77

οι ανάσες των εραστών Σάκης Αθανασιάδης



Ζω σε μια χώρα με παράθυρα

Αυτό που θέλω, αυτό που θέλεις κι εσύ

Είναι βροχή να πέφτει δυνατά, να τρέχει ο δρόμος

Κανείς δεν μπορεί να σου πει μείνε εκεί

Ακίνητος και ο άνεμος θα βγει, είσαι εντάξει μόνος

Αυτό που φοβάμαι, αυτό που φοβάμαι πολύ

Είναι η ορμή που φεύγει απ’ τη ψυχή, γίνεται φόβος

Και μες τη κρίση θα ονειρεύομαι λίγο ψωμί

Θα λέω καλά είμαι εδώ, τελείωσε για μένα πια ο δρόμος

Ζω σε μια χώρα με παράθυρα

Που κρύβουνε καλά την αμαρτία

Όσο βαριά και να μυρίζει η ψυχή

Την κάνουνε να φαίνεται αγία

Ζω σε μια χώρα με παράθυρα

Που αφήνουν τις αγάπες μου στα κρύα

Όσο πολύ ανθίζει η ψυχή, όσο πολύ ανθίζει το κορμί

Τον έρωτα τον βγάζουν αμαρτία

Αυτό που θέλω είναι να πέφτει η βροχή

Η ψυχή να βραχεί να μεγαλώσει ο κόσμος 

Να ανέβεις ψηλά στη κορυφή, να νιώσεις πουλί

Να μάθεις να πετάς όταν δίνεις ζωή, αυτός να είναι ο δρόμος

Αυτό που φοβάμαι και φοβάμαι πολύ 

Είναι το αδύναμο κορμί που για λίγη τροφή θα βρει τη λύση

Και μες την ομίχλη την πυκνή θα χαθεί

Και θα αφήσει το μίσος και πάλι να κερδίσει

78

οι ανάσες των εραστών Σάκης Αθανασιάδης



Ρώτα να μάθεις 

Είπα στη θάλασσα φεύγω απ’ τη πόλη

Να με ξυπνήσει η βοή της νωρίς

Τόσες αγάπες και μόνος μου πάω

Σε άγνωστες πόλεις σαν ποιητής

Είπες θα πάρεις το τρένο να έρθεις

Ξέρεις πού είμαι και θα με βρεις

Αφού δεν κατάλαβες πως στα όνειρα μένω

Αν με ξυπνήσεις μια σκόνη θα δεις

Ρώτα να μάθεις, στον άνεμο μένω

Που όταν φυσά φωνές μου θα βρεις

Μπορεί και στα σύννεφα να περιμένω

Βροχή για να πέσω κι εσύ να πλυθείς

Είπες θα βάλεις στο βλέμμα μου χρώμα

Γιατί μες το πράσινο, δάσος θα δεις

Αφού δεν κατάλαβες πως πια περιμένω

Το τρένο το άδειο που φτάνει νωρίς

79

οι ανάσες των εραστών Σάκης Αθανασιάδης



Κόκκινες πόρτες

Πόσα χρώματα μου φεύγουνε στα άγρια τα νερά

Στα κύματα του ύπνου 

Και μένουνε τα άσπρα σου τα όνειρα κι εσύ

Να χτίζουν τη ζωή εντός του κύκλου

Κάποιο σύννεφο κοντά μου όταν περνά

Σου στέλνω ένα φιλί

Μακριά να προσπαθήσεις να πετάξεις

Μακριά όσο μπορείς απ’ το κενό 

Στις κόκκινες τις πόρτες μου να φτάσεις 

Το αθάνατο να έρθει να χαϊδέψει τη ψυχή

Που άργησε και ακόμα 

Το άγνωστο να γίνω το νησί σου

Μια άνοιξη δειλά να μου μιλά

Κι ο ήλιος να μου ρίχνει 

Φωτιά για να ανάψει η καρδιά

Μα είναι ο χρόνος μια πέτρα βαριά

Που ανοίγει αν κοιμάμαι με άδεια την ψυχή 

Πληγές για να μικραίνει η ζωή μου

Μες τη σκόνη των ερώτων μου χαμένος ποιητής 

Στο τρένο του αιώνα 

Απρόσκλητος πηγαίνω σε γιορτή

Και η ψυχή μου να πετάει μακριά όσο μπορεί

Το άχαρο το σώμα στο χώμα να κρυφτεί

80

οι ανάσες των εραστών Σάκης Αθανασιάδης



Και η αγάπη άφησε χιλιόμετρα να σβήσω

Το πρώτο καλοκαίρι που ήσουνα μακριά

Είπα θα κρύψω τα όνειρα, θα προσπαθήσω

Μα οι ώρες κύλαγαν αργά 

Και οι μέρες πήγαιναν πίσω και πάλι πίσω

Σου στέλνω ένα αστέρι για να πας 

Το χρόνο άμα θέλεις πίσω

Καμιά φορά νομίζω πως γελάς

Και μες το όνειρο ζητάς να σε αφήσω

Το πρώτο καλοκαίρι που ήσουνα μακριά

Είπα θα ρίξω σύνορα για να κερδίσω

Μα είχες αλλάξει πια πολύ

Και η αγάπη άφησε χιλιόμετρα να σβήσω

Σου στέλνω ένα κρασί άμα διψάς

Να πιεις πολύ να σε ζαλίσω

Καμιά φορά νομίζω με ζητάς

Και μες το σώμα σου θέλεις να μείνω και να ζήσω

81

οι ανάσες των εραστών Σάκης Αθανασιάδης



82

οι ανάσες των εραστών Σάκης Αθανασιάδης

Γι’ αυτό μη ρωτάς πού πηγαίνω

Ξέρεις το δρόμο καλά

Που κλείνει μετά τη στροφή

Λίγο και λίγο ψυχή

Τελειώνει στο φόβο κι αυτή 

Ξέρεις πως αύριο μπορεί

Να έρθει μια άγρια βροχή 

Στο ρεύμα να φύγεις κι εσύ

Τα μάτια να μείνουν στη γη

Μοιράζει η αγάπη ψωμί

Μοιράζει φωνή στις καρδιές 

Κι αν βλέπεις απόψε κι εσύ

Ποτέ δεν θα μάθεις να κλαις

Γι’ αυτό μη ρωτάς που πηγαίνω

Κοντά στη ψυχή μου πια μένω

Κοντά στη φωτιά περιμένω

Το φως μη με βρει πια δεμένο

Γι’ αυτό μη ρωτάς που πηγαίνω

Αν τρέξω θα με πούνε χαμένο

Κοντά στη ψυχή μου πια μένω

Γι’ αυτό μη ρωτάς πού πηγαίνω

Αλλάζει η ζωή μας πολύ

Μιλάει με ώρες σιωπή

Αυτό που φοβάσαι κι εσύ

Χιλιάδες φοβούνται κι αυτοί

Μα ξέρω πως αύριο μπορεί

Να γίνει η αγάπη βροχή

Η λίγη που μένει ψυχή

Να μπει στο νερό να πλυθεί



Σαν μια ζεστή κουβέρτα

Αφήνω στη βροχή τη λίγη μου ζωή

Τα χρόνια τα χαμένα

Και φεύγω μακριά τη θάλασσα να βρω

Να ψάξω για άλλο βλέμμα 

Βγαίνω απ’ τη στροφή προς την εθνική 

Και πατάω το γκάζι

Η μέρα μου γελά, ο άνεμος χτυπά

Μα αυτό δεν με πειράζει

Μόνος μου μπορώ στα δύσκολα να ζω

Το χρήμα δεν με νοιάζει 

Αυτό που προσπαθώ είναι να βρω να πιω

Αγάπη αντί νερό, αυτή μόνο με αλλάζει

Ρίχνω μια ματιά στο δάσος που περνώ

Με δέντρα λίγα τώρα

Βουίζουν μηχανές και σκάβουνε βαθιά

Να λιώσουνε τα χρόνια

Αφήνω τη σκιά να βρω στο φως γιατρειά 

Χωρίς να πω κουβέντα

Ό,τι ήθελα παλιά, θα ψάξω να το βρω

Σαν μια ζεστή κουβέρτα

83

οι ανάσες των εραστών Σάκης Αθανασιάδης



Ο σκύλος της ελευθερίας

Γιατί δεν τραγουδούν τα παιδιά

Γιατί η άνοιξη σαν ψεύτικη μοιάζει

Ξέρει κανένας να μου πει

Αυτή η σιωπή με τρομάζει

Γιατί μες τα μάτια η σβησμένη φωτιά

Γιατί παραδόθηκες και το όνειρο στάζει

Ακόμη και ο άνεμος φυσάει δυνατά 

Αυτή η εποχή με τρομάζει

Βγάζω τη μάσκα να δεις την καρδιά

Και πες μου ποιος είμαι, δεν με τρομάζει

Αυτό που φοβάμαι και το ξέρεις καλά

Είναι ο παράδεισος με σένα να μοιάζει

Έχω τα πάθη μου και ζω στη φωτιά

Κάνω το όνειρο με δρόμο να μοιάζει

Έχω το γιο μου μεγάλη αγκαλιά

Κι εσένα αυτό σε τρομάζει

Γιατί παραδόθηκες και πάει η καρδιά

Γιατί δεν κοιτάζεις το φως αν πλησιάζει

Αυτό που φοβάμαι και το ξέρεις καλά

Είναι το μέλλον με σένα να μοιάζει

84

οι ανάσες των εραστών Σάκης Αθανασιάδης



Ό,τι έμεινε γαλάζιο

Κοιτάζω στο λιμάνι το πλοίο έχει χαθεί

Να φέρει καλοκαίρι

Ότι έμεινε γαλάζιο στο Αιγαίο να το βρει

Πίσω να μου το φέρει

Στην άγρια τη νύχτα η θάλασσα αγκαλιά

Μα μάτια έχει άσπρα

Γιατί να με πιστέψεις τώρα δεν έχω φως

Να φτιάξω κι άλλα κάστρα

Το θέλω πια πολύ να δω ανατολή

Τον ήλιο καλοκαίρι 

Να ανάβει τη καρδιά να καίει τη μοναξιά

Κι ελπίδα να μου φέρει

Ξημέρωσε ξανά πάλι με τη βροχή

Δεν θα ’ρθει καλοκαίρι

Ο άνεμος λυσσά, χτυπάει τα κλαδιά 

Με το μακρύ του χέρι

Μα κι έτσι είναι καλά εσύ είσαι κοντά

Και μου κρατάς το χέρι

Το φως όταν φανεί στα μάτια να απλωθεί

Να μοιάζεις με αστέρι

85

οι ανάσες των εραστών Σάκης Αθανασιάδης



Να βρω στην αγάπη μια σφαίρα

Ακόμα σφυρίζουν τα τρένα που τρέχουν στον ουρανό

Πατέρα, πηγαίνουν σε σένα 

Μα εγώ περιμένω εδώ 

Ακόμα σφυρίζουν τα τρένα και λένε το σ’ αγαπώ

Μα εγώ περιμένω εδώ 

Τα όνειρά μου να δω αν ψηλώσουν μια μέρα

Ακόμα διαβάζω εδώ στα σύννεφα που έχουν καπνό

Τα λόγια από σένα πατέρα 

Μα αυτό δεν μου φτάνει να ζω γι’ αυτό μες τους δρόμους γυρνώ

Να δω αν η άνοιξη φτάνει ξανά

Να βρω στην αγάπη μια σφαίρα 

Να ρίξω στο φόβο μια μέρα 

Να πέσει στα μάτια μου φως

Να βρω στην αγάπη μια σφαίρα 

Να σπάσω το τζάμι μια μέρα 

Να μπει ο αέρας ζεστός

Είναι φορές που μου μιλάς στη σιωπή

Με σηκώνεις ψηλά με κρατάς

Περπατάω στα σύννεφα πάνω, γελάς

Κι όλα φαντάζουνε πίσω στη γη φυλακή

Ακόμη κυλάει το αίμα σε κάθε ταξίδι

Σαν τρέχει το μυαλό μου σε σένα που έχεις χαθεί

Μα μπορεί και να είσαι εδώ σιωπή

Να με προσέχεις κρυφά 

Που περιμένω τα όνειρα να ψηλώσουν για μένα

86

οι ανάσες των εραστών Σάκης Αθανασιάδης



Είπα να σου χαρίσω 

Είπα να σου χαρίσω αυτό το καλοκαίρι

Διακοπές μακριά 

Μα δεν υπάρχει τρόπος τον άνεμο να φέρω

Και πάλι στη καρδιά

Είπα να σου μιλήσω αυτό το καλοκαίρι

Για έρωτα ξανά

Θάλασσα να σου φέρω, χρώματα να σε ντύσω

Αρώματα κι όνειρα μικρά

Πώς να αρχίσω τα ταξίδια μου ξανά

Πώς να σου πω πως σ’ αγαπάω δυνατά

Μέσα στη νύχτα

Πώς να πετάξει η ψυχή μου πιο ψηλά

Πώς να αφήσω και το φόβο μου μακριά

Μέσα στα δίχτυα

Έχουνε οι μέρες το δικό τους σώμα τρομάζουν στη φωτιά

Σαν σύννεφο μου μοιάζουν που οι άγγελοι πειράζουν

Και βρέχει ξαφνικά

Μα τώρα θα περάσω στον ήλιο πριν γεράσω

Να σε βρω ξανά

Σαν θεατής φοβάμαι δεν θα τα καταφέρω

Να βρω ποτέ γιατρειά

Είπα να σου χαρίσω αυτό το καλοκαίρι

Του ήλιου τη καρδιά

Μακριά από ηγέτες μακριά από ικέτες

Μόνο με τα φιλιά

87

οι ανάσες των εραστών Σάκης Αθανασιάδης



Αστυνόμοι μοναξιάς

Καπνίζει η ψυχή για μια καλημέρα

Για ένα αθώο φιλί

Αστυνόμοι μοναξιάς στο δρόμο

Με κοιτάζουν σαστισμένοι βουβοί

Μυρίζει ο άνεμος θυμό πιο πέρα

Κάπου κοντά πονάει η γη

Τα τόσα χρόνια σιωπής στα πάντα

Έχουν φέρει οργή

Αστυνόμοι μοναξιάς στο δρόμο άδεια μαγαζιά

Τον έρωτα δικάζουν μόνο σπάνε τη καρδιά

Πάλι σε έρημο θα φτάσω να διψώ ξανά

Αστυνόμοι μοναξιάς στο δρόμο και η ζωή περνά

Αστυνόμοι μοναξιάς στο δρόμο η σιωπή βοά

Ό,τι πια δεν το πληρώνω μίσος με κερνά

Αστυνόμοι μοναξιάς στο δρόμο όλα παν’ καλά

Βουλιάζω στο μυαλό μου μια άχαρη μέρα 

Πριν δω ένα αστέρι μικρό

Ακούω τους ήχους του δρόμου 

Το σώμα της πόλης κοιτώ

Ποτίζω με νερό το χώμα 

Φυτρώνει η ζωή 

Αυτό το μάταιο για σένα ταξίδι

Είναι για μένα μια ανάσα μικρή

88

οι ανάσες των εραστών Σάκης Αθανασιάδης



89

οι ανάσες των εραστών Σάκης Αθανασιάδης

Γράμματα από ένα όνειρο

Περπατώ σε ένα όνειρο

Μα σκοντάφτω και σπάω

Στα κύματα πλέω, ένα πλοίο κοιτάω 

Πού να πηγαίνει άραγε

Κι εγώ εδώ τι ζητάω

Στον ήλιο λαθραίος όσα έμαθα ξεχνάω

Περπατώ σε ένα σύννεφο κατεβαίνω βροχή

Το κορμί σου φιλάω

Δεν κοιμούνται οι αγάπες μες τα σώματα μη κλαις

Έχουν διαδρομή να βγάλουν χρόνια μέσα στις φωτιές

Δεν φοβούνται οι αγάπες έχουν δώδεκα ζωές

Βγάζουνε φτερά και πάνε μες τα σύννεφα για δες

Περπατώ σε ένα σύννεφο

Κατεβαίνω βροχή σε ζητάω

Να με δεις όταν καίγεσαι

Για μια αλήθεια κι εσύ να γελάω

Κι αν νομίζεις αδύνατο

Δεν μπορώ να το κάνω

Τόσες νύχτες πετάω μακριά

Και ολοένα κοντά σου πια φτάνω 



Το ποτάμι της αγάπης

Πέρασα σύνορα να φτάσω στην ψυχή μου

Είναι μεγάλο το ποτάμι της αγάπης

Γυρνάς γυμνός παρατημένος επιβάτης

Μα το νερό του σου δροσίζει τη καρδιά

Διάλεξα χρώματα, στιγμές το φως που κλείνει

Ό,τι γκρεμίστηκε να χτίσω με τραγούδια

Μετά ζητάω την αγκαλιά σου που μου δίνει

Πάντα τα κύματα να φεύγω μακριά

Τίποτα δεν θέλω τίποτα δικό σου

Τίποτα από σένα έξω απ’ τη καρδιά

Αν υπάρχει ο έρωτας θα είμαι στο όνειρό σου

Θα ξυπνάς χαράματα να ψάχνεις αγκαλιά 

Τίποτα δεν θέλω, τίποτα δικό μου

Τίποτα απ’ τα πρέπει που ήθελα παλιά

Σαν ιδιοκτήτης χάνω το όνειρό μου

Και κολλάω στις λάσπες μέχρι τη καρδιά

Πέρασα κύματα να φτάσω στη ψυχή σου

Είναι μεγάλο το λιμάνι της αγάπης

Γυρνάς ξυπόλητος σακάτης

Την άλλη μέρα είσαι ο βασιλιάς

Άλλαξα ονόματα να γίνω το ταξίδι

Τα σύνορά μου πέρασα να φτάσω την ψυχή 

Μεγάλο δρόμο η ζωή πάντα εδώ μου δίνει

Ποτέ δεν λέω κουράστηκα στον ήλιο το πρωί

90

οι ανάσες των εραστών Σάκης Αθανασιάδης



Γελαστοί Έλληνες

Ψάχνω τις τσέπες του για λίγα ψιλά

Το πού χρωστάω δεν θυμάμαι καλά

Πάλι η δύση μου πετάει ψιλά

Μέσα στη κρίση λέω εντάξει όλα καλά

Βγαίνω στο δρόμο να ζητήσω δουλειά

Έχω τη σκόνη μες το βλέμμα βαριά

Δεν έχω άδεια να αγαπήσω ξανά

Πάλι η δύση θα μου φταίει ξανά

Χωρίς να βγάζω ούτε μια μιλιά

Κάνω αιτήσεις, τις ξεχνάω μετά

Μέσα στη κρίση λέω εντάξει όλα καλά

Πόσες φορές σου είπα θα μπω

Σε ένα πλοίο στα ανοιχτά να χαθώ

Σε κάποια χώρα απ’ το μηδέν μου να βγω

Πόσες φορές σου είπα θα βρω

Αν ζω εδώ απλά να χαθώ

Και τα ταξίδια μου θα μείνουνε

Για πάντα στο μυαλό

Φτάνω στο σπίτι κάθε μέρα αργά

Στη μοναξιά μου τη γυμνή μου θεά

Που με αγκαλιάζει και με σφίγγει ξανά

Μέσα στη κρίση λέω εντάξει όλα καλά

Χωρίς να βγάζω ούτε μια μιλιά

Ψάχνω τις τσέπες μου για λίγα ψιλά

Το πού χρωστάω δεν θυμάμαι καλά 

Μέσα στη κρίση λέω εντάξει όλα καλά

91

οι ανάσες των εραστών Σάκης Αθανασιάδης



Στην άμμο του καλοκαιριού να περπατάω

Σε μια στροφή ήσουν πεσμένη

Είχες δακρύσει και πονούσες 

Σου άπλωσα το χέρι με κοιτούσες

Είπες βραχνά ευχαριστώ

Σηκώθηκες και πήρες το ποδήλατό σου

Μαζί και το μυαλό μου

Έγινες ξάφνου η θεά στο όνειρό μου

Σε έψαξα την άλλη μέρα να στο πω

Γιατί σε θυμάμαι θα ρωτάς

Γιατί στη σκόνη μου ξανά βουτάω

Δεν κάνεις λάθος έχω μείνει εκεί

Στην άμμο του καλοκαιριού να περπατάω

Γιατί σε θυμάμαι θα ρωτάς

Τόσο πολύ για σένα πια διψάω

Έχουν περάσει τόσα χρόνια 

Η θάλασσά μας χάθηκε και τη στεριά κοιτάω

Στο όνειρό σου γαντζωνόμουν γυμνός

Απ’ τον ήλιο μου μη βγω και πάω

Ήταν ένα καλοκαίρι μόνο φως

Που νόμιζα στον ουρανό πως περπατάω

Σηκώθηκες και πήρες τη βαλίτσα σου στο χέρι

Μαζί πήρες και την ψυχή μου

Μεγάλωσα πολύ από τότε ξέρεις

Σε έψαχνα στις πόλεις να σε βρω

92

οι ανάσες των εραστών Σάκης Αθανασιάδης



Το σύννεφο της θάλασσας

Ένα καράβι σου μοιάζει πολύ

Φεύγει και χάνεται μακριά απ’ την ακτή

Μα αφήνει τον άνεμο να δω τη γιορτή

Που ο ήλιος χορεύει στο χαλάζιο χαλί

Το σύννεφο της θάλασσας με ακολουθεί

Το μάτι μου κλείνει πριν ο ήλιος φανεί

Μα εγώ περιμένω μοναχός στο νησί

Να γίνεις το σύννεφο να έρθεις βροχή

Στις ανηφόρες της Σκοπέλου

Θάλασσα λέω τον ουρανό

Από το κάστρο των αγγέλων

Ψάχνω στο κύμα να σε δω

Στις ανηφόρες της Σκοπέλου

Θάλασσα λέω τον ουρανό

Όλα γαλάζια εδώ, θεέ μου,

Και πως εγώ να μη χαθώ

Το σύννεφο της θάλασσας το ξέρεις κι εσύ

Όταν μένεις μονάχη σε μια πόλη βουβή

Αφού δεν ακούς τη φωνή μου

Κρύβεις τα κύματα μες την καρδιά, ψυχή μου,

Τα χρώματα που μάζεψα καλά δεν τα γνωρίζω

Έχει πάρει γαλάζιο πολύ η καρδιά νομίζω

Και πράσινο τα μάτια μου ξανά να τα γνωρίσεις

Όπως παλιά... Όπως παλιά...

93

οι ανάσες των εραστών Σάκης Αθανασιάδης



Ζόρικη εποχή

Ζόρικη εποχή με κλείνει μες τους τοίχους

Γυρίζω να με δω μα χάνομαι στους ήχους

Θα αφήσω εδώ να βρεις τη σκόνη με τους στίχους

Αν είναι για να δεις στους τέσσερις τους τοίχους

Στα βρώμικα νερά η εποχή με πάει

Μόνο να προσκυνώ, μόνο αυτό ζητάει

Κάπου θα κρατηθώ αυτό το καλοκαίρι

Στο φως όταν βρεθώ στον ήλιο που με ξέρει

Κάπου θα κρατηθώ απ’ του ουρανού το χέρι

Τη θάλασσα όταν βρω που ο άνεμος με ξέρει

Ζόρικη εποχή ζητάει την ενοχή μου 

Να μάθω να μισώ να έχω σιωπή μου 

Μα εγώ θέλω μακριά να φύγω απ’ το μαύρο

Να βρω ένα θεό που δεν μιλά για το αύριο

Θα αφήσω εδώ να βρεις σιωπή που ξενυχτάει

Τη νύχτα όταν διψάς και το κορμί ζητάει

94

οι ανάσες των εραστών Σάκης Αθανασιάδης



Χάσε όσα μπορείς στην αγάπη

Σαν διψασμένος μες τον έρωτα ορμάω

Για να γεμίσω το μυαλό με τη φωτιά

Να βάλω καύσιμο πάλι να περπατήσω

Σε ένα δρόμο που αέρας τον χτυπά

Εγώ το λέω αυτό αρχή

Να φαίνεται ο δρόμος καθαρά

Άλλη μια μάχη θα έχει κερδηθεί

Κι εγώ θα ανέβω λίγο πιο ψηλά

Χάσε όσα μπορείς

Όσα περισσότερα μπορείς στην αγάπη

Για να μάθεις αν κάποιος σε αγάπησε αληθινά

Ή αν έζησες στη σκόνη μόνος

Για πάντα μόνος

Χάσε όσα μπορείς

Όσα περισσότερα μπορείς στην αγάπη

Οι αμαρτίες που στα μάτια μου χορεύουν

Χάνονται σβήνουν μόλις πάλι ξημερώσει

Είναι ο φόβος απ’ το βλέμμα των αγγέλων

Που με κρατά πάντα μακριά από κάθε πτώση

Εγώ το λέω αυτό ζωή

Που με κρατάει εκτός του κύκλου σταθερά

Χάνω κερδίζω μένει η στιγμή

Να πω προσπάθησα να πάω πιο μπροστά

95

οι ανάσες των εραστών Σάκης Αθανασιάδης



Το νησί το όνειρο

Όσα χρόνια αν πέρασαν

Θα γυρνάω εκεί

Στο νησί το όνειρο

Στην άμμο τη χρυσή

Θα μιλάει ο άνεμος 

Μέσα στη σιωπή

Στο νησί το όνειρο

Θα είσαι πάντα εκεί

Μες τη νύχτα άφησα το πρώτο μου φιλί 

Στο νησί το όνειρο για να δροσιστεί

Πέρασες το άγγιξες του έδωσες ζωή

Και κατόπιν χάθηκες σαν άστρο το πρωί

Όλη μέρα έψαχνα 

Μα εσύ είχες χαθεί

Το νησί το όνειρο 

Ήταν μόνο εκεί

Φώναζε η θάλασσα

Πως σε έκρυψε αυτή

Έψαξα μα χάθηκα

Στα πώς και στη ζωή

96

οι ανάσες των εραστών Σάκης Αθανασιάδης



Γι’ αυτό είμαι εδώ και σου γράφω

Σε κάθε ταξίδι φοβάμαι τον άγνωστο δρόμο

Τα σκυλιά που δαγκώνουν με μίσος ψυχές

Ήθελα μόνο να κρατάω ένα δώρο

Που να σε κάνει να κλείνεις ρωγμές

Μα όσο πλησιάζω η μέρα τελειώνει

Και η νύχτα σου δίνει μυστήριες φωνές

Σε κάθε ταξίδι στο τέρμα οι μόνοι

Μετράνε τα αστέρια και ψάχνουν ζωές 

Θα αφήσω τα όνειρα να βρούνε αέρα

Βροχή να τα πάρει να φυτρώσουν μακριά

Ο ήλιος να πέφτει στο χώμα σαν σφαίρα

Η ψυχή να γυρίζει να τα βλέπει ψηλά

Σε κάθε ταξίδι κοιτάζω στις πόλεις

Τα μαύρα τα σύννεφα που σβήνουν το χθες

Τόσο μικρή η ζωή και χαλάει

Σε ένα παιγνίδι με μηχανές

Γι’ αυτό είμαι εδώ και σου γράφω

Τη νύχτα που βλέπω κοντά μου φωτιές

Σε αυτό το παιγνίδι νομίζω

Το σώμα γυρίζει κοντά σου στο χθες

97

οι ανάσες των εραστών Σάκης Αθανασιάδης



Ο μικρός Παναγιώτης

Βρέχει μικρά χαμόγελα στο παράθυρο

Μικρές βασίλισσες χορεύουν

Κυνηγούν το χειμώνα με τα κοφτερά δόντια

Τα μάτια τους κρυμμένες φωνές

Ο ήχος δυναμώνει

Τα λουλούδια κινούνται

Στην άγνωστη μουσική

Έτοιμα να τραγουδήσουν

Ο μικρός Παναγιώτης ξυπνάει

Ακούγεται η φωνή του καλοκαιριού:

Μια χούφτα ήλιο

Ήρθα να σου χαρίσω μουρμουρίζει

Μετά φεύγει

Μαζί με τις μικρές βασίλισσες

Αφήνοντας το πολύτιμο δώρο του

Στο παιδί

98

οι ανάσες των εραστών Σάκης Αθανασιάδης

δημοσιεύθηκε σε απαγγελία Χρήστου Φολτόπουλου και
σύνθεση Γιάννη Βελίκη (http://youtu.be/8X4r7wlgSqg)



99

Ο Σάκης Αθανασιάδης γεννήθηκε το

1965 στον Άγιο Πέτρο του Κιλκίς.

Ποιήματά του βρίσκονται σε πολλές

ανθολογίες και το έργο του έχει

αποσπάσει τιμητικές διακρίσεις.

Υπήρξε ιδρυτικό μέλος

λογοτεχνικών ομάδων και κινήσεων 

για ένα διαφορετικό βλέμμα.

Είναι μέλος της ΑΕΠΙ

και μέλος σε κάθε προοδευτική καλλιτεχνική κίνηση. 

Οι ArpeggiosMp το 2012 είναι οι πρώτοι που μελοποίησαν

στίχους του σε μορφή demo & video(youtube), ενώ η πρώτη

του δισκογραφική παρουσία γίνεται στο τέλος του 2012 στο

CD άλμπουμ: Απ’ το Μηδέν, του Γιώργου Δημητριάδη.

Εργογραφία

ΠΟΙΗΣΗ

Σαν θεατές (Αθήνα, 1988) 

Δικαίωμα Άρνησης (Σικυώνιος, 1990) 

Σε ηλικία παραίτησης (Άποψη, 1993)

Ο μικρός ήλιος (Άποψη, 2009)

Τα παπούτσια του μάγου (Άποψη, 

α΄έκδοση 2013, β΄ έκδοση 2014 )

ΠΕΖΟΓΡΑΦΙΑ 

Υπακοή εις τους ανωτέρους (νουβέλα, Ταχυδρομική, 1989)

Η λεωφόρος των αθώων (διηγήματα, Απόπειρα, 1998)

Η συμμορία του απογεύματος (διηγήματα, Ιωλκός 1999)

Το φιλί της Δευτέρας (μυθιστόρημα, Ιωλκός 2001)



Σάκης Αθανασιάδης
oι ανάσες των εραστών

ISBN: 978-618-81129-9-5
© Σάκης Αθανασιάδης
α΄ έκδοση: Αύγουστος 2014
e-mail: sakathanasiadis@gmail.com

url:  http://athanasiadissakis.blogspot.gr/

εκδοτική επιμέλεια: Δήμος Χλωπτσιούδης
επιμέλεια εξωφύλλου: Δήμος Χλωπτσιούδης
e-mail: chldimos@gmail.com

_____________________________________
Η ποιητική συλλογή “oι ανάσες των εραστών” δια-
νέμεται ελεύθερα στο διαδίκτυο. 
Επιτρέπεται η αναπαραγωγή σε ηλεκτρονικά μέσα
μέρος ή ολόκληρου του έργου για μη κερδοσκο-
πικούς λόγους με υποχρεωτική την αναφορά του
ονόματος του δημιουργού.

Το γλυπτό (σύρμα) του εξωφύλλου είναι η Αγία
Λουκία από φωτογραφία των Υoshizen/Kinetorori.

http://tovivlio.net





