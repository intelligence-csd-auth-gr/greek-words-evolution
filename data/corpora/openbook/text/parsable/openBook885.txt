

















































CODEPOETRY: Επιδρομή Στην Πόλη | 10 + 2 ποιήματα που Φυλάγου Θερμοπύλες


1 0 + 2 ποιήματα
που φυλάγουν Θερμοπύλες

Σεπτέμβριος 201 3

ΕΠΙΔΡΟΜΗ ΣΤΗΝ ΠΟΛΗ





1 0 συμμετοχές που διακρίθηκαν

στο διαγωνισμό codepoetry

για το Athens Plaython 201 3

+ 2 ποιητικά παράσιτα

Σεπτέμβριος 201 3

ΕΠΙΔΡΟΜΗ ΣΤΗΝ ΠΟΛΗ

1 0 + 2 ποιήματα
που φυλάγουν Θερμοπύλες



Το έργο δημοσιεύεται με άδεια CREATIVE COMMONS 3.0
Αναφορά-Μη Εμπορική Χρήση-Παρόμοια Διανομή 3.0

Μπορεί να αναπαραχθεί, να διανεμηθεί, να παρουσιαστεί στο
κοινό καθώς και να διασκευαστεί εφόσον κάτι τέτοιο γίνεται με
αναφορά στους δημιουργούς, για μη εμπορικό σκοπό και με
παρόμοια άδεια διανομής.

Περισσότερες πληροφορίες για την άδεια :
https://creativecommons.org/licenses/by-nc-sa/3.0/gr/

CODEPOETRY: ΕΠΙΔΡΟΜΗ ΣΤΗΝ ΠΟΛΗ

ποιήματα του διαγωνισμού codepoetry
για το Athens Plaython 2013
επιμέλεια έκδοσης Ιωάννης Δημητριάδης
© Θεόδωρος Παπαθεοδώρου & Ιωάννης Δημητριάδης
Σεπτέμβριος 2013

www.codepoetry.gr

https://creativecommons.org/licenses/by-nc-sa/3.0/gr/
http://www.codepoetry.gr


5

CODEPOETRY
ένα παιχνίδι ποίησης στην πόλη

Το codepoetry είναι ένα παιχνίδι ποίησης που τρέχει στους
δρόμους της Αθήνας από το 2011. Διάσπαρτα QR codes σε καλούν
ν' ανακαλύψεις την ποίηση που κρύβεται σε ανύποπτες γωνιές της
πόλης. Mε ένα smartphone σαρώνεις το QR code που βρήκες σε
κάποιον τοίχο και κείνο σε οδηγεί σε ένα τυχαίο ποίημα από τη
διαρκώς εμπλουτιζόμενη online συλλογή.

Οι κώδικες πλαισιώνονται από την συνωμοτική επιγραφή
«αυτό είναι ένα ποίημα / this is a poem» κινώντας την περιέργεια και
λειτουργώντας ως οπτική ποίηση. Η απρόοπτη συνάντηση και η
αντίληψη ότι ο κώδικας QR περικλείει ένα ποίημα αποσκοπούν να
μεταβάλλουν, έστω και λίγο, την καθιερωμένη εικόνα που έχουμε για
την ποίηση. Συνδυάζοντας το παιχνίδι της ανακάλυψης με τη χρήση
της τεχνολογίας οι επισκέπτες προδιαθέτονται θετικά στην ανάγνωση
του εκάστοτε ποιήματος.

Στην Αθήνα έχει δημιουργηθεί ένα δίκτυο από 500 γκράφιτι
που παραπέμπουν στα ποιήματα σε περιοχές όπως Γκάζι, Ψυρρή,
Μοναστηράκι, Εξάρχεια, Σύνταγμα, Ακρόπολη και Θησείο. Εσχάτως, το
codepoetry εξαπλώνεται σε άλλες πόλεις και μαθαίνει νέες γλώσσες.

Μπορεί κανείς να συμμετάσχει στο codepoetry με πολλούς
τρόπους: στέλνοντας ποιήματα για ανάρτηση, τυπώνοντας αυτο-
κόλλητα QR και γεμίζοντας την πόλη με ποίηση ή ακόμα ξεκινώντας
μια νέα ομάδα codepoetry σε άλλη πόλη / γλώσσα.

Για περισσότερες πληροφορίες επισκεφτείτε τη σελίδα:

www.codepoetry.gr

http://www.codepoetry.gr


6

ΔΙΑΓΩΝΙΣΜΟΣ ΠΟΙΗΣΗΣ CODEPOETRY

Το καλοκαίρι του 2013 το codepoetry διοργάνωσε διαγωνισμό
ποίησης στο πλαίσιο συμμετοχής στο Athens Plaython 2013 που έλαβε
χώρα στις 14-15 Σεπτεμβρίου.

Κατόπιν αξιολόγησης από την ομάδα του codepoetry, μια
επιλογή δέκα ποιημάτων προβλήθηκε κατά το διαδραστικό διήμερο
και μέσα από το παιχνίδι CODEPOETRY: Επιδρομή Στην Πόλη.

Τα ποιήματα φιλοξενούνται επίσης σε ξεχωριστό αρχείο της
online πλατφόρμας του codepoetry και κυκλοφορούν σε ηλεκτρονική
και έντυπη μορφή με άδεια Creative Commons.

ΘΕΜΑ ΔΙΑΓΩΝΙΣΜΟΥ

Με αφορμή τους στίχους του Κ.Π. Καβάφη:

«Τιμή σ’ εκείνους όπου στην ζωή των
ώρισαν και φυλάγουν Θερμοπύλες.»

τα ποιήματα καλούνταν να παραπέμπουν:

– στους Ακρίτες και την λογοτεχνική τους παράδοση
– στους λεγόμενους vigilanti ή αυτόκλητους προστάτες-
τιμωρούς, όπως εμφανίζονται ιστορικά, σε έργα φαντασίας

(πχ. comics) ή ακόμη αναπτύσσοντας μια επίκαιρη προβληματική
– στους φρουρούς κάθε λογής «συνόρων»

Η παραπάνω θεματική και το όριο των 30 στίχων άνα ποίημα
ήταν και οι μόνοι περιορισμοί που τέθηκαν.



7

ATHENS PLAYTHON 201 3

Το Athens Plaython είναι ένα διεθνές φεστιβάλ με παιχνίδια
δρόμου, εργαστήρια νέων τεχνολογιών και game design για μικρούς
και μεγάλους. Ιδρύθηκε το 2011 και είναι Αστική Μη Κερδοσκοπική
Οργάνωση με σκοπό την αναβάθμιση της ζωής στην πόλη μέσω του
παιχνιδιού, η οποία στηρίζει τις ενέργειες της σε μια δραστήρια
κοινότητα εθελοντών. Στο Athens Plaython 2013, τα παιχνίδια έπρεπε
να αντλούν την έμπνευσή τους από την ευρωπαϊκή λογοτεχνική
παράδοση των Ακριτών, τους θρύλους και τους μύθους.

CODEPOETRY: ΕΠΙΔΡΟΜΗ ΣΤΗΝ ΠΟΛΗ

Στο πλαίσιο του φεστιβάλ, η ομάδα του codepoetry σχεδίασε
ένα ομαδικό παιχνίδι ποίησης με τίτλο CODEPOETRY: Επιδρομή Στην
Πόλη. Μέσα σε 20 λεπτά, ομάδες των πέντε έως δέκα ατόμων βγαίνουν
στο δρόμο και εφαρμόζουν σε τοίχους, με stencil & spray, QR codes
που οδηγούν σε ένα τυχαίο ποίημα από τα δέκα που επιλέχτηκαν
μέσω του παραπάνω διαγωνισμού.

Σε κάθε αποτύπωση κώδικα QR, οι συμμετέχοντες σαρώνουν
τον κώδικα μέσω smartphone και διαβάζουν φωναχτά το ποίημα που
εμφανίζεται. Κατόπιν ατομικής βαθμολόγησης των ποιημάτων (αλλά
και των αναγνωστών), το «νικητήριο» ποίημα των εξορμήσεων κωδικο-
ποιείται πίσω από ένα γιγαντιαίο QR σε δημόσιο χώρο. Τη διαδρομή
ανακόπτουν κωδικοποιημένα ποιητικά «παράσιτα».

Μέσα από το CODEPOETRY: Επιδρομή Στην Πόλη, δίνεται η
ευκαιρία στους παίχτες να ζήσουν την ποίηση έξω από το
καθιερωμένο πλαίσιο και να τη βιώσουν συγχρόνως ως ομαδική-
προφορική εμπειρία.

http://www.athensplaython.org/




1 0
ΠΟΙΗΜΑΤΑ ΤΟΥ ΔΙΑΓΩΝΙΣΜΟΥ





11

ΔΙΑΨΕΥΣΕΙΣ

Με το κλειδί στο χέρι,
– της ευτυχίας σου, σου είπαν –
ξεχύθηκες σα θύελλα να κατακτήσεις τον κόσμο
παλεύοντας με οδηγό το φως
τις χίμαιρες του άδικου
με κείνη την παιδική τρέλα που κάνει τον ήρωα
να ορκίζεται στο θάνατο
και των ονείρων σου τα χρώματα ασπίδα
και δόρυ τον έρωτα
στην αυταρέσκεια του μαγικού φτερού σου
αφέθηκες,
στη μοίρα της στόφας σου
χόρτασες τη δίψα σου απ’ το δάκρυ του τελευταίου θεού
και το μέλλον σου βάφτισες στον πόνο του άφταστου
μέχρι που ένιωσες ως τα κατάβαθα της σάρκινης ψυχής σου
πως τα κλειδιά σκεβρώσανε
κι οι πόρτες που σου τάξανε χτιστήκανε
– πάνε χρόνια τώρα –
ή οδηγούνε πια στα λαμπερά του φόβου σου σαλόνια.

Ρόζα Φίλιου



12

ΑΝΔΡΟΝΙΚΟΙ

Κρεμασμένοι στις άκρες
ανακηρύσσονται νικητές
κρατούν νωπό τ’ απελατίκι
κι άμωμοι περπατούν
απάνω στις πέτρες
καταδικασμένοι ως πάντα
σε κάποια μάχη άστοχη
του άκαμπτου «φυλάσσω»
πλένουν καμένα τα μαλλιά
κι αγαπούν
τις γυναίκες τους μακρινές
χαράσσοντας στο δέρμα της προσμονής τους
τη μια και μοναδική ευχή
της δια ξηράς και δια θαλάσσης
παντοτινά ακατάσχετης ζωής τους.

Μάγδα Χριστοπούλου



13

AΠΕΛΑΤΙΚΙΟΝ

Μόνο για σας μιλούν καιροί, για σας ανάσες βγάζουν
που μ' άνθη λαβοπέτρωτα, και στήθη θεριασμένα
σαν γνώριμοι θεών εχθροί, χύνεστε μες στις μάχες
κει μπρος στ' αφύλαχτα βουνά, σηκώνετε τις πλάτες

Μα πως σας πρέπει η τιμή, κι ένδοξη πατρίδα
ψαλμοί γλυκείς κι αγέννητοι, για να σας ξεκουράζουν
γιατί εσάς τα βόλια σας, ύψωσαν τους νεκρούς μας
και γκρέμισαν αλύπητα, τα λόγια του καιρού μας

Πάντα σα να φυλάγεστε, απ' τ' απελάτου δόλο
μες στα δαρμένα τείχη σας, να κρύβετε το μύρο
που σαν το ρίξετε καυτό, στου χρόνου το ανώι
ευθύς θα ξεσηκώσετε, το πιο βαθύ ρολόι

Οργώσατε, θερίσατε, των μύθων τις μανάδες
μα μη ξεχνάτε ήρωες, πως η πληγή δε κλείνει
δένεται, μαρμαρώνεται, ύπουλα μες στους κόρφους
μέχρις Ακρίτα η φωνή, να φτιάξει νέους λόφους

Χρήστος Νταβίδης



14

ΜILITES LIMITANEOS

Ακρίτας,
Βασίλειος,
Ανδρόνικος,
Πετροτράχηλος,
και τόσοι άλλοι!
Σπαθιά, ακόντια, αίμα, πόνος
για μια ιδέα
και λίγο χώμα
και ότι στη γη ετούτη,
εφύτρωσε και ρίζωσε και θέριεψε…
Τιμή και αξίες,
έργα του νου και των χεριών,
στο φως
σπαρμένα στο πέτρινο ακρωτήρι,
αλμύρα και αγιόκλημα σταλάζουν,
να κλείνουν οι πληγές σας…
Ακρίτες
που ορίσατε εσείς να τις φυλάτε
τις «Θερμοπύλες» πάντοτε,
από τους «Εφιάλτες»,
χωρίς να λογαριάζετε
το κόστος ή τα οφέλη
και ούτε σας ένοιαξε ποτέ,
αντάλλαγμα ή θέση.
Εξ άλλου αυτά εταίριαζαν
πάντα στους Εφιάλτες.

Μανόλης Χουρσανίδης



15

ΑΚΟΜΑ ΠΟΛΕΜΑΣ ΣΤΙΣ ΘΕΡΜΟΠΥΛΕΣ

Ακόμα πολεμάς στις Θερμοπύλες
Διαφεντεύεις μια χούφτα βουνό μαζί με τους Ακρίτες
Παλεύεις με Σαρακηνούς και Πέρσες
Με σιδηρόφραχτους κατακτητές αφέντες
Στην πράσινη γραμμή με τα χακί σου
Σκοτώνεις δύο χρόνια απ' τη ζωή σου
Για λευτεριά, ιδανικά
Για τον εχθρό που θα 'ρθει από μακριά
Αυτός είναι ο τοίχος που πατάς
Κτισμένος από υλικά αγνά
Αυτός ο τοίχος ο τώρα γκρεμισμένος
Από εχθρούς που γέννησε το γένος... το γένος το δικό σου!
Εσύ τους γέννησες, τους έθρεψες, τους τρέφεις
Πώς μπορείς κι ακόμα τους αντέχεις;
Σε περιγελούν, σε κλέβουν, σε σκοτώνουν
«Φταις!» σου λένε και σε διώκουν

Κι εσύ ακόμα πολεμάς στις Θερμοπύλες...
Αγναντεύεις μια χούφτα βουνό και περιμένεις τους Ακρίτες
Ενώ στην πλάτη σου γλεντούν σωτήρες-ηγέτες-λωποδύτες

Παναγιώτης Νικολάου



16

ΕΛΛΑΣ ΕΑΛΩ

Αν σε καλέσουν να φυλάξεις Θερμοπύλες,
μην αρνηθείς αυτή τη μέγιστη τιμή.
Στις Θερμοπύλες πάντα η Δόξα ενδημεί,
εκεί ανάβουν των ηρώων οι καντήλες!

Μείνε ορθός! Πολέμησε γενναία!
Μην φοβηθείς τα βάρβαρα θεριά!
Θέλει θυσίες, ως γνωστόν, η λευτεριά,
θέλει ακοίμητους φρουρούς με τη ρομφαία.

Στάσου σαν Κέρβερος στις πύλες της πατρίδας,
μακριά οι Πέρσες και οι άλλοι αλλοδαποί.
Αυτός ο τόπος για να έχει προκοπή.
πρέπει κάθε Έλληνας να γίνει Λεωνίδας…

Να σε φωτίζουνε σαν φάρος οι ακρίτες,
ο ηρωικός μαρμαρωμένος βασιλιάς,
τα παλικάρια της ενδόξου κλεφτουριάς
και του Σαράντα οι αδάμαστοι οπλίτες!

Αλίμονο! Ανόσιες τώρα πράξεις
τα τείχη έχουν γκρεμίσει γενικά!
Μας υποδούλωσαν οι ξένοι ειρηνικά!
Εφιάλτες όπου γύρω σου θα ψάξεις.

Πώς να φυλάξεις, πλέον, Θερμοπύλες;
Πώς σ’ εισβολείς να πεις «μολών λαβέ»;
Αφού, Έλληνα μου αφελή και παλαβέ,
σ’ έχουν προδώσει από μέσα οι ξεφτίλες…

Λευτέρης Μουφτόγλου



17

ΦΥΛΑΚΕΣ

Σύρτες και μάνταλα
η καληνύχτα του πατέρα, Λεωνίδας
κι η μάνα στο προσκέφαλο,
με την κομπρέσα πάντα στο μυαλό της, Θερμοπύλες.
Όσο μαθαίνω τη ζωή
και την καρδιά ψυχή μου μανταλώνω.
Μαχαίρι δίκοπο,
οι Θερμοπύλες, που ψάχνουν φύλακες
κι οι φύλακες, που φτιάχνουν Θερμοπύλες.
Όλες οι πύλες
οι ανοιχτές κρύβουνε δόκανα,
ποτέ δεν πρόκανα
να στρίψω πριν να πέσω στις παγίδες.
Μαχαίρι δίκοπο,
ακρίτες «ήρωες» φυλάνε σύνορα,
απ' την πατρίδα ως την αυλή κι ως την καρδιά μας.
Μαχαίρι δίκοπο,
ακρίτες «ήρωες» ορίζουν σύνορα,
για την ελπίδα, τη ζωή, τα όνειρά μας.
Κι αφού μας «σώσουνε»,
τα χέρια τους στις πλάτες μας κολλάνε
και Θερμοπύλες πάνω μας φυλάνε.
Μαχαίρι δίκοπο,
κάθε φορά που για να γίνεις Θερμοπύλες,
θα χρεωθείς τους φύλακες και τους εχθρούς,
τους τόπους και τα λάφυρα το νικητή που καρτεράνε...

Βασίλης Κ. Αθανασιάδης



18

ΒΓΑΛΤΕ ΤΙΣ ΘΕΡΜΟΠΥΛΕΣ ΑΠΟΒΡΑΔΙΣ ΓΙΑ ΝΑ ΞΕΠΑΓΩΣΟΥΝ

«Όχι
Απόψε δε γίνεται
Να σώσουμε τον κόσμο
Ο Μπάτμαν έχει να βάλει μπουγάδα τ' ασπρόρουχα
η Γουόντερ-Γούμαν έχει κομμωτήριο και πεντικιούρ
Ο Σπάιντερμαν έχει να κρατήσει τα παιδιά
Κι εγώ έχω ψυχανάλυση
Σόρρυ
Μεγάλωσα πια και πρέπει να μάθω
Να διαχειρίζομαι το θυμό μου
Όλ' αυτά τα ψυχοσωματικά
Η κίτρινη επιπεφυκίτιδα
Το πράσινο εξάνθημα
Όλ' αυτά τα σκισμένα μπλουζάκια
Είναι κρίμα γιατί είναι λακόστ
Κι εσύ, παλιόφιλε, μην το πάρεις στραβά
Όμως πρέπει
Να δεις τι θα κάνεις με τη ζωή σου
Και μ' αυτή την μπέρτα
Το κόκκινο δεν είναι πια στη μόδα
Και φυσικά ξεφορτώσου το σπίντο
Κι ύστερα τα λέμε και για τον κόσμο
Όταν λιγάκι τακτοποιηθείς
Κι όταν θα έχουμε κι εμείς λίγο χρόνο
Ν' ασχοληθούμε με τους άλλους
Καμιά Παρασκευή μετά το γραφείο
Κανένα Σάββατο πριν το σούπερ-μάρκετ
Θα σιδερώσουμε τα φωτοστέφανά μας»,
Είπε ο απίθανος Χουλκ
Ισιώνοντας το περουκίνι του.

Αντριάνα Μίνου



19

ΣΣΣΣΤ... ΣΥΝΟΡΑ;

Σε κάθε τόπο μπορείς ν’ αγιάσεις, να υπερασπιστείς το αίμα του δικαίου,
και με σκυμμένο το κεφάλι να περάσεις,
του καημένου, από χειροκροτήματα που καρπαζιές μοιράζουν,
σα να σκοτώνουν έντομα, δε μοιάζουν;
Ν’ αφήσεις τα λαλίστατα επιφωνήματα για τους διαχυτικούς
και στους ευπροσήγορους να επιτρέπεις να μονοπωλούν το ενδιαφέρον,
δεν πρόκειται, το ξέρεις, τίποτα να φέρουν παρά του ευειδούς εαυτού τους
το συμφέρον. Τη γλώσσα της αληθείας αν σπουδάζεις,
εκείνη που αδιέξοδα στον Άδη βγάζει, διάδωσέ τη
να μη χαθούν, όσοι πιστοί προσέλθουν για να πουν, να πεθυμήσουν,
να κατέλθουν, όπου κατώφλια υπομονής και ταπεινότητας θα βρούνε
και λόγια απαντοχής, ας επιτέλους πούνε...
Πού 'ναι;
Πού πήγε η αγάπη που υποσχόσουν καμιά εικοσαριά χρονών κι ερχόσουν
με τον αέρα και το φρέσκο της καρδιάς σου,
στο υπενθυμίζω, αν θες και με την άδειά σου
πες και σε μένα
που γέρασα χωρίς να σε προσέξω , ωραία μου νιότη, πού;
Εσύ, που έμεινες απ’ έξω από τα πλάνα και τα σχέδια της ζωής μας.
Τα οποία ερίζουν για το...:
Πώς θα κτισθεί
και τι θα φυτρωθεί στο κτήμα,
και πόσα πόδια απέχει της θαλάσσης το ωραίο μας βήμα
και τις στολές – μην της το λες –
μη χάσεις
τις τελευταίες του «ευ ζην» τις τάσεις.
Νήστευε από τις περιστάσεις
ζήσε ως εκεί που θες να φτάσεις – στα σύνορα που ξέρεις να φυλάττεις –
αλλού πού;
Στης αγάπης.

Δημήτρης Τούλιος



20

ΜΟΝΟΜΑΧΟΙ

Όλο το απόγευμα μονομαχούσες με έναν ήλιο διγενή
Aγνώστου ανατολής και αμφιβόλου δύσης
Tα σύνορά του τα φυλούν σύρματα και ταράτσες.
Οι φλογοβόλοι δράκοι του λυμαίνονται τις γειτονιές.
Ακτίνες μαστίγια ραπίζουν τους δρόμους
Στο αλώνι της πλατείας πυρπόλησε ξανά τα πεύκα
Ξέπνοο πριν σε αφήσει στο παγκάκι.
Ο ίσκιος σου απειλή-υπόσχεση
Ριγμένη στα χαλίκια που την κλωτσάνε τα παιδιά.
«Τρίτη εγεννήθη ο Διγενής, Τρίτη και θα πεθάνει»
Μα σήμερα ξανά Τετάρτης πρωινό
Σε διαψεύδει ετοιμοπόλεμη η αυγή
Σε προκαλεί ξανά στη γκιόστρα
Κι εσύ πάνοπλος ορμάς
Γιατί δεν έμαθες να παραδίνεσαι
Γιατί σ΄αυτόν εδώ τον ήλιο έχεις
Δικαίωμα και μοίρα.

Ελένη Αλεξίου



+ 2
ΠΑΡΑΣΙΤΑ





23

ΑΚΡΙΤΕΣ

Ποιοι θα υπερασπιστούν
τα σύνορα της ζωής μας όταν χρειαστεί;

Θα μας κυριεύσει αμαχητί η πραγματικότητα.

Είναι καιρός πια να ληφθούν σοβαρά μέτρα
για την υπογεννητικότητα των ονείρων.

Μαρία Χαραλαμπίδη



24

ΘΕΡΜΟΠΥΛΕΣ

Τιμή σ’ εκείνους όπου στην ζωή των
ώρισαν και φυλάγουν Θερμοπύλες.
Ποτέ από το χρέος μη κινούντες·
δίκαιοι κ’ ίσιοι σ’ όλες των τες πράξεις,
αλλά με λύπη κιόλας κ’ ευσπλαχνία·
γενναίοι οσάκις είναι πλούσιοι, κι όταν
είναι πτωχοί, πάλ’ εις μικρόν γενναίοι,
πάλι συντρέχοντες όσο μπορούνε·
πάντοτε την αλήθεια ομιλούντες,
πλην χωρίς μίσος για τους ψευδομένους.

Και περισσότερη τιμή τούς πρέπει
όταν προβλέπουν (και πολλοί προβλέπουν)
πως ο Εφιάλτης θα φανεί στο τέλος,
κ’ οι Μήδοι επί τέλους θα διαβούνε.

Κ. Π. Καβάφης



ΤΑ 1 0 + 2 ΠΟΙΗΜΑΤΑ

Διαψεύσεις Ανδρόνικοι Απελατίκιον Milites
Limitaneos

Ακόμα πολεμάς
στις Θερμοπύλες

Ελλάς Εάλω Φύλακες Βγάλτε τις
Θερμοπύλες
αποβραδίς...

ΣΣΣΣΤ... Σύνορα; Μονομάχοι

Ακρίτες Νικητήριο ποίημαΘερμοπύλες










