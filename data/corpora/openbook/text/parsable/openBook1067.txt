




































ΡΑΝΙΑ ΣΥΝΟΔΙΝΟΥ
Η ΜΕΛΙΝΑ ΚΑΙ ΟΙ ΕΚΑΤΟ ΠΡΙΓΚIΠΙΣΣΕΣ



Copyright © Συνοδινού Ράνια
Follow me on Twitter: @RaniaSin
Στην κορούλα μου….

“Smashwords Edition”
ΑΠΑΓΟΡΕΥΕΤΑΙ  η  αναδημοσίευση,  η  αναπαραγωγή,  ολική, 
μερική ή περιληπτική ή κατά παράφραση ή διασκευή απόδοση του 
περιεχομένου  του  παρόντος  web  site  με  οποιονδήποτε  τρόπο, 
ηλεκτρονικό,  μηχανικό,  φωτοτυπικό,  ηχογράφησης  ή  άλλο,  χωρίς 
προηγούμενη γραπτή άδεια του εργαστηρίου. Νόμος 2121/1993 και 
κανόνες Διεθνούς Δικαίου που ισχύουν στην Ελλάδα.
ISBN: 9781301599417



Μια φορά και έναν καιρό σε ένα βασίλειο μακρινό, εκεί όπου 
η μαγεία υπήρχε αληθινά, ζούσε η πριγκίπισσα Μελίνα. Ο πατέρας 
της  ο  βασιλιάς  έλειπε  ταξίδια  πολύ  συχνά  και  η  μητέρα  της 
ασχολούταν  συνέχεια  με  τις  δουλειές  του  παλατιού.  Έπρεπε  να 
προετοιμάζει τις γιορτές και τους χορούς, να υποδέχεται όλους τους 
επισκέπτες  από  τα  άλλα  βασίλεια  σαν  καλή  οικοδέσποινα.  Έτσι 
αναγκαστικά  η  Μελίνα  έμενε  συνέχεια  μόνη  της.  Για  να  μην 
γκρινιάζει μιας και δεν είχε τι να κάνει τις έκαναν διαρκώς όλα τα 
χατίρια. Την ώρα που ξυπνούσε το πρωί:

«Καλημέρα  πριγκίπισσα  Μελίνα»  της  έλεγε  η  μικρή 
υπηρέτρια Ζαχαρένια.

«Δεν θέλω να είναι πρωί, θέλω να είναι ακόμα νύχτα» φώναζε 
κρυμμένη κάτω από τα σκεπάσματα. «Δε θέλω να σηκωθώ» έσκουζε 
δυνατά  η  Μελίνα  και  η  Ζαχαρένια  έφερνε  την  ειδική  κουρτίνα 
νύχτας  και  την  άπλωνε  στα  παράθυρα.  Η  παραξενιά  όμως 
συνεχιζόταν και το μεσημέρι:

«Δεν θέλω να φάω μήλο. Θέλω να τρώω φράουλες κι ας είναι 
χειμώνας»  απαιτούσε  και  έσπρωχνε  μακριά  το  πιάτο.  Τότε  η 
Ζαχαρένια  πήγαινε  όσο  πιο  μακριά  μπορούσε  για  να  βρει  το 
καλοκαίρι και να της πάει φράουλες. Το απόγευμα έλεγε:

«Δεν θέλω αυτά τα παπούτσια. Θέλω να μου φέρετε τώρα ένα 
ζευγάρι παπούτσια κόκκινα, που να έχουν πάνω ένα ροζ λουλούδι 
και  μια  κρυστάλλινη  πεταλούδα».  Η Ζαχαρένια  έτρεχε  πάλι  στον 
τσαγκάρη  του  παλατιού  για  να  εκπληρώσει  την  επιθυμία  της 
Μελίνας.

Ένα βράδυ μια φορά είπε στη Ζαχαρένια: «Δε θέλω να μου 
μιλάς, ούτε να με κοιτάς. Εγώ δε μιλάω σε φτωχούς και άσκημους» 
της  είπε με υπεροπτικό ύφος.  Η Ζαχαρένια  δεν  είπε τίποτα παρά 
έσκυψε  το  κεφάλι  της  και  έφυγε  από το  δωμάτιο.  Την αγαπούσε 
πολύ και θαύμαζε την ομορφιά της αλλά εκείνη παρόλο που είχαν 
και  την  ίδια  ηλικία  της  μιλούσε  πολύ  άσχημα.  Μόλις  έμεινε  η 
Μελίνα  μόνη  της  άρχισε  να  κοιτάζεται  στον  καθρέπτη  και  να 
παραμιλάει:  «Είμαι  τόσο όμορφη, τόσο έξυπνη, τόσο πλούσια και 
φανταστική.  Μακάρι  να  είχα  μια  αδελφούλα  ίδια  με  εμένα  να 
μπορούμε να κάνουμε παρέα. Έχω βαρεθεί » είπε και πήγε για ύπνο.

Το επόμενο πρωί που ξύπνησε της ήρθε μια φανταστική ιδέα. 
Θα πήγαινε στον μάγο Αλταζάρ-Ταντάρ και θα ζητούσε τη βοήθεια 



του. Σίγουρα θα της έκανε το χατίρι. Ανέβηκε στον πιο ψηλό πύργο 
για να τον βρει. Η αλήθεια ήταν πως όσο πλησίαζε φοβόταν λιγάκι. 
Είχε ακούσει πως ήταν πολύ άσκημος αι τρομερός, όμως το πείσμα 
της  ήταν  μεγαλύτερο  από τον  φόβο της.  Ανέβαινε  αργά  αργά  τα 
εκατοντάδες  σκαλιά  μέχρι  που  λαχανιασμένη  έφτασε  έξω από το 
εργαστήριο  μαγείας.  Βρήκε  μια  χαραμάδα  και  κοίταξε  μέσα. 
Πράγματι ήταν πολύ άσκημος, είχε ένα τεράστιο μαύρο μούσι και 
φορούσε ένα πελώριο μπλε καπέλο. Τον είδε να ξεφυλλίζει το βιβλίο 
των μαγικών και να ανακατεύει κάτι χρωματιστά μπουκαλάκια που 
έβγαζαν διάφορα χρώματα. Το σκέφτηκε καλύτερα, μόλις έφευγε ο 
μάγος  θα  έμπαινε  μόνη  της.  Θα έβρισκε  μόνη  της  τον  τρόπο να 
φτιάξει μια αδερφή σαν εκείνη. Ήταν αρκετά έξυπνη και σίγουρα θα 
τα κατάφερνε. 

Μόλις  έφυγε  ο  Αλταζάρ  Ταντάρ  τρύπωσε  μέσα  στο 
εργαστήριο και έπεσε με τα μούτρα στο βιβλίο της μαγείας. Αμέσως 
άρχιζε να το ξεφυλλίζει ψάχνοντας τη σωστή συνταγή. Ξεκίνησε να 
διαβάσει τους τίτλους των μαγικών φίλτρων: « Πώς να κάνετε ένα 
τριαντάφυλλο  να  μυρίζει  πιπέρι,  πώς  να  κάνετε  ένα  σκύλο  να 
νιαουρίζει,  ένα πιρούνι  να χορεύει,  ένα παπούτσι  να έχει  αληθινή 
γλώσσα, ένα λάχανο να λαχανιάζει, μια χελώνα να τρέχει γρήγορα, 
μαλλιά να αλλάζουν χρώμα, πόδια να πηγαίνουν όπου θέλουν, μια 
μαργαρίτα  να  φταρνίζεται»  και  πολλά  άλλα.  Μέχρι  που  έφτασε: 
«Πώς να φτιάξετε μια αδελφή σαν εσάς». Η Μελίνα ενθουσιασμένη 
άρχισε να διαβάζει τις οδηγίες.

«Πάρτε μια κατσαρόλα, βάλτε μέσα μια τρίχα από τα μαλλιάς 
σας,  χρυσόσκονη,  πέταλα ενός  τριαντάφυλλου,  μια  χτένα και  μια 
τρίχα από τα μαλλιά μιας φτωχής».

Όλα μπορούσε να τα βρει εκτός από την τρίχα της φτωχής. 
Αυτό ήταν μεγάλο πρόβλημα για δύο λόγους: Πρώτον είχε διώξει τη 
Ζαχαρένια και δεύτερον σιχαινόταν να ακουμπήσει τρίχα της. Πως 
το  πριγκηπικό  της  χέρι  θα  έπιανε  την  βρωμερή  τρίχα  της 
Ζαχαρένιας;  Μόνο  που  το  σκεφτόταν  έτρεμε  στην  ιδέα.  Έτσι 
αποφάσισε  να  αλλάξει  λίγο  τη  συνταγή.  Δεν  θα  έβαζε  τρίχα  της 
Ζαχαρένιας αλλά εκατό δικές της τρίχες.  Με αυτόν τον τρόπο θα 
έπιανε σίγουρα το μαγικό, θα ήταν πιο δυνατό. 

Την επόμενη μέρα συγκέντρωσε όλα τα υλικά και περίμενε 
τον μάγο να φύγει. Μόλις έφυγε μπήκε μέσα και άρχισε όλο χαρά να 



παρασκευάζει το φίλτρο. Με το που τελείωσε είπε τις μαγικές λέξεις:
«Άμπρα,  κατάμπρα,  ατάμπρα,  καράμπα,  κατάνγκα  »  και 

περίμενε το αποτέλεσμα. Ξάφνου τσαφ εμφανίστηκε η αδερφή που 
ήθελε όμως είχε γίνει κάποιο λάθος. Είχαν το ίδιο πρόσωπο, το ίδιο 
πρόσωπο, τα ίδια μαλλιά, το ίδιο ύψος και τα ίδια ρούχα. Ήταν άλλη 
μια Μελίνα.

«Ωχ,  όχι» είπε η Μελίνα και το ίδιο επανέλαβε και η άλλη 
Μελίνα.  Δεν  πρόλαβε  να  θυμώσει  και  αμέσως  εμφανίστηκαν  στο 
εργαστήριο  άλλες  99  Μελίνας.  Δεν  μπορούσες  να  ξεχωρίσεις  με 
τίποτα ποια από όλες ήταν η πραγματική Μελίνα. Εκείνη την ώρα 
κατάλαβε πως έπρεπε να πάρει την τρίχα της Ζαχαρένιας και να μην 
είχε βάλει εκατό δικές της. Τώρα είχε μπλέξει για τα καλά.

«Δεν έπρεπε να συμβεί αυτό» είπε λυπημένη και το ίδιο είπαν 
και οι υπόλοιπες σαν μια μεγάλη ηχώ. 

«Μη λέτε ό,τι λέω» είπε εκνευρισμένη.
«Μη λέτε ό,τι λέω» είπαν το ίδιο και οι εκατό.
«Θα θυμώσω»
«Θα θυμώσω» επανέλαβαν και οι εκείνες θυμωμένα.
«Τώρα θα μάθετε» είπε και βγήκε έξω για να τις κλειδώσει 

πριν προλάβει να τις ακούσει πάλι. Όμως ήταν αδύνατον γιατί ήταν 
πολλές  και  έτρεξαν  πίσω  της.  Έτσι  δεν  πρόλαβε  να  κλείσει  την 
πόρτα πίσω της και βγήκαν με ορμή όλες μαζί έξω πέφτοντας η μία 
πάνω στην άλλη.

Όπου  πήγαινε  την  ακολουθούσαν,  ό,τι  έκανε  έκαναν  και 
εκείνες  και  εννοείται  πως  όποια  λέξη  και  να  έλεγε  αμέσως  την 
επαναλάμβαναν.  Ήταν τόσο πολύ κουραστικό.  Το χειρότερο ήταν 
πως αν το ανακάλυπταν οι γονείς της θα την περίμενε πολύ μεγάλη 
τιμωρία.  Έπρεπε  κάπου  να  τις  κρύψει.  Που  όμως  που  την 
ακολουθούσαν παντού;

Σκέφτηκε  μήπως τις  κλείδωνε  έξω από το παλάτι,  όμως το 
μετάνιωσε.  Θα  τις  έβλεπε  όλος  ο  κόσμος  του  παλατιού.  Ίσως  η 
καλύτερη  λύση  ήταν  να  τις  πήγαινε  στο  δωμάτιο  της  και  να 
σκεφτόταν τι να έκανε μετά. 

Όσο πιο κρυφά μπορούσε, περπατώντας όλες οι πριγκίπισσες 
με τις  μύτες  των ποδιών τους  σαν μικρές μπαλαρίνες  έκαναν μια 
μεγάλη  αραιή  γραμμή  μέχρι  το  δωμάτιο  της.  Το  προσωπικό  του 
παλατιού μπερδευόταν συνέχεια γιατί χαιρετούσαν την Μελίνα ξανά 



και ξανά και ξανά. Που να πάει το μυαλό της πως ήταν στα αλήθεια 
τόσες πολλές Μελίνες. Όταν επιτέλους έφτασαν στο δωμάτιο τους η 
Μελίνα έκλεισε την πόρτα πίσω της και τους είπε:

«Πριγκίπισσες πρέπει να βάλουμε μερικούς κανόνες» είπε και 
απάντησαν το ίδιο όλες μαζί. Η Μελίνα ήταν πολύ στεναχωρημένη . 
Λες και όλες μαζί ήταν χορωδία. Ξάφνου άνοιξε την πόρτα ο μάγος 
Αλταζάρ Ταντάρ και η Μελίνα πάγωσε από το φόβο της. 

«Τι έκανες; Νόμιζες πως δεν θα σε καταλάβαινα;» της είπε με 
βροντερή φωνή και η Μελίνα έσκυψε το κεφάλι της.

«Σε παρακαλώ, καταλαβαίνω πως έκανα λάθος. Σε παρακαλώ 
εξαφάνισε τες όλες. Δεν τις θέλω, λένε συνέχεια ό,τι λέω, κάνουν 
ό,τι κάνω. Δεν είναι σαν εμένα, πάρε της από δω» είπε η Μελίνα και 
επανέλαβαν και οι άλλες 100.

«Αυτό μόνο μπορώ να το διορθώσω» είπε ο μάγος και σήκωσε 
το γαλάζιο ραβδί του. Μια ακτίνα φωτός βγήκε και πλημμύρισε το 
δωμάτιο.  Εκατομμύρια  μικροσκοπικά  αστεράκια  άρχισαν  να 
βγαίνουν  από  την  ακτίνα  και  να  πηγαίνουν  πάνω  στις  εκατό 
πριγκίπισσες. Ήταν και πολύ παιχνιδιάρικα αφού τις γαργαλούσαν 
και  γέμισε  το δωμάτιο  με γέλια  και  χαχανητά.  Μετά  μπήκαν και 
χώθηκαν μέσα στις καρδιές τους. 

«Θα  τις  εξαφανίσεις  τώρα;  »  είπε  η  Μελίνα  και  αμέσως 
γύρισαν όλες και την κοίταξαν θυμωμένα.

«Αυτό είναι κάτι που πρέπει να το καταφέρεις μόνη σου. Εσύ 
πρέπει να βρεις τον τρόπο» είπε και παφ εξαφανίστηκε. 

«Και  γιατί  να  εξαφανιστώ  εγώ;»  η  μία  πριγκίπισσα  στην 
Μελίνα. «Είμαι τόσο όμορφη και τόσο έξυπνη. Να εξαφανιστούν οι 
άλλες. Εγώ θα είμαι η φίλη σου». Ακούγοντας αυτά τα λόγια άρχισε 
να φωνάζει μια άλλη: «Όχι εγώ θα είμαι η φίλη της, εγώ είμαι πιο 
όμορφη και πιο έξυπνη από εσένα».

Μετά από αυτό τα πράγματα έγιναν πολύ χειρότερα. Άρχισαν 
να  τσακώνονται  όλες  μεταξύ τους  για  το  ποια  ήταν  η  καλύτερη. 
Θυμωμένες  φωνές  γέμισαν  το  δωμάτιο  και  η  Μελίνα  βρήκε  την 
ευκαιρία μέσα από τον τσακωμό να ξεγλιστρήσει, να βγει έξω και να 
τις κλειδώσει μέσα. Πήρε μια βαθιά ανάσα και σκέφτηκε πως δεν 
μπορούσε  μόνη  της  να  τα  βγάλει  πέρα.  Χρειαζόταν  βοήθεια 
επειγόντως και  η μόνη που θα μπορούσε  να τη βοηθήσει  ήταν η 
Ζαχαρένια.  Πήγε  τρέχοντας  στο  δωμάτιο  της  πριν  οι  άλλες  την 



καταλάβουν και αρχίσουν να την ψάχνουν. 
«Ζαχαρένια  άνοιξε  την  πόρτα  »  είπε  χτυπώντας  την  πόρτα 

ανυπόμονα, αλλά η Ζαχαρένια δεν άνοιγε.
«Ζαχαρένια,  άνοιξε  αμέσως  την  πόρτα  είναι  διαταγή!» 

φώναξε αυστηρά και ανάγκασε την Ζαχαρένια να της ανοίξει. Αν μη 
τι άλλο η Μελίνα ήταν πριγκίπισσα και η Ζαχαρένια υπηρέτρια της. 
Δουλειά της ήταν να ακούει κάθε της προσταγή. 

«Γιατί δεν άνοιγες;» της είπε θυμωμένη.
«Γιατί ήρθε η πριγκίπισσα στο ταπεινό μου δωμάτιο;» ρώτησε 

θλιμμένα η Ζαχαρένια.
«Χρειάζομαι τη βοήθεια σου. Ακολούθησε με τώρα αμέσως» 

την πρόσταξε η Μελίνα.
«Εσύ που είσαι τόσο πλούσια, έξυπνη και όμορφη χρειάζεσαι 

τη  βοήθεια  μιας  φτωχής;» απάντησε  η Ζαχαρένια.  Η Μελίνα την 
κοίταξε  υποτιμητικά  και  της  φώναξε  να  μην  καθυστερεί.  Έτσι 
ξεκίνησαν να πηγαίνουν στο δωμάτιο της. Η Ζαχαρένια ήταν πολύ 
λυπημένη γιατί την αγαπούσε τη Μελίνα αλλά εκείνη της φερόταν 
πάντα  άσχημα  χωρίς  να  υπολογίζει  τα  συναισθήματα  της.  Κάθε 
φορά που της μιλούσε άσχημα η Μελίνα η Ζαχαρένια πληγωνόταν, 
αλλά δεν το έδειχνε. 

Μόλις  η  Μελίνα  άνοιξε  την  πόρτα  και  μπήκε  μέσα  η 
Ζαχαρένια οι 100 πριγκίπισσες έμειναν ακίνητες. Με πολύ άσχημο 
ύφος άρχισαν να φωνάζουν:

«Τι θέλει εδώ αυτή η άσχημη;»
«Τι θέλει εδώ αυτή η φτωχή;»
«Μόνο που τη βλέπει το πριγκιπικό μου μάτι θολώνει».
«Εδώ δεν είναι χώρος για σένα»
«Να σηκωθείς να φύγεις»
«Δεν ανήκεις με τις πλούσιες».
«Ούτε ανήκεις με τις όμορφες».
«Και είσαι ντυμένη και απαίσια» της φώναζε η μία μετά την 

άλλη και η Ζαχαρένια έβαλε τα κλάματα. Την κακή συμπεριφορά 
μια Μελίνας μπορούσε να την αντέξει αλλά εκατό πολύ δύσκολο.

«Εγώ ήρθα να βοηθήσω την Μελίνα όχι γιατί είναι όμορφη, ή 
πλούσια ή πριγκίπισσα αλλά επειδή την αγαπώ πολύ, πάρα πολύ» 
είπε κλαίγοντας.

«Μέχρι και τα δάκρυα σου είναι βρώμικα. Φύγε, φύγε φύγε» 



φώναζαν και οι εκατό πριγκίπισσες μαζί. 
Η  Μελίνα  βλέποντας  τις  ίδιες  Μελίνες  να  φέρονται  τόσο 

άσχημα στη Ζαχαρένια κατάλαβε το λάθος  της.  Ήταν πάρα πολύ 
άδικη  μαζί  της.  Δεν  σκέφτηκε  ποτέ  πως  μπορούσε  να  νιώθει  η 
Ζαχαρένια κάθε φορά που εκείνη ήταν αγενής μαζί της. Αυτό που 
γινόταν εκείνη την ώρα όμως έπρεπε να σταματήσει. Δεν άντεχε να 
βλέπει τη Ζαχαρένια να κλαίει.

«Σιωπή!!! Φώναξα την Ζαχαρένια να με βοηθήσει. Μη μιλάτε 
άλλο  έτσι.  Είναι  και  όμορφη  και  καθαρή  και  ευγενική.  Δεν  έχει 
σημασία  πως  δεν  είναι  πλούσια  στα χρήματα  γιατί  είναι  πλούσια 
στην αγάπη. Ήμουν τόσο πολύ άδικη μαζί της αλλά εκείνη ήρθε να 
με βοηθήσει. Αυτό δείχνει πως έχει μεγαλύτερη καρδιά από τη δική 
μου. Είναι η καλύτερη μου φίλη απλώς δεν μπορούσα από την κακή 
μου συμπεριφορά να το δω » είπε και την αγκάλιασε.

Τότε τα μαγικά που είχε κάνει  λύθηκαν.  Οι  εκατό Μελίνες 
μεταμορφώθηκαν σε εκατό λευκά περιστέρια και πέταξαν μακριά. 

«Συγνώμη για όλα Ζαχαρένια» της είπε με όλη της την καρδιά 
και από τότε έγιναν αχώριστες φίλες. Η Μελίνα έγινε πιο προσεχτική 
με  τη  συμπεριφορά  της  γιατί  κατάλαβε  πως  τα  λόγια  έχουν  την 
δύναμη να πληγώσουν τους ανθρώπους γύρω μας. Μετά από αυτό το 
μάθημα που πήρε και άλλαξε όλοι την λάτρευαν και την θαύμαζαν 
και έζησαν αυτοί καλά και εμείς καλύτερα….

--ΤΕΛΟΣ--


