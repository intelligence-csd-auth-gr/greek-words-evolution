










































Εγώ και εσύ


 

  

Εγώ και εσύ 
 

Κώστας Χαραλάμπους - Γεωργία Κολοβελώνη 

 

Ιστορίες με δύο όψεις 



Κώστας Χαραλάμπους - Γεωργία Κολοβελώνη 

1 
 

 

  



Κώστας Χαραλάμπους - Γεωργία Κολοβελώνη 

2 
 

 

 

 

 

 

Εγώ και εσύ 

 

Κώστας Χαραλάμπους 

Γεωργία Κολοβελώνη 

 

 

 

 

 

 

 

 



Κώστας Χαραλάμπους - Γεωργία Κολοβελώνη 

3 
 

  



Κώστας Χαραλάμπους - Γεωργία Κολοβελώνη 

4 
 

Εγώ και εσύ 

Οι οδηγίες ήταν λίγες και ακριβείς. 
Δύο συγγραφείς έπρεπε να γράψουν μαζί μια 
ιστορία πάνω σε ένα κοινό θέμα, το οποίο θα 
διαπραγματευόταν διαδοχικά ο ένας μετά 
τον άλλον, γράφοντας ο καθένας τη δική του 
εκδοχή. Η προκήρυξη είχε σκοπό να ωθήσει 
στη συνεργασία ζευγάρια, έτσι ώστε να 
δημιουργήσει προϋποθέσεις επικοινωνίας, 
αφού είναι κοινώς παραδεκτό ότι οι 
ανθρώπινες σχέσεις συνεχώς 
αλλοτριώνονται και οδεύουν σε βίους 
μοναχικότερους. Αυτό το σκοτεινό πέπλο 
που χαρακτηρίζει την εποχή μας θέλησε να 
διαταράξει η πρόσκληση για τη συγγραφή.  

Το διακύβευμα ήταν θεμιτό. Αλλά 
μπορεί αυτή η συλλογική δημιουργία να 
αποτελέσει αφορμή, πέραν του προσωρινού 
της χαρακτήρα, για την εδραίωση μιας 
διαρκέστερης «συνεργασίας» δύο 
ανθρώπων; Μην έχοντας  τη δυνατότητα να 
παρακολουθήσουμε όλα τα ζευγάρια, για να 
απαντήσουμε ίσως στο ερώτημα, 
απευθυνθήκαμε σε δύο από τους συγγραφείς 
ζητώντας τους να κρατήσουν, τρόπον τινά, 
ένα ημερολόγιο, για να ρίξουμε μια ματιά, εκ 
των έσω, σε αυτή την υποχρεωτικά 
εγκατεστημένη προϋπόθεση της συνύπαρξής 
τους. Με αφορμή τα κείμενα ίσως προκύψει 
κάποιο συμπέρασμα για αυτούς ή για τον 
ευγενή σκοπό του διαγωνισμού. Ίσως πάλι 
και όχι. 



Κώστας Χαραλάμπους - Γεωργία Κολοβελώνη 

5 
 

Η Έλλη λέει  
Το όνομά μου είναι Έλλη Δασκαλάκη. 

Ξεκινώντας τα σεμινάρια δημιουργικής 
γραφής, οι δάσκαλοι μας προέτρεπαν να 
γράφουμε συνέχεια και ένας καλός τρόπος 
γι’ αυτό είναι να συμμετέχουμε στους 
διαγωνισμούς που κατά καιρούς 
προκηρύσσονται από διάφορους φορείς, 
αφού αποτελούν μια πρώτης τάξεως 
ευκαιρία για την εξάσκηση των δεξιοτήτων 
μας.  

Κάπως έτσι πήρα χαμπάρι μια 
πρόσκληση που αφορούσε δύο συγγραφείς 
οι οποίοι θα συνεργάζονταν για να γράψουν 
ένα διήγημα. Η πρόσκληση έλεγε ότι αυτός 
ήταν ένας τρόπος να έρθουν οι δημιουργοί 
λίγο πιο κοντά, κόντρα στην πεσιμιστική 
εποχή μας που η μοναχικότητα τείνει να 
γίνει το χαρακτηριστικό της. 

Η χαρά μου ήταν μεγάλη όταν 
γνώρισα σ’ αυτό το σεμινάριο τον Ιωάννη 
Κοκκινάκη. Ήταν ένας πρόσχαρος τύπος 
κοντά στα σαράντα με μεγάλη 
αυτοπεποίθηση, παρόλο που ήταν άνεργος. 
Οι καλές σπουδές του στα οικονομικά και το 
μεταπτυχιακό στη Διοίκηση Επιχειρήσεων 
δεν τον έσωσαν από το πρώτο κύμα των 
απολύσεων μιας μεγάλης πολυεθνικής. Αυτό 
όμως ήταν και το λάκτισμα, όπως έλεγε, που 
τον οδήγησε σε κάτι διαφορετικό, που 
επιθυμούσε από μικρός: να γράψει. 

 
 



Κώστας Χαραλάμπους - Γεωργία Κολοβελώνη 

6 
 

Ο Ιωάννης λέει 
Πρώτα μπήκε το υφάκι της και μετά 

αυτή.   Ήρθε και κάθησε δίπλα μου, στο 
δεύτερο έδρανο, κοντά στο παράθυρο. Της 
έριξα μια φευγαλέα ματιά. Ανταπέδωσε. 

 Η αίθουσα γέμισε σε λίγα λεπτά. 
Όλοι οι επίδοξοι συγγραφείς στην ώρα τους. 
Το μάθημα άρχισε. Συστάσεις, πρώτα η 
δασκάλα, γνωστή συγγραφέας, έπειτα οι 
υπόλοιποι. Περγαμηνές απλωμένες στα 
έδρανα, λέξεις, δημοσιεύσεις, ανασφάλειες, 
μια δόση από ψώνιο. Είχα αρχίσει να 
βαριέμαι. Κι αυτή μάλλον το ίδιο. Μόνο που 
το έκρυβε πίσω από το βλέμμα του ειδήμονα. 

Έπειτα, εισαγωγικά για τη γραφή, 
γιατί στο καλό να έρθεις σε ένα τέτοιο 
σεμινάριο, τι ψάχνεις, τι ζητάς. Η αλήθεια 
είναι πως δεν ήμουν σίγουρος γιατί επέλεξα 
να παρακολουθήσω αυτό το σεμινάριο. Δεν 
πίστευα πως μπορεί να με κάνει συγγραφέα. 
Κακά τα ψέματα. Η συγγραφή απαιτεί 
ταλέντο, δεν φτάνει μόνο η δουλειά. Και 
φυσικά δεν με ενδιέφερε αυτό που 
υποσχόταν, να με κάνει καλό αναγνώστη, 
ήμουν ήδη. Από μικρός αγαπούσα το 
διάβασμα. Πού και πού έγραφα κιόλας. Ίσως 
αυτή να ήταν μια ευκαιρία για 
πειραματισμό. Και η τύπισσα δίπλα το ίδιο. 
Στο διάλειμμα, της πρότεινα να πάμε για 
καφέ την επομένη. Με κοίταξε κάπως. Σαν 
να παραξενεύτηκε.  

 
 



Κώστας Χαραλάμπους - Γεωργία Κολοβελώνη 

7 
 

Η Έλλη προτείνει 
Στον πρώτο μας καφέ, θες από την 

ευχάριστη διάθεσή του, του μίλησα για τη 
συλλογική συγγραφή και τον ρώτησα αν 
θέλει να γράψουμε κάτι μαζί. 
Ενθουσιάστηκε. Αμέσως άρχισε να 
απαριθμεί ιδέες, που κατά την ταπεινή μου 
άποψη ήταν αδύνατες, για να μην πω τίποτε 
χειρότερο. Δεν θέλησα όμως να κατευνάσω 
τον ενθουσιασμό του και αόριστα του είπα 
ότι οι ιδέες του έχουν ένα καλό υπόστρωμα, 
αλλά χρειάζονται δουλειά και μια 
κατεύθυνση ανάπτυξης. Έτσι το είπα κι 
αυτός με κοιτούσε με απορία.  

Δεν επεκτάθηκα, προσπαθώντας να 
στρέψω αλλού την κουβέντα. Τον ρώτησα 
για τα προσωπικά του και συνειδητοποίησα 
πως ίσως κατά βάθος, (όχι πολύ όμως), με 
ενδιέφερε να τον γνωρίσω καλύτερα και 
ίσως, λέω ίσως, το διήγημα ήταν μια πρώτης 
τάξεως ευκαιρία. Του έκανα ερωτήσεις 
γενικές, του στυλ «πού μένει», «αν ζει κοντά 
στους δικούς του», «τι του αρέσει», «τι κάνει 
τον ελεύθερο χρόνο του». Όλα αυτά μπορεί 
να δείχνουν ενδιαφέρον, που όμως αφήνει το 
πεδίο ελεύθερο να κινηθείς από το ερωτικό 
στο φιλικό, ανάλογα με τις προθέσεις τού 
απέναντι. Κατ’ αυτόν τον τρόπο μπορείς 
άνετα να τα «μαζέψεις», όταν κι αν 
χρειαστεί, σε περίπτωση που η ανταπόκριση 
δεν είναι η δέουσα. 

 
 



Κώστας Χαραλάμπους - Γεωργία Κολοβελώνη 

8 
 

Ο Ιωάννης ενθουσιάζεται 
 Ήρθε στον καφέ με την καλή της τη 
διάθεση. Κι ένα ντεκολτέ που έβγαζε μάτι. 
«Θέλεις να γράψουμε μαζί μια ιστορία»; 
Πρόσεξα τα καλοσχηματισμένα χείλη της. 
Μου εξήγησε τους όρους. Ακούστηκε 
ενδιαφέρον. Ίσως γιατί έπαιξε κάπως τα 
χείλη της, σ’ αυτό το «μαζί» -έτσι 
τουλάχιστον μου φάνηκε. Ανέσυρα από το… 
συγγραφικό μπλοκάκι ένα σωρό ιδέες. 
Εξαιρετικές ιδέες -κι όχι επειδή ήταν δικές 
μου. Δεν φάνηκε να της αρέσουν. 
Φλυαρούσε περί συγγραφής και άλλων… 
δαιμονίων. Δεν ήταν επίδειξη, το υφάκι της 
είχε μείνει σπίτι της και φαινόταν 
πραγματικά να απολαμβάνει την κουβέντα 
μαζί μου.  

Μου έδωσε την εντύπωση ότι της 
άρεσα. Δεν μου ήταν αδιάφορη, αλλά δεν 
ήμουν και για μπλεξίματα. Είχα ήδη αρκετά. 
Χωρίς δουλειά, με ένα διαζύγιο, τα 
προσωπικά μου ένα σκέτο μπέρδεμα. Η ζωή 
μου κινδύνευε να χαθεί στην ευτέλεια. Και 
δεν είχα την πολυτέλεια για άλλα λάθη. 
Ήθελα να τη ρωτήσω για τη ζωή της, αλλά 
με πρόλαβε με μια σειρά ερωτήσεων  
συγκεκαλυμμένου ενδιαφέροντος. Απέφυγα 
να απαντήσω με τρόπο που θα πρόδιδε 
ξεκάθαρες διαθέσεις από μέρους μου -έτσι κι 
αλλιώς δεν υπήρχαν- και επανέφερα το θέμα 
στη γραφή. Μου είπε ότι θεωρεί το γράψιμο  
μια διαδικασία απελευθέρωσης. 
 



Κώστας Χαραλάμπους - Γεωργία Κολοβελώνη 

9 
 

Η Έλλη έχει μια ιδέα 
Οι απαντήσεις του Ιωάννη ήταν πολύ 

συγκεχυμένες και σ’ αυτόν τον καφέ δεν 
κατάλαβα και πολλά για τις διαθέσεις του. 
Ανανεώσαμε όμως το ραντεβού μας, με την 
υπόσχεση να έρθει ο καθένας μας με πολλές 
ιδέες, για να γράψουμε εν τέλει κάτι 
ενδιαφέρον. Έφυγα ευδιάθετη. 

Τις ημέρες πριν τη συνάντηση δεν 
είχα στο μυαλό μου καμιά ιδέα και ούτε 
βασανιζόμουν για να βρω. Όσο πλησίαζε ο 
καιρός όμως αγχωνόμουν. Η μόνη ιδέα που 
κάπως μου φαινόταν καλή ήταν να 
γράψουμε μια αστυνομική ιστορία. Ένας 
φόνος που θα περιγραφόταν από δύο 
οπτικές, κάτι σαν την ταινία «Ροσομόν» του 
Κουροσάβα, με τις διαφορετικές εκδοχές 
των μαρτύρων ενός εγκλήματος. Του το 
πρότεινα όταν βρεθήκαμε και στράβωσε. 
Θεωρούσε ότι ήταν μια ιδέα χωρίς βάθος. Ο 
ίδιος ήθελε κάτι πιο βαρύ, ένα διήγημα που 
θα συμπεριλάμβανε την «Αβάσταχτη 
ελαφρότητα του Είναι» σε μικρό μέγεθος. 
Ήταν και ισχυρογνώμων. Έλεγε και 
ξανάλεγε τα ίδια, με άλλα λόγια, μιλούσε 
ακατάπαυστα, δίνοντας την εντύπωση ότι 
δεν ακούει τις απαντήσεις μου. Σκέφτηκα 
πως ίσως ήταν λάθος η επιλογή του 
προσώπου για το διήγημα, αλλά τώρα ήταν 
αργά για μετάνοιες. Παρηγορήθηκα πως 
είχε κάτι γοητευτικό στον τρόπο της 
επιμονής του και αποφάσισα πως συνέχιζε 
να με ενδιαφέρει. 



Κώστας Χαραλάμπους - Γεωργία Κολοβελώνη 

10 
 

Ο Ιωάννης κρατάει μικρό καλάθι 
 Είχε αυτή την ιδέα. Καλή, δεν λέω.  
Αλλά χιλιοειπωμένη. Επέμενε σε ένα είδος 
μεταμοντέρνας γραφής με κείμενα 
θραυσματικά, χωρίς προφανή αλληλουχία. 
Την έπιασε μια έκσταση με το «Ροσομόν», 
και «τι ξεχωριστή θα είναι η ιστορία μας και 
δεν θα έχει κανένα άλλο ζευγάρι γράψει 
τέτοια ιστορία», με ζάλισε. Αν μπορούσα, θα 
αποχωρούσα από το εγχείρημα εκείνη τη 
στιγμή. Ο εγωισμός μου δεν με άφησε. Ο 
δικός της στη θέση του, αρχηγός. Ούτε να 
υποψιαστεί ότι μπορεί να υπάρχει 
διαφορετική από τη δική της πρόταση, ότι 
δεν γίνεται να έχουμε σώνει και καλά την 
ίδια άποψη για τη γραφή. Γιατί, δηλαδή, να 
μην γράψουμε μια φυσιολογική ιστορία; Με 
υπόθεση, δομή, χαρακτήρες. Εμείς θα 
κάνουμε την επανάσταση στη φόρμα; Την 
έχουν προλάβει άλλοι, πριν από μας.  

Δεν ήταν καιρός για καυγάδες, αλλά η 
αλήθεια είναι πως δεν την περίμενα τόσο 
άκαμπτη. Ευτυχώς η κουβέντα γύρισε στην 
ποίηση -προσφιλές της θέμα συζήτησης- και 
το κλίμα κάπως εκτονώθηκε. Της χάρισα μια 
ποιητική συλλογή και καθώς την έβλεπα να 
την ξεφυλλίζει, την φαντάστηκα να μου 
διαβάζει, καθισμένη οκλαδόν στο γρασίδι 
της αυλής μου, με τα μαλλιά ξέπλεκα στους 
ώμους της. Η εικόνα μού προκάλεσε μια 
παράξενη ευχαρίστηση. 
 
 



Κώστας Χαραλάμπους - Γεωργία Κολοβελώνη 

11 
 

Η Έλλη συμμετέχει σε ένα παιχνίδι 
Καθώς ο καιρός κυλούσε, τίποτε δεν 

έδειχνε ότι οι συναντήσεις μας θα 
μπορούσαν να έχουν κι έναν άλλο 
χαρακτήρα εκτός από αυτόν της 
συνεννόησης για τη συγγραφή.  

Κατά καιρούς υπήρχαν βέβαια και 
κάποια μικρά γεγονότα που άφηναν μια 
χαραμάδα φωτός, όπως για παράδειγμα 
κάποια βαρετή στιγμή στο σεμινάριο που ο 
Ιωάννης μου ζήτησε να γράψουμε μαζί ένα 
ποίημα, αυτόματα και γρήγορα χωρίς πολύ 
σκέψη: έναν στίχο εγώ,  έναν αυτός, σαν 
παιχνίδι. Πράγματι αρχίσαμε να γράφουμε, 
και θαρρώ πως από κάποιους στίχους, που 
ξέφευγαν από το αρχικό περιπαικτικό ύφος, 
διαισθάνθηκα κάτι αδρό στον αέρα. Μια 
κρυμμένη ερωτική υπόσχεση. Ήταν όμως 
μέσα στο ασφαλές περιβάλλον της τάξης και 
τηρούνταν όλα τα προσχήματα.  

Εξάλλου, με την ποίηση δεν μπορείς 
ποτέ να είσαι σίγουρος. Μπορεί το δεύτερο, 
τρίτο επίπεδο να την φωτίζει αλλιώς και το  
συγκεκαλυμμένο νόημα να είναι  
μεταφορικό ή ολόκληρο το ποίημα να το δεις 
αλληγορικά. Γι’ αυτό, το ποίημα είναι 
δύσκολο είδος. Σου λέει περισσότερα απ’ 
αυτό που ζυγίζει∙ αυτά που περικλείει είναι 
πολύ ευρύτερα του μεγέθους που πιάνει στη 
σελίδα.    

 
 



Κώστας Χαραλάμπους - Γεωργία Κολοβελώνη 

12 
 

Ο Ιωάννης έχει παιχνιδιάρικη διάθεση 

Την ιδέα μού την έδωσαν τα χέρια 
της, καθώς τα παρατηρούσα ν’ αγγίζουν το 
χαρτί. Μου άρεσαν τα δάχτυλά της. Μια δυο 
φορές, το ομολογώ, τα φαντάστηκα στο 
κορμί μου. Το παιχνίδι ήταν απλό. Θα 
ξεκινούσαμε από έναν στίχο και θα γράφαμε 
εναλλάξ. Απροσχεδίαστα, κατά τον τρόπο 
των υπερρεαλιστών. Προέκυψε ενδιαφέρον.  

 
Εσύ κι εγώ μαζί εδώ 
Με σώμα γκρίζο έξω απ’ το νερό 
Λύπη -κάτι να γίνει ολόκληρο 
Εγώ κι εσύ μαζί εδώ, η λύπη εγώ, εσύ κενό 
Απ’ το κενό ό,τι αναδύθηκε βλέπεις εδώ 
Και τι να δω, που άλλο ποθώ –έτσι θαρρώ 
Άμα ποθείς να προσπαθείς 
Κι ίσως ευθύς κάτι να βρεις; 
Που δεν θαρρείς 
Απ’ το χαρτί αναπηδά μια λέξη μπλε 
Μια συννεφιά 
Στο χρώμα τη βουτώ 
Την κάνω κόκκινο ζεστό 
Την ακουμπάω στο κενό 
Το χείλι σου το ποθητό. 
 

Με επανέφερε στην πραγματικότητα 
η φωνή της δασκάλας που μιλούσε για τα 
επίπεδα ύφους σε ένα κείμενο. Αυτόματα 
σκέφτηκα  ότι ο καιρός περνούσε κι έπρεπε 
η ιστορία μας να καταλήξει σε μια… αρχή.    
 



Κώστας Χαραλάμπους - Γεωργία Κολοβελώνη 

13 
 

Η Έλλη και το διήγημα 
Συζητώντας για το διήγημα με τον 

Ιωάννη, φτάσαμε κάποια στιγμή να έχουμε 
μια διαφωνία επί της διαδικασίας που 
κόντεψε να ξαναδιαλύσει την προσπάθειά 
μας. Κανείς δεν υποχωρούσε. Τελικά με 
ατέλειωτες κουβέντες καταφέραμε να την 
υπερβούμε κι αυτή. 

Όλα αυτά όμως που φαντάζουν σε 
πρώτο επίπεδο δυσάρεστα, μας έφεραν πιο 
κοντά και συνέβαλαν να γνωρίσει ο ένας τον 
άλλον από την καλή και την ανάποδη. 
Πλέον, ο αρχικός δισταγμός των 
συναντήσεών μας είχε εξαφανιστεί και οι 
διαφωνίες μας είχαν κι αυτές το μερίδιό τους 
στη συγγραφή του διηγήματος. Ήταν μια 
ιδέα του Ιωάννη.  Μια παραδοσιακή ιδέα με 
στοιχεία μοντέρνας  γραφής. Αφορούσε τη 
γνωριμία ενός νέου ζευγαριού και τις 
δυνατότητες εξέλιξης της σχέσης τους, 
δοσμένο από δύο οπτικές. Εννοείται πως 
κατευχαριστήθηκα το γράψιμο. Την ημέρα 
που το στείλαμε, έπιασα τον εαυτό μου να 
στεναχωριέται που δεν θα υπήρχε πια η 
αφορμή της καθημερινής επαφής με τον 
Ιωάννη. Μου είχε πει για τον γάμο και τον 
χωρισμό του και ήξερα διάφορα για τη 
μπερδεμένη του ζωή. Γενικά όμως δεν είχα 
την αίσθηση πως ήταν διατεθειμένος να 
προχωρήσει άμεσα σε κάποια καινούρια 
σχέση, αλλά ώρες-ώρες δεν ήμουν και 
σίγουρη γι’ αυτό. 
 



Κώστας Χαραλάμπους - Γεωργία Κολοβελώνη 

14 
 

Ο Ιωάννης και η γραφή 
 Οι ιστορίες συμβαίνουν ερήμην μας. 
Στο χαρτί και στη ζωή. Νομίζω πως έτσι 
συνέβαινε πάντα. Και θα συνεχίσει να 
συμβαίνει. 

Μετά από ατέλειωτες διαφωνίες, το 
διήγημά μας γράφτηκε. Σαν από μόνο του, 
μόλις βρήκαμε την εναρκτήρια φράση. Λες 
και οι λέξεις αποφάσισαν ξαφνικά να 
εναρμονιστούν σε τέλεια συμμετρία -αυτή 
που έλειπε απ’ τις ζωές μας. Η δική μου 
πραγματικότητα ένα κουβάρι, με κλωστές 
σφιχτά τυλιγμένες. Η πραγματικότητα της 
Έλλης μια πολύχρονη σχέση που είχε 
πρόσφατα τελειώσει, η δυσκολία της να την 
ξεπεράσει, τα κελεύσματα του πρώην, στα 
οποία κατά καιρούς ανταποκρινόταν, η 
άνεσή του να μπαινοβγαίνει στη ζωή της. 

Αν, σκέφτομαι, μπορούσα να 
μπαινοβγαίνω με την ίδια άνεση στις 
ιστορίες, της πραγματικής ή της επινοημένης 
μου πραγματικότητας, ίσως και να έβρισκα 
γοητευτική τη θλίψη της Έλλης, όταν μου 
είπε ότι θα της λείψουν οι καθημερινές μας 
συναντήσεις. Αλλά ο κανόνας είναι πως στη 
ζωή δεν συμβαίνει συνήθως ό, τι μπορεί να 
συμβεί σε μια ιστορία – ή μήπως ίσχυε 
ακριβώς το αντίθετο; Ιδέαν δεν είχα. Κατά 
έναν περίεργο τρόπο η πραγματικότητα 
εισχωρούσε στη φαντασία ή μήπως ήταν η 
φαντασία που διεκδικούσε το μερίδιό της 
από την πραγματικότητα; 
 



Κώστας Χαραλάμπους - Γεωργία Κολοβελώνη 

15 
 

Ο επίλογος της Έλλης 
Την ημέρα που στείλαμε το διήγημα 

με το ηλεκτρονικό ταχυδρομείο, ήμασταν 
σπίτι μου. Αφού αποτελειώσαμε τον καφέ 
μας, ο Ιωάννης είχε κάποια συνέντευξη για 
μια ενδεχόμενη νέα δουλειά και 
προσφέρθηκα να τον συνοδεύσω ως το 
μετρό. Περπατάγαμε χωρίς να μιλάμε. Δεν 
νιώθαμε ότι η σιωπή ήταν ένα κενό που 
έπρεπε απαραίτητα να γεμίσουμε. 
Γνωρίζαμε ο ένας τον άλλο και μπορούσαμε 
να μιλάμε και να ερμηνεύουμε τις διαθέσεις 
με τα βλέμματά μας. 

Φτάνοντας στη στάση κοιταχτήκαμε 
και χαμογελάσαμε. Είδα τον δισταγμό στο 
βλέμμα του. «Ξέρεις», του είπα, «έχω 
σκεφτεί να γράψω κάποτε ένα βιβλίο για τα 
φιλιά. Ένα βιβλίο που θα περιγράφει σε 
κάθε κεφάλαιο έναν άνδρα με τον οποίο 
έζησα κάποια στιγμή της ζωής μου και τον 
τρόπο που φιλούσε, άσχετα αν προχώρησε η 
σχέση μας σε κάτι πιο  ουσιαστικό ή έμεινε 
μόνο στο αρχικό στάδιο». Ο Ιωάννης έσκυψε 
και με φίλησε. Ήταν ένα φιλί γεμάτο ένταση 
αλλά και αμηχανία. «Θέλω και εγώ να μπω 
στο βιβλίο σου», μου είπε. Ύστερα 
χαμογέλασε με αυτό το γεμάτο 
αυτοπεποίθηση χαμόγελό του και 
προχώρησε προς την είσοδο του μετρό. 

 
 
 
 



Κώστας Χαραλάμπους - Γεωργία Κολοβελώνη 

16 
 

Ο Ιωάννης και η Έλλη 
 Η γραφή μάς ξεμαθαίνει από τον 
κόσμο τέτοιον που τον βρήκαμε -για την 
ακρίβεια η ποίηση, λέει ο Ελύτης. Η 
συνύπαρξή μου με την Έλλη και η κοινή 
συγγραφική μας προσπάθεια μου έδωσε το 
ερέθισμα να ανασυνθέσω έναν κόσμο από 
λέξεις, επινοημένο και συνάμα πραγματικό. 
 Φυσικά και λυπήθηκα, όταν τέλειωσε 
το διήγημα. Κάθε τέλος εμπεριέχει μια λύπη. 
Είναι σαν να κλείνει ξαφνικά ο κύκλος κι ενώ 
νόμιζες ότι έχεις ακόμη πολλές καμπύλες να 
διανύσεις, διαπιστώνεις ότι έχεις φτάσει 
στην τελεία, στο αρχικό σημείο εκκίνησης. 
 Ολοκληρώνοντας το γράψιμο, στο 
σπίτι της, στείλαμε το διήγημα. Φεύγοντας, 
με συνόδευσε μέχρι το μετρό. Σκέψεις 
περνούσαν από το μυαλό μου. Αλλά δεν 
ήθελα τίποτε να πω. Μου άρεσε μόνο να τη 
νιώθω να περπατάει δίπλα μου. Το να μπορώ 
να μοιράζομαι τη σιωπή με κάποιον ήταν μια  
αίσθηση σχεδόν ξεχασμένη. Τότε μου είπε  
για το βιβλίο που ήθελε να γράψει με θέμα 
τα φιλιά. Είχε μια εμμονή με τα φιλιά. Με 
κοίταξε με ένα βλέμμα γεμάτο συνενοχή, σαν 
να μοιραζόταν ένα πολύτιμο μυστικό. 

 Έσκυψα και τη φίλησα. Από 
ματαιοδοξία; Δεν είμαι σίγουρος. «Θέλω και 
εγώ να μπω στο βιβλίο σου», της είπα. 
Μπήκα στο μετρό με την αίσθησή της  στο 
στόμα μου.  
  



Κώστας Χαραλάμπους - Γεωργία Κολοβελώνη 

17 
 

 
 

Ο Κώστας Χαραλάμπους γεννήθηκε 
στη Μαλεσίνα Λοκρίδος. Σπούδασε 
Ναυπηγική (Ε.Μ.Π.), Ιστορία Ευρωπαϊκού 
Πολιτισμού (Ε.Α.Π.) και Σκηνοθεσία (Σχολή 
Σταυράκου). Έχει σκηνοθετήσει 
περισσότερα από 100 ντοκιμαντέρ για τα 
εθνικά κανάλια και 5 μικρού μήκους ταινίες. 
Πολλές από τις δουλειές του έχουν επιλεγεί 
και προβληθεί σε μεγάλα ευρωπαϊκά 
κανάλια. Με την πρώτη του μεγάλου μήκους 
ταινία «Αγάπη στα 16», τιμήθηκε με το 
Κρατικό Βραβείο πρωτοεμφανιζόμενου 
σκηνοθέτη στο φεστιβάλ Θεσσαλονίκης το 
2004, και με Ειδική μνεία από το διεθνές 
φεστιβάλ Ολυμπίας το 2005. Με την ίδια 
ταινία έλαβε μέρος στο επίσημο 
διαγωνιστικό τμήμα πολλών διεθνών 
φεστιβάλ. Η δεύτερη μεγάλου μήκους ταινία 
του «Δεμένη κόκκινη κλωστή» (2012) έχει 
ως θέμα της τον ελληνικό εμφύλιο. 
  



Κώστας Χαραλάμπους - Γεωργία Κολοβελώνη 

18 
 

 
 

Η Γεωργία Κολοβελώνη γεννήθηκε 
στο Βαλτινό Τρικάλων. Είναι πτυχιούχος 
Φιλολογίας του Αριστοτελείου 
Πανεπιστημίου Θεσσαλονίκης,  κάτοχος 
Μεταπτυχιακού τίτλου σπουδών και 
επιμορφώτρια φιλολόγων στις Τεχνολογίες 
Πληροφορίας και Επικοινωνιών. Είναι 
πιστοποιημένη γνώστης του συστήματος 
γραφής και ανάγνωσης Braille και έχει 
πιστοποιηθεί για την επιτυχή 
παρακολούθηση του Α’ κύκλου σπουδών της 
ελληνικής νοηματικής γλώσσας. Έχει 
παρακολουθήσει πρόγραμμα 
επαγγελματικής κατάρτισης στη 
Δημοσιογραφία και έχει ασχοληθεί 
ερασιτεχνικά με το ραδιόφωνο. Μιλάει 
άριστα Αγγλικά και Γαλλικά, μετρίως 
Ιταλικά.  Εργάζεται ως Φιλόλογος στη 
Δευτεροβάθμια Εκπαίδευση, ως επιτυχούσα 
του Πανελλήνιου γραπτού διαγωνισμού του 
Α.Σ.Ε.Π. Ποιήματα και διηγήματά της έχουν 
αποσπάσει ποικίλες διακρίσεις σε 
πανελλήνιους λογοτεχνικούς διαγωνισμούς. 
Η πρώτη της  ποιητική συλλογή  "Ιστορίες με 
λυπημένη αρχή" κυκλοφόρησε τον Μάρτιο 
2012 από τις εκδόσεις Νέος Αστρολάβος 
/Ευθύνη.  

 
  



Κώστας Χαραλάμπους - Γεωργία Κολοβελώνη 

19 
 

  



Κώστας Χαραλάμπους - Γεωργία Κολοβελώνη 

20 
 

 

 
 
 
 

Εγώ και εσύ 
© Κώστας Χαραλάμπους & Γεωργία Κολοβελώνη 

 

 

 

 

 

Η επιμέλεια της έκδοσης και του εξωφύλλου 

έγινε από τον Κώστα Θερμογιάννη 

 

kthermoyiannis@outlook.com 

www.nthermo.com 

www.tovivlio.net 
 

 

[Αναφορά προέλευσης - 

Μη Εμπορική Χρήση - 

Παρόμοια Διανομή] 

 

Διανέμεται ελεύθερα με άδεια Creative Commons 

mailto:kthermoyiannis@outlook.com
file:///C:/Users/Liakos/Desktop/tovivlio/Ιστορίες%20με%20δυο%20όψεις/Νικόλας%20Στασινός/www.nthermo.com
file:///C:/Users/Liakos/Desktop/tovivlio/Ιστορίες%20με%20δυο%20όψεις/Νικόλας%20Στασινός/www.tovivlio.net


Κώστας Χαραλάμπους - Γεωργία Κολοβελώνη 

21 
 

 

 

 

Δυο άγνωστοι άνθρωποι που 
αποφασίζουν να γράψουν βρίσκονται 
μπροστά σε μια πρόκληση, να γράψουν 
μαζί την ίδια ιστορία. Θα γίνει τελικά η 
ιστορία αυτή η δική τους ιστορία; Θα 
τα καταφέρουν ή θα χαθούν μέσα 
στην ευκολία της άρνησης που 
χαρακτηρίζει την εποχή μας; 
 
 
 
 
 
 
 
 
 

Το διήγημα αυτό γράφτηκε για τις 
Ιστορίες με δυο όψεις 


