












































 

 

 
 

  



 

 

 
 

 

 
 
 
 
Δημήτρης Κωνσταντίνου Π. 

UNABOMBER 
Εξώφυλλο: 404 COLLECTIVE-Λ. Νικολοπούλου 
 
ΕΚΔOΣΕΙΣ ΕΞΑΡΧΕΙΑ 
Δεκέμβριος 2013 
Τ.Θ. 70616 
Τ.Κ. 16607 
Τηλ. 6955493432 
www.exarchiapress.gr 
exarchiapress@gmail.com 
facebook.com/ekdoseis.exarchia 
 
ISBN: 978-618-80939-4-2 
 
 
 
 
 
 
 
 
 
 
 
 
 
 
 
 
 

 
 
 
 
 
 
 
 
 
 
 
 
 
 

  



 

 

 
 
 
 
 
 
 
 
 
Σ’ αυτούς που τα θέλουν όλα 
 

 
  



 

 

 

ΚΕΦΑΛΑΙΟ 1. 
 
 
 
 
 
 
 
 
 

Από το διάστημα η γη μια γαλάζια μπάλα που περιστρέφεται μεθυσμένα, αναμαλλιασμένη κατά τόπους 
με σκούρες πράσινες φούντες. Μέσα στον ωκεανό οργιάζει η ζωή, συνωστίζεται, το νερό δεν τη χωράει. 
Καβαλάει το κύμα, ξεβράζεται στις αμμουδιές, κοχύλια σπαρταράνε παντού. Η ζωή έρπεται στο 
καινούριο της σκοτεινό πράσινο καταφύγιο και ρουφάει μανιακά καθαρό οξυγόνο. Φυλλώματα, 
κλωνάρια, κορμοί, καρποί και άνθη, σύμπλεγμα αδιαπέραστο, ένας μονήρης πράσινος αναρριχώμενος 
οργανισμός καλύπτει ό,τι δεν βουλιάζει στο νερό και κρύβει θαύματα στα βάθη του. Σμάρι ζωντανά 
ανοίγουν τρύπες στο χώμα, γλείφουν τις φυλλωσιές, ταξιδεύουν από κλαδί σε κλαδί, κρύβονται στις 
κουφάλες και παραμονεύουν για να τραφούν. Με άλλα ζωντανά. Η ζωή τρέφεται με τη ζωή μέχρι να την 
τελειώσει. 

Παντού πράσινη φύση και μέσα της σχηματίζονται πόδια και χέρια, ένα κεφάλι, ένα σώμα. Το σώμα 
είναι φύλλο. Είναι πολλά φύλλα μαζί. Είναι ένα με τα φύλλα και τρέφεται με τον αέρα και το φως. Το 
νερό έμεινε να κυλάει κρυφά μέσα σε όλα. Ανοίγουν οι μίσχοι και φαίνονται τα μάτια. Μέσα από τα 
φύλλα ο άνθρωπος ανοίγει τα μάτια του για πρώτη φορά. Εγώ. Και κουνάω τα κλαδιά μου, αναδεύομαι. 
Ακούω τον εαυτό μου και μαζί ζωώδη μουγκρητά πείνας και χαράς από στόματα αγριεμένα γύρω μου. 
Σαλεύω και πολεμάω. Να τινάξω το δάσος από πάνω μου, και πονάω. Το σώμα θέλει να γλιτώσει από τη 
φύση, να ξεριζωθεί. Θέλει μόνο του να μουγκρίσει. Παρατηρώ καρφωμένος από το διάστημα τα πράσινα 
πίξελ, μου παίρνει ώρα πολλή, και τελικά διακρίνω τη μορφή μου. Είμαι άνθρωπος, σχηματισμένος, 
ξεχωρίζω από το πράσινο φόντο των φύλλων και βογκάω για πρώτη φορά. Η ζωή με κάνει να τρέχω με 
γουρλωμένα μάτια, ο χρόνος αρχίζει να μετράει. Φύλλα και κλαδιά με πνίγουν. Φοβάμαι και αναπνέω. 

Βαριά. Κοιτάζω το στήθος μου, ανεβοκατεβαίνει. Με σπρώχνει ολοένα μπροστά. Πού πάω; Τριγύρω ο 
πράσινος δαίμονας παντού. Προσπαθεί να μου βγάλει τα μάτια, σκύβω χωρίς να το ξέρω και γλιστράω 
από κάτω. Κοιτάω μπροστά. Παρακαλάω να με λυπηθεί. Σχεδόν προσεύχομαι, έρμαιο στην παντοδυναμία 
του. Σκοντάφτω στο δαίμονα, πέφτω. Πιάνω χώμα στα χέρια μου. Καφέ με σβώλους. Τους τρίβω, κάτι 
κινείται μέσα τους, τινάζω τα χέρια μου τρομαγμένος. Ο πράσινος δαίμονας σαλεύει και σφυρίζει. Κάτι 
θέλει να μου πει; Η δροσιά χτυπάει πλάγια το πρόσωπο, ανακουφίζει, και μου θυμίζει. Στρίβω όλο το 
πρόσωπο προς τη δροσιά και τρέχω προς τα εκεί. Καταλαβαίνω ότι τρέχω μόνο εγώ. Πράσινη ακινησία 
γύρω μου. Σιγή. Δειλά σταματάω κι εγώ. Πατάω με δύναμη το στήθος μου για να πάψει να με σπρώχνει 
μπροστά. Τώρα που ηρέμησαν τα πόδια μου κάτι άπιαστο γαργαλάει το κεφάλι μου. Τρέχουν 
συλλογισμοί. Κλείνει το στόμα μου, ανοίγουν τα ρουθούνια. Περπατάω και μυρίζω. Την ηρεμία. Υγρό 
χώμα, πράσινη μυρωδιά, λουλούδια, πυκνό χρώμα. Βρίσκω λίγη σιγουριά. Σηκώνω το κεφάλι, αντικρίζω 
πάλι το δαίμονα από πάνω μου, πάω να τρέξω. Αλλά κρατιέμαι, πίσω από τον πράσινο ουρανό φως και 
κάτι φλογερό με ακολουθεί παντού. Το βλέπω να σκίζει τα φύλλα και πονάνε τα μάτια μου, πνίγονται 
στο λευκόχρυσο και κλείνουν μόνα τους, φοβάμαι ότι εμένα ψάχνει. Ακόμα πιο παντοδύναμο. Και 
πανταχού παρόν. Τώρα αγαπώ τα φύλλα, τα χαϊδεύω στο διάβα μου, τα ικετεύω να κρατήσουν μακριά 
το στρογγυλό δαίμονα πίσω τους που καίει τα μάτια μου. Τα φύλλα μου μιλάνε πάλι, ευτυχώς, γιατί 
έχανα το δρόμο της δροσιάς. Στρίβω πάλι προς τη δροσιά και τα ρουθούνια μου θυμούνται τη μυρωδιά. 
Της ανοιχτής υγρασίας, όχι της πράσινης κλεισούρας. Πεινάω. Η κοιλιά μου στέλνει γουργουρητά στ’ 
αφτιά μου, το στόμα θέλει με κάτι να γεμίσει και απλώνω το χέρι μου σ’ ένα δέντρο. Δοκιμάζω πίκρα και 
πληρότητα. Κόβω κομμάτια από το δαίμονα που τώρα συμπαθώ, είναι δικός μου, κάθομαι κάτω και τα 
βάζω μέσα μου. Να πάρω τη δύναμή του. Μετά τι θα κάνω; Το κεφάλι γαργαλάει. 

Διαφορετικά μουγκρητά, με νόημα, ακούγονται κοντά μου. Σαν γνώριμα, ανατριχιάζουν περισσότερο 
το κεφάλι μου από μέσα. Απορώ. Βουλιάζω στο πράσινο και περιμένω να δω με τα μάτια μου. Μέσα από 
τις φυλλωσιές διακρίνω πέντε λεπτά μακρόστενα πλάσματα να ξεμυτίζουν με βαριά πατήματα και ήχους. 
Κοιτάζω εμένα, κοιτάζω τα πλάσματα, μου μοιάζουν. Ξαναβλέπω τα χέρια μου, τα δικά τους αλλάζουν 
χρώμα, είναι διπλάσια, ίσια κοντάρια αιχμηρά, θυμάμαι το στρογγυλό δαίμονα πάνω μας που τρυπάει τα 
φύλλα και τα μάτια και φοβάμαι. Κρατάω τον αέρα έξω από τα ρουθούνια μου και βλέπω τα πλάσματα 
να χτυπιούνται. Δεν είναι όλα ίδια. Το πιο μεγάλο κόκκινο, βαθύ από τους ήχους του, χτυπάει στο κεφάλι 



 

 

ένα πιο χλωμό και φοβισμένο, κουνάει το αιχμηρό χέρι του, κάνει πως το πετάει με το ένα μάτι κλειστό, 
πηδάει πάνω στα πόδια του με βόγγους, κάτι πατάει, δεν βλέπω τίποτα, παλεύει με τον αέρα και 
σηκώνει στα χέρια του έναν αλαλαγμό που με τρυπάει. Ανοίγει στο πρόσωπό του μια σχισμή από τη μία 
άκρη στην άλλη και βλέπω μέσα στο κεφάλι του. Το πράσινο σκοτάδι φωτίζεται από τις δύο μικρές 
λευκές σειρές που είναι βυθισμένες στο ροζ και ταυτόχρονα ανοίγουν σχισμές στα άλλα πρόσωπα τα 
χλωμά και φωτίζουν όλες μαζί. Τους μουγκρίζει πάλι και οι σχισμές κλείνουν, χτυπάει το στήθος του, 
τραντάζει το κεφάλι του, προσπαθεί κάτι να βγάλει από μέσα και πονάει, χτυπάνε και τ’ άλλα τα 
κεφάλια τους, ενώνουν τα χέρια και τα σώματα, γίνονται όλα μαζί ένα πλάσμα μεγαλύτερο πιο δυνατό 
και με μια κραυγή λυτρώνονται, χωρίζουν και τρέχουν πίσω από το πρώτο. Αντίθετα από τη δροσιά. 
Τους ζηλεύω. 

Η κοιλιά μου σφίγγεται. Πιο χαμηλά από πριν. Ξεχνάω όλους τους δαίμονες, που φοβήθηκα, που 
συμπάθησα και τα πλάσματα που μου μοιάζουν. Σταγόνες βγάζει το πρόσωπο, μαζί με την κοιλιά 
σφίγγονται τα μάτια μου, διπλώνομαι στα δύο, και πίσω, ανάμεσα στα πόδια, κάτι θέλει ν’ ανοίξει και 
πασχίζω να το κρατήσω κλειστό. Αδύνατο. Τσαλαπατάω, δεν ξέρω τι είναι αυτό πάλι και κάνω βαθύ 
κάθισμα. Με γαργαλάνε τα χορτάρια και με λυτρώνουν. Να θυμάμαι το πώς. Γλυκιά ανακούφιση. Τα 
μάτια μου γαληνεύουν. Περιεργάζομαι από κοντά μια τσακισμένη πολυχρωμία. Βιολετί με κίτρινες 
αποχρώσεις. Εκεί που πάτησα. Μέχρι πριν λίγο ζωντανό λουλούδι, τόσο μικρή ομορφιά που υγραίνονται 
τα μάτια μου. Είμαι δαίμονας. Δικό μου τυχαίο βήμα έκοψε το νήμα του. Πόσο εύθραυστο! Τελείωσε 
αθόρυβα η ακίνητη περιπέτεια της ζωής του. Κι εγώ; Ευάλωτος στους δικούς μου δαίμονες. Δύο μεγάλα 
μάτια και πεταχτά αυτιά φυτρώνουν μπροστά μου στη φυλλωσιά. Με κοιτάνε βουβά, σαν να μην 
καταλαβαίνουν. Ένα γλυκό πλασματάκι, τροφαντό τρίβει τα χέρια του. Γλείφω τα χείλια μου, πάω ν’ 
απλώσω τα χέρια μου και το βλέπω να πηδάει μακριά πάνω στα λυγισμένα ποδαράκια του. Μια 
φουντίτσα πίσω του κουνιέται πέρα δώθε. Δίπλα στα χορτάρια που φύτρωσε ξαφνικά το μικρό 
πλασματάκι, ένα φιντάνι πράσινο ανυπεράσπιστο. Σπρώχνει να σηκωθεί από το χώμα. Κάτι νέο γεννιέται 
μπροστά μου. Να το αφήσω; Αισθάνομαι κυρίαρχος, μέχρι που η βαριά μυρωδιά των σωθικών μου 
εισβάλλει από τα ρουθούνια. Έτσι βρωμάω από μέσα; Κάνω να διώξω τη βρώμα από πίσω μου με τα 
φύλλα, τη βλέπω στην παλάμη, κι άλλα φύλλα, όμως αυτή επιμένει στον αέρα γύρω μου. Σηκώνομαι 
γρήγορα να ξεφύγω. Ακολουθώ τους άλλους που μου μοιάζουν. Να πάω μαζί τους, να πάρω από τη 
δύναμή τους. Κι αν δεν με θέλουν; Ανησυχώ. Πόσο πρέπει να χτυπήσω το κεφάλι μου για να τους δείξω 
ότι τους χρειάζομαι, ότι είμαι σαν αυτούς. Μόνο που δεν έχω χέρια που τρυπάνε. Θα με τρυπήσουν και 
θα βγει όλη η βρώμα από μέσα μου. Κάνω μεταβολή και παίρνω πάλι το δρόμο της δροσιάς.  

Βαδίζω και χτυπάω την κοιλιά μου που παραπονιέται πάλι για το άδειο μέσα μου, βλέπω τα 
κρεμαστάρια από τον πράσινο ουρανό, ευτυχώς μαζί μου σε κάθε βήμα, για να κρατάει μακριά το 
στρογγυλό δαίμονα εκεί ψηλά που καίει, και θυμάμαι πίκρα και πληρότητα, μετά πόνο χαμηλά στην 
κοιλιά και βρώμα, που χτυπάει πάλι τα ρουθούνια μου. Θα υπάρχει άλλος τρόπος να τη γεμίσω. 
Ξαναπερνώ από κει που ανακουφίστηκα και το γλυκό πλασματάκι με τη φουντίτσα μυρίζει αυτό που 
βγήκε από μέσα μου. Κάνω να το πιάσω από μπροστά και μετανιώνω. Σκύβω και πατώ αθόρυβα. 
Περικυκλώνω τα σωθικά μου και βουτάω από πίσω του. Από τη βρώμα δεν με κατάλαβε. Να το θυμάμαι. 
Κουνιέται στα χέρια μου, βλέπω την κοιλιά του να ανεβοκατεβαίνει. Τρίχωμα πιο πυκνό και απαλό από 
το δικό μου, γυαλίζει γκρίζο. Πόσο μαλακή μυτούλα ροζ, του πιάνω το κεφάλι και το στρίβω. Βόγκηξε 
και ησύχασε. Το μυρίζω και οι τρίχες του με γαργαλάνε. Πιάνω τούφες και τις βγάζω, είναι πολλές, 
βρίσκω πέτρα κοφτερή και το ξύνω ολόκληρο μ’ αυτήν, πετάω τη φουντίτσα του. Τα χέρια μου γεμάτα 
τρίχες βουτηγμένες στο κόκκινο, σφίγγω τα μάτια μου και κόβω κομμάτι με τα δόντια. Σκληρό, το 
μαλακώνω με μανία στο στόμα μου και το κατεβάζω. Περιμένω την πίκρα, δεν έρχεται, γεμίζει με τη μία 
το άδειο της κοιλιάς μου. Πολύ καλύτερα. Γδαρμένο και ξεκοιλιασμένο, το περνάω στο λαιμό μου και 
ακολουθώ τη δροσιά. Τα χείλια μου ανοίγουν μόνα τους τρύπα στρογγυλή, μαγική, και βγαίνει ήχος 
καινούργιος. Ο δικός μου. Δεν είναι μουγκρητό, δεν είναι το μουρμουρητό των φύλλων, είναι γλυκά 
διαφορετικός και μαλακώνει τα μέσα μου, τους πόνους χαμηλά και την ανατριχίλα στο κεφάλι, ξεχνώ τις 
κόκκινες τρίχες που πονούσαν τα μάτια μου, και ο πράσινος δαίμονας στέκει βουβός για να μ’ ακούσει. 
Σταματάει τη δροσιά για μένα. Δεν χάνω το δρόμο μου, ίσια μπροστά, με δροσίζει τώρα ο δικός μου 
μαγικός αέρας που φτάνει στ’ αυτιά μου και νιώθω σίγουρος. Οι φυλλωσιές κρατούν μακριά το 
στρογγυλό δαίμονα που καίει και δεν με χάνει από τα μάτια του. Φοβάμαι μη μου τη φέρει από πίσω. Να 
το θυμάμαι αυτό. 

Τα χείλη μου κλείνουν ξανά, ο ήχος τους παύει αλλά με συντροφεύει ακόμα η μελωδία. Η δική μου 
δύναμη. Όσο προχωράω, όλα φωτίζονται περισσότερο. Η πράσινη σκοτεινιά διαλύεται σταδιακά γύρω 
μου και όλα ξεκαθαρίζουν στα μάτια μου, βλέπω πόσο ακίνητα είναι κι ας μου μιλάνε μερικές φορές με 
τη δροσιά τους, τα φύλλα και τα κλαδιά που με γέννησαν αραιώνουν, σαν να με χαιρετούν, να με 
παραδίδουν. Χάνεται η σιγουριά τους και φοβάμαι. Γιατί μ’ εγκαταλείπουν; Πού βαδίζω; Η δροσιά είναι 



 

 

πιο δυνατή τώρα και με τραβάει πάνω της, το χώμα κάτω από τα πόδια μου στην αρχή ξεραίνεται, μετά 
το νιώθω να θρυμματίζεται, σιγά σιγά δυσκολεύει το βάδισμα, το φως πλημμυρίζει και σφίγγω τα μάτια 
μου, όταν παραμερίζω το τελευταίο κλαδί σχεδόν δεν βλέπω τίποτα από το φως και τα πόδια μου είναι 
βυθισμένα στην άμμο. Δεν απορώ καθόλου, θυμάμαι. Μέσα από το πυκνό δάσος ξεμυτίζει ο άνθρωπος με 
μισόκλειστα μάτια κι ένα λαγό ξεπετσωμένο στο σβέρκο, προσπαθεί ν’ αντικρίσει πάλι τη θάλασσα που 
τον ξέβρασε.  

Ακούω τους υγρούς αλλεπάλληλους γδούπους που αφήνουν στο πέρασμά τους ένα σφύριγμα, 
μυριάδες στόματα μαζί που μ’ αγκαλιάζουν. Ανατριχίλα. Ανοίγω το στόμα και καταπίνω χορταστικό 
αέρα, φουσκώνει το στήθος μου με θάρρος και κάνω ν’ ανοίξω την τρύπα της μελωδίας με τα χείλη, 
αλλά αυτά είναι διάτρητα στον άνεμο με την αλμυρή μυρωδιά, αναγκαστικά σωπαίνω. Συνηθίζω το φως, 
ξεχνάω τον πύρινο δαίμονα πάνω από το κεφάλι μου, κι εμφανίζεται μπροστά μου μια γαλήνια μάζα, 
σαλεύει με ήχους και χαϊδεύει τη λευκή επιδερμίδα που μέσα στους πόρους της βυθίζονται τα πόδια μου. 
Στέκω βουβός μπροστά σ’ αυτό που δεν χωράει στα μάτια μου και γυρίζω αργά το κεφάλι μου προς τη 
μία πλευρά για να το περικλείσω. Κοιτάζω χαμηλά τη γαλάζια ρευστότητα να γλείφει μέσα έξω το λευκό 
που δεν τελειώνει πουθενά και να του δίνει το χρώμα του χώματος, βλέπω ψηλά να την κόβει βάναυσα 
και να την ορίζει το ξεθωριασμένο ανύπαρκτο που φιλοξενεί τον πύρινο δαίμονα, κάτι πλατύτερο απ’ 
ό,τι μ’ αγκάλιασε ποτέ, μέσα μου κάτι φτερουγίζει. Γυρίζω πάλι προς την άλλη πλευρά για να ενώσω την 
εικόνα σε μία και βλέπω το λευκό στην άκρη του να σχηματίζει γκρίζο γίγαντα με θυμωμένο σχήμα 
κοφτερό και να χτυπιέται αλύπητα με τη θάλασσα. Αφροί ξυρίζουν τα πόδια του. Μα η θάλασσα δεν 
κόβεται και τον τρώει σε σχισμές, μπαίνει μέσα του και ξαναβγαίνει, τον ακούω που βογκάει και 
σφυρίζει. Σε μια μεγάλη τρύπα μέσα του διακρίνω σκοτάδι να κινείται. 

Το γαλάζιο βουητό πεισμώνει με το γίγαντα που στέκει αλύγιστος, δυναμώνει και με τρομάζει. Ακούω 
να ξεφυσάει τώρα πιο δυνατά και να λυσσάει με μανιασμένη δροσιά, σχεδόν με κουνάει από τη θέση μου, 
και βλέπω τη γαλάζια μάζα να σηκώνεται μπροστά μου και ν’ απλώνει τις υγρές γλώσσες της, κάνω 
βήμα πίσω για να γλιτώσω, σχεδόν λυπάμαι. Η γαλήνη που αγάπησα, κι άλλος δαίμονας να με ρουφήξει 
στο θυμό του. Στο κεφάλι μου ψηλά καυτή ανατριχίλα εδώ και ώρα, το ακουμπάω με την παλάμη, 
καίγομαι και θυμάμαι το πύρινο που με κυνηγά. Φοβάμαι διπλά, το σκοτεινό γαλάζιο μπρος στα πόδια 
μου και το δαίμονα ψηλά. Θέλω να τολμήσω, επιτέλους να τον αντικρίσω. Σηκώνω το βλέμμα μου πάνω 
του και ο χρυσός πόνος μπαίνει από τα μάτια μου, σκύβω υποταγμένος και τυφλός, ακούω το γαλάζιο 
σάλεμα να πλησιάζει με ολοένα και μεγαλύτερες γλώσσες, πασχίζω ν’ ανοίξω ξανά τα μάτια μου, λέω να 
τρέξω πίσω στις φυλλωσιές για να σωθώ, αλλά κάτι άγνωστο με τραβάει μπροστά. Με όση δύναμη 
άφησε η μελωδία μέσα μου και μισόκλειστα μάτια, τρέχω μέσα στο φως και το λευκό προς τη μεγάλη 
τρύπα. 

Η φωτιά που καίει το κεφάλι μου κατεβαίνει στα πόδια πιο τσουχτερή, πατάνε και πηδάνε από τον 
πόνο, η άμμος υποχωρεί στο πάτημα και με φοβίζει που θέλει να με ρουφήξει, αλλά το σώμα τρέχει πιο 
γρήγορα, σπρώχνουν τα χέρια για να με σώσουν και τα μάτια βλέπουν μόνο τη μαύρη τρύπα στο λευκό. 
Τ’ αυτιά βογκάνε από την επίμονη μανία της θάλασσας και η δροσιά σφυρίζει πιο γρήγορα όσο τρέχω. 
Όλα είναι πιο σύντομα, η ανάσα  μου, και ο πόνος και ο φόβος από τους δαίμονες που με κυνηγάνε, λίγο 
πριν τρυπώσω στο μαύρο ακούω τη θάλασσα να τραντάζει το γίγαντα με τελευταίες κατάρες. Μέσα 
σιωπή. Πιάνω το στήθος μου να σταματήσει να τρέχει, τα πόδια μου καρφωμένα στην πέτρα από κάτω, 
στέκομαι στην είσοδο του σκοταδιού και νιώθω την ασφάλεια του βράχου. Όσο κι αν προσπαθώ να δω 
μέσα του, τα μάτια αποφασίζουν μόνα τους ν’ ανοίξουν, με το δικό τους ρυθμό. Σαν να μην τρέχει 
τίποτα. Υπομένω το σκοτάδι τους να διαλύεται σε κομμάτια και διάπλατα μου χαρίζουν την εικόνα της 
άνοιξης και της πέτρινης τρύπας. 

Στο βάθος καίει ένας δαίμονας μικρός, με γλώσσες κι αυτός αλλά χρυσές, στο χρώμα του πύρινου, 
αλλά δεν νιώθω απειλή, γλύκα με τραβάει και διασχίζω την τρύπα. Τα πόδια μου πατάνε πέτρες. Πέτρες 
λαξευτές, αφύσικα σχηματισμένες, αιχμές, λεπίδες διάσπαρτες παντού, δεμένες με το ξύλο, κι αυτό 
πελεκημένο. Όπλα που γίνονται χέρια κι εξακοντίζονται σε αόρατους εχθρούς και γεννάνε περήφανους 
αλαλαγμούς. Έτσι το χέρι μου θα μοιάζει στα δικά τους. Πιάνω ένα κοντάρι με λίθινη αιχμή, το σηκώνω 
πάνω από τον ώμο με λυγισμένο χέρι και φουσκώνω δυνατός. Περιφέρω το κεφάλι, πάνω, κάτω, γύρω 
μου, η πέτρα γεμάτη μαύρα ακίνητα εξογκώματα σαν ζωντανά που πνίγονται σε μια πανδαισία 
χρωμάτων, ένα μπουκέτο από μέσα. Φυτρωμένη υγρασία, λουλούδια και φυτά, όργιο αποχρώσεων και 
εκκρίσεων της φύσης. Όλα πληθωρικά, όλα έντονα, συνωστισμένα, τόσο δραστήρια και φωτεινά, το ένα 
πάνω στο άλλο για να ζήσουν και να γεννήσουν, τόσο πολλά κι όμως χωράνε, βλέπω λουλούδι βιολετί με 
κίτρινα ξεθωριάσματα, θυμάμαι τον πόνο χαμηλά στην κοιλιά μου που το σκότωσε, απλώνω το χέρι και 
το κόβω, τα μάτια μου στα όρια της συγκίνησης από την ομοιότητα. Όλα τριγύρω στάζουν, κοιτάω ψηλά 
και διακρίνω αιχμές από διάφανο χώμα να κρέμονται πολλές σαν τρίχες και να σημαδεύουν την κάθε μου 
κίνηση. Ακίνητες. Ακίνδυνες, νομίζω.  



 

 

Μια σταγόνα τρομάζει το μέτωπό μου και κυλάει στο πρόσωπο, κάνω να τη σκουπίσω. Νερό από 
χώμα. Μπροστά από τη φωτιά σαλεύει το σκοτάδι ξαπλωμένο σε καμπύλες γραμμές, που με ελκύουν και 
μ’ ανάβουν από μέσα για πρώτη φορά με μουγκρητά που ανασαίνονται γλυκά και ανάσες που 
μουγκρίζονται βαριά, αντηχούν στο υπόκωφο της τρύπας, ανατριχιάζουν την πανδαισία των χρωμάτων 
και μυρίζουν σωθικά από λουλούδια. Γυναίκα, ο πιο αρωματικός δαίμονας απ’ όλους. Μελαχρινό 
λουλούδι ανοιχτό, φτιαγμένο από το χώμα της τρύπας, με χείμαρρο μαύρο στο κεφάλι του αντανακλά 
αποχρώσεις μπλε του σκοταδιού και της φωτιάς. Κρατάει σφαλιστά τα μάτια και σκαλίζει μέσα του, 
ανάμεσα στα πόδια, με πέτρα που λιώνει από την υγρασία. Και όσο τρυπάει η πέτρα τόσο πετρώνει η 
μορφή και μουγκρίζει πίκρα στα τοιχώματα της τρύπας. Πλησιάζω κοντά για να δω καλύτερα και 
ανοίγουν δύο άσπρες λίμνες πάνω από το στόμα της και βλέπω τον μαύρο πάτο τους στο κέντρο να με 
καρφώνει στα μάτια με απειλητική ικεσία. Ρίχνει την πέτρα στη φωτιά και μουγκρίζει στο κοντάρι μου. 
Το παρατάω χάμω και δίνω στο θηλυκό δαίμονα τη βιολέτα που έκοψα γι’ αυτόν, το λαγό που 
κουβαλούσα στο σβέρκο μου. Τα κάνει πέρα και αρπάζει το κεφάλι μου για να μυρίσω τα λουλούδια στο 
στήθος του. Στήθια φουσκωμένα από τον πόνο, με σημαδεύουν στην άκρη τους με δύο καρπούς που 
τεντώνονται ώριμοι και σκοτεινοί, τόσο μεγάλοι που μπουκώνουν το στόμα μου όταν τους δαγκώνω, την 
πονάω και με παρακαλάει μουγκρίζοντας με το λευκό φως που βγαίνει από το στόμα της. Γυαλίζουν οι 
μαύροι πάτοι στα μάτια της κι ένα τρίτο πόδι ανάποδο φυτρώνει προς τα πάνω ανάμεσα στα δύο που μ’ 
έσωσαν από τους δαίμονες για να με ρίξουν στις αγριεμένες λίμνες της σπηλιάς αυτής. Μου πιάνει το 
πόδι και με βάζει ολόκληρο μέσα της αντί για την πέτρα, λιώνω από τη μυρωδιά της και κάτι τρέχει από 
το κεφάλι μέχρι το τρίτο πόδι μου και θέλει να βγει να την πλημμυρίσει. Τεντώνω όλο το κορμί για να 
φτάσω βαθιά ως τον πάτο των λιμνών της και χύνω την ουσία μου να την ποτίσω, να την κάνω να 
γεννήσει, και με ξύνουν από μέσα τα υγρά που βγάζω, πονάω όπως ο ερεθισμένος λαιμός που καταπίνει. 
Όσο βογκάω εγώ από την ανακούφιση της γέννησης και του πόνου, τόσο θυμώνει αυτή, μουγκρίζει να 
γκρεμίσει τη σπηλιά γύρω μας, μαραίνει με το μίσος της τα λουλούδια και μυρίζει άσχημα ο Λόγος που 
γεννάει για πρώτη φορά το στόμα του ανθρώπου. ΚΙΑΛΛΟ! Μαύρα πετούμενα ξεκολλάνε με το σύνθημα 
του Λόγου από κάθε γωνιά της τρύπας, πλαταγίζουν στον αέρα παντού ανάμεσά μας, σκοτεινό ποτάμι 
φτερών που χύνεται και χάνεται στο άνοιγμα της τρύπας και το φως, ταξιδεύει στο χρόνο που εκείνη τη 
στιγμή αρχίζει να μετράει. 

Γυρίζω ανάσκελα ξαλαφρωμένος από τα υγρά που πλημμύριζαν μέσα μου κι έχω πάλι δύο πόδια, 
πρέπει να φύγω πριν έρθουν οι άλλοι με τις αιχμές για χέρια, στ’ αυτιά μου ακούω ακόμα το μαύρο 
πλατάγισμα και την κραυγή της. Σημαίνει μέσα στο κεφάλι μου, ήχος πρωτάκουστος, πρωτόγνωρα 
ορισμένη μελωδία. Θέλω να της πω κι εγώ αλλά μουγκρίζω και σφυρίζω, ανοίγω το στόμα περισσότερο 
για να χωρέσει νόημα, αιχμή από χώμα διάφανο ξεκολλάει από τον ουρανό με προορισμό το στόμα μου, 
ξυπνάω. 
  



 

 

 

ΚΕΦΑΛΑΙΟ 2. 
 
 
 
 
 
 
 
 
 
 
 

Είχε στη διάθεσή του εφτά λεπτά μέχρι να χτυπήσει στην πλαστική πολυκατοικία η ανυπόμονη σειρήνα 
για τον αγώνα, όπως κάθε μέρα. Χρόνος αρκετός για να παρακολουθήσει το υποχρεωτικό δελτίο 
ειδήσεων μετά τη δουλειά, να βάλει την αθλητική περιβολή και να κατεβάσει μερικές γουλιές. Καλύτερα 
με την αντίστροφη σειρά. Ρούφηξε λαίμαργα το πράσινο υγρό και οι καταπιεσμένες ορμόνες του 
πλημμύρισαν το σώμα και τον εγκέφαλο. Δέκα ώρες σκυφτός στο γραφείο του, αντιμέτωπος με τις 
στρατιές των εξισώσεων στην οθόνη του, το μυαλό του δούλευε πυρετωδώς αριθμητικά για να 
παρακολουθεί την ομαλή λειτουργία του ήλιου, αλλά οι ζωώδεις λειτουργίες και τα πνευμόνια του 
υπολειτουργούσαν κάτω από το βάρος της καμπούρας. Επιτέλους, η στιγμή της λύτρωσης. Από αύριο 
τέρμα τα ψέματα, υποσχέθηκε στον εαυτό του. Με τη χημική υποβοήθηση άνοιξε το ηλιακό του πλέγμα 
περήφανα και ο αέρας που πλημμύρισε τα σωθικά του εκτονώθηκε μ’ ένα πρωτόγονο, υπόκωφο 
μουγκρητό απόλαυσης. Το άσχημο είναι τα αλλόκοτα όνειρα μετά. Άνοιξε τη ντουλάπα του για να πετάξει 
μέσα το συνθετικό κοστούμι εργασίας που βγαίνει μονοκόμματα και η παράξενη μυρωδιά από ξινισμένο 
χαρτί τον χτύπησε στα ρουθούνια όπως κάθε φορά. Τα κιτρινισμένα βιβλία του πατέρα του στοιβαγμένα 
σε μια γωνιά, σωροί και μυρωδιές από το παρελθόν, Ουώλντεν, Ενάντια στην Ιστορία Του, Ενάντια στον 
Λεβιάθαν, Ενάντια στον πολιτισμό κι ένα Μανιφέστο. Ανάμεσά τους ξέθαψε ένα τετράδιο τσέπης γεμάτο 
όνειρα και σκόρπιες σκέψεις πάνω σε πλαστικές σελίδες. Έβγαλε έναν ανεξίτηλο μαρκαδόρο κι έκλεισε 
τη ντουλάπα με μορφασμό πόνου γιατί θ’ αναγκαζόταν να αποχωριστεί τα βιβλία του. Εδώ είναι 
γραμμένα όλα όσα σου χρειάζονται για τη ζωή, του είχε πει. Μα εγώ θέλω πίσω τις ορμόνες μου! Το αίμα 
του άρχισε να μυρμηγκιάζει και σε λίγα λεπτά θα έβραζε για να του δώσει την υδραυλική ενέργεια που 
χρειαζόταν για τον αγώνα, ακριβώς για εξήντα λεπτά, μετρημένα, κάθε μέρα. Πάντα οι ίδιες ομάδες. 
Χωρίς το χημικό πάθος θα του ήταν αδύνατο να βρει το παραμικρό ενδιαφέρον στο παιχνίδι και, κυρίως, 
δεν θα έβρισκε τη δύναμη να βγει ζωντανός από την αρένα. Άνοιξε το δέκτη ειδήσεων για να 
καταχωρηθεί στο κέντρο εκπομπών ότι παρακολούθησε τα υποχρεωτικά νέα και άρχισε ν’ αλλάζει ρούχα 
ακούγοντας τις κορώνες της τηλεπαρουσιάστριας με το φωσφορίζον πρόσωπο. 

 «Καλησπέρα κυρίες και κύριοι, παρακολουθείτε το υποχρεωτικό δελτίο ειδήσεων της ημέρας στις 
εφτά παρά έξι λεπτά. Σοκ προκάλεσε στην πόλη η είδηση της σύλληψης του υπουργού Ύφεσης νωρίς 
σήμερα το πρωί, ενώ κατευθυνόταν προς το γραφείο του. Σύμφωνα με τις πρώτες πληροφορίες, 
κατηγορείται για βάδισμα σε βαθμό κακουργήματος. Αυτόπτης μάρτυρας ανέφερε ότι τον είδε να 
περπατάει για πολλά μέτρα με σκυμμένο το κεφάλι και όταν του έκανε παρατήρηση εκείνος συνέχισε να 
περπατάει αδιαφορώντας! Η Άμεση Δίωξη έσπευσε επί τόπου μετά την κλήση του μάρτυρα και συνέλαβε 
τον υπουργό επ’ αυτοφώρω, αφού επιβεβαίωσε ότι η ηλικία του δεν ξεπερνούσε τα εβδομήντα χρόνια. 
Δικαστικές πηγές αναφέρουν ότι απειλείται με ποινή φυλάκισης που μπορεί να φτάσει μέχρι και τη 
δεκαετία λόγω της δημόσιας θέσης του. Ο 13ος υπουργός Ύφεσης άσκησε με αυτοθυσία τα καθήκοντά του 
επί 24 χρόνια, αλλά δυστυχώς κατά την τελευταία χρονιά της θητείας του φαίνεται ότι δεν άντεξε στις 
αυξανόμενες απαιτήσεις του υπουργείου του. Με αφορμή τη σύλληψη του υπουργού για βάδισμα, θα 
θέλαμε να σας ενημερώσουμε ότι τα εν λόγω εγκλήματα παρουσιάζουν μείωση 10% σε σχέση με την 
προηγούμενη χρονιά, λόγω της εντατικής προσπάθειας των ανδρών της Άμεσης Δίωξης.»  

Η οθόνη πλημμύρισε αποφασιστικότητα από το βλοσυρό πρόσωπο του υπουργού για λίγα 
δευτερόλεπτα. Παλιά φωτογραφία. Να τον θυμούνται όλοι πετυχημένο, άτεγκτο. Όταν βγει άσημος 
γέρος, πάνω από 70 ετών, θα περπατάει ανενόχλητος. Γιατί να περιμένω 25 χρόνια ως τα εβδομήντα 
μου; Μια ολόκληρη ζωή, κυνηγάω τη σκιά μου στην ανατολή, με κυνηγάει αυτή στη δύση. Ο κανόνας του 
στρατού απαράβατος νόμος της πόλης, ένας απέραντος, θολωτός στρατώνας, ανθρωπάκια να σπεύδουν 
ασταμάτητα μέσα έξω στις κυψέλες. «Απαγορεύεται αυστηρά το βάδισμα σε όλους τους δημόσιους 
χώρους». Ανάγκη να βαδίζω, να σταματάω για ν’ αφουγκραστώ. Λαχτάρα ακινησίας, έρωτας θανάτου. 



 

 

Γιατί η ζωή είναι κίνηση. Τα αιμοσφαίρια του Γιούνα άρχισαν να συνωστίζονται μέσα στις φλέβες του, 
κυρίως στο κεφάλι. Η οθόνη σήμανε συναγερμό. 

«AMBER ALERT. Σύμφωνα με το υπουργείο Υγείας, αναφέρθηκε βλάστηση στον περιβάλλοντα χώρο 
της φυλακής. Τα συνεργεία της υπηρεσίας σπεύδουν στην περιοχή για να την απομονώσουν και να 
εξακριβώσουν την ορθότητα της καταγγελίας. Για την αποφυγή μολύνσεων απαγορεύεται η προσέγγιση 
της περιοχής από τους πολίτες. Μένουμε στον τομέα της φύσης για μία ακόμα είδηση. Η τελευταία 
ορχιδέα Βανίλια με γύνανδρα άνθη, το σύμβολο του πολιτισμού μας, μαράθηκε στο μουσείο της Φύσης, 
παρά τις υπεράνθρωπες προσπάθειες της επιστημονικής ομάδας του μουσείου που τη διατήρησαν 
ζωντανή στη γυάλα της με τεχνητή επικονίαση επί σειρά ετών. Τη θέση της πήρε άμεσα μια τεχνητή 
ορχιδέα βανιλίνη με πιο ζωηρά και ανεξίτηλα χρώματα, έντονη συνθετική μυρωδιά, που εκτίθεται χωρίς 
γυάλα και μπορούν οι επισκέπτες να την περιεργάζονται άφοβα.» Εκθαμβωτικά, ψεύτικα χρώματα 
παντού, τυποποιημένο δειγματολόγιο χωρίς αποχρώσεις. Χημικές μυρωδιές που βρωμάνε φορμόλη. Μια 
πόλη βαλσαμωμένη κάτω από τον θόλο, χώρος φτιαγμένος από πλαστικό για να φυτοζωούν οι άνθρωποι 
προφυλαγμένοι από το υπερπέραν. Φυτά και ζώα στα μουσεία, για να φοβούνται τα παιδιά. Έξω από το 
θόλο θάνατος, αλλά αυτό μένει να το δούμε. Η έξαψη άρχισε να συνεπαίρνει τον Γιούνα. 

«Και τώρα ας ευθυμήσουμε με το αστείο γεγονός της ημέρας: ένας άντρας και μια γυναίκα βρήκαν 
γελοίο θάνατο πέφτοντας από τον τρίτο όροφο κτηρίου κατά τη διάρκεια, αν το πιστεύετε, ερωτικής 
συνεύρεσης. Σύμφωνα με μαρτυρίες τυχερών περαστικών, το παράθυρο όπου στηρίζονταν υποχώρησε, 
με αποτέλεσμα να προσκρούσουν ενωμένοι στο τσιμέντο του δρόμου, όπου φυσικά και διαχωρίστηκαν 
και διαμελίστηκαν. Να σημειώσουμε ότι η γυναίκα είχε μόλις αποφυλακιστεί από το σωφρονιστικό 
ίδρυμα όπου νοσηλευόταν λόγω γενετικών ανωμαλιών που την κρατούσαν δέσμια απαρχαιωμένων 
σεξουαλικών ορμών. Η φαιδρότητα του γεγονότος καταντάει ξεκαρδιστική αν σκεφτεί κανείς ότι την ίδια 
στιγμή, σύμφωνα με τα στατιστικά στοιχεία του υπουργείου Υγείας, το 99% των γεννήσεων προέρχονται 
πλέον από απόλυτα επιτυχημένες και ελεγχόμενες εξωσωματικές γονιμοποιήσεις! Το ζεύγος αυτό 
αναζητούσε προφανώς την ευτυχία στο 1%. Με την εύθυμη αυτή νότα, διακόπτουμε το δελτίο μας για το 
καθιερωμένο διάλειμμα λίγων δευτερολέπτων για διαφημίσεις.» Μετά από χιλιετίες σεξουαλικής 
κακοποίησης των γυναικών, η λογική κατάληξη με τη συνδρομή της επιστήμης. Νικήσαμε τη φύση και το 
σεξ. Παιδιά του σωλήνα, γυναίκες ασέξουαλ και άντρες ανάπηροι που συναντιούνται με τις ορμόνες τους 
μία ώρα την ημέρα. 

SUNFACE! Νέα κρέμα φωσφορίσματος για τις γυναίκες! Έχετε ακόμα χλωμό πρόσωπο που δεν 
συγκεντρώνει πάνω του όλα τα βλέμματα; Διακρίνετε ανεπιθύμητες ματιές να κατευθύνονται ανεμπόδιστα 
στην περιοχή κάτω από το κεφάλι, στα σημεία που δεν επιθυμείτε; Υπάρχουν στιγμές που νιώθετε ακόμα 
ότι προκαλείτε σεξουαλική διέγερση στο πέρασμά σας; Πέσατε θύμα σεξουαλικής παρενόχλησης; Δώσαμε 
τέλος στα προβλήματά σας. Η νέα κρέμα φωσφορίσματος προσώπου, φτιαγμένη από τα υλικά που 
φτιάξαμε τον ήλιο, θα εγκλωβίζει τα βλέμματα μόνο εκεί που επιθυμείτε. Ο ήλιος του προσώπου σας θα 
τυφλώνει κάθε πρωτόγονη ματιά. Η αηδία είναι πια παρελθόν. Τηλεφωνείστε τώρα για να παραγγείλετε 
τη νέα κρέμα φωσφορίσματος. Οι πρώτες εκατό τυχερές θα κερδίσουν δώρο ένα καλσόν με τρίχες για 
τέλεια απωθητικά αποτελέσματα. Sunface makes you shine! (Μικρά γράμματα στο κάτω μέρος της 
οθόνης: Τα δώρα διατίθενται σε περιορισμένο αριθμό. Η υπερβολική χρήση της κρέμας ενέχει κινδύνους. 
Ακολουθείστε πιστά τις οδηγίες που περιέχονται στη συσκευασία.) 

«Γεια σας, το δελτίο ειδήσεων συνεχίζεται με τα νέα από την εξερεύνηση του διαστήματος. Άκαρπες 
απέβησαν οι προσπάθειες αποίκησης του Ποσειδώνα, καθώς το επανδρωμένο σκάφος ανακάλυψε στην 
επιφάνειά του μεθάνιο αντί για νερό. Το μοιραίο τέλος των ηρωικών αστροναυτών κατέγραψαν οι 
κάμερες του σκάφους και θα μεταδοθεί προς τιμή τους στο επόμενο δελτίο μας. Παρά την απογοήτευση 
μετά από τις οκτώ αποτυχημένες προσπάθειες στο ηλιακό μας σύστημα, οι επίμονοι επιστήμονές μας δεν 
χάνουν το κουράγιο τους και μελετούν ήδη το επόμενο ταξίδι αποίκησης στον πλανήτη που 
ανακαλύφτηκε στον Άλφα Κενταύρου Β.» 

 «Σας καλωσορίζουμε, τώρα, στο καθιερωμένο μας ένθετο πολιτισμού.» Ελπίδες ψεύτικες. Η αρχή και 
το τέλος είναι εδώ. «Κοντά μας βρίσκεται η εξέχουσα σκηνοθέτιδα, ηθοποιός και παραγωγός της 
θεατρικής παράστασης “Άγρια Ορχιδέα”, η οποία εκτός από καλλιτέχνις έχει να επιδείξει σπουδαίο 
βιογραφικό. Ενδεικτικά σας αναφέρουμε ότι είναι πτυχιούχος του πανεπιστημίου Περιβάλλοντος, 
κάτοχος Μεταπτυχιακού διπλώματος από το τμήμα Ψυχολογίας με θέμα «Υπάρχει ζωή και μετά τη Φύση», 
ενώ κατέχει και πτυχίο Πολεμικών Τεχνών. Η παράσταση που φέρει την υπογραφή της αποτελεί μια 
σύγχρονη παραλλαγή της κινηματογραφικής ταινίας του προηγούμενου αιώνα όπου η πρωταγωνίστρια 
Ορχιδέα υπνωτίζεται από τον εαυτό της και καταλήγει να τον ερωτεύεται.» 

«Καλησπέρα σας κυρία Εύα Αδάμ, τιμή μας που βρίσκεστε μαζί μας απόψε.» 
«Γεια σας, και ευχαριστώ για τα καλά σας λόγια.» 



 

 

«Βλέποντας ότι εξαλείψατε τον άνδρα πρωταγωνιστή στην παράστασή σας, θα ήθελα να σας ρωτήσω 
αν υπονοείτε την αυτογονιμοποίηση;» 

«Αυτό είναι έργο της επιστήμης, εγώ είμαι απλώς μια καλλιτέχνις.» 
«Ταλέντο ή θέληση, κ. Εύα;» 
«Χα, χα, το ταλέντο έχει πεθάνει. Το βλέπετε πουθενά εσείς; Εγώ τα πέτυχα όλα με τη θέληση και την 

οργανωτικότητα.» 
«Θα παρακολουθήσετε τώρα ένα μικρό απόσπασμα από την πρεμιέρα της παράστασης.» 
Η ψυχή του σφίχτηκε. Ντράπηκε εκ μέρους της και γύρισε αλλού το βλέμμα. Δεν υπάρχει πιο 

μελαγχολικό θέαμα από τον ατάλαντο άνθρωπο που εκτίθεται δημοσίως και αυτάρεσκα. Σαν να 
προσβάλλει το είδος. Η τέχνη έγινε προσβολή. Η οργανωτικότητα και η θέληση νίκησαν το ταλέντο και 
τη φύση, και όλα επαναλαμβάνονται με χοντροκομμένες πινελιές τεχνητής πρωτοτυπίας. «Και τώρα για 
να κλείσουμε από το χώρο του πολιτισμού, μια είδηση που σας ενδιαφέρει.»  

Ο θάνατος του καινούργιου. Γαμημένες, επαναλαμβανόμενες ειδήσεις, για τελευταία φορά. Ο Γιούνα 
σε σημείο βρασμού δεν έβλεπε την ώρα να ξεχυθεί στην αρένα. «Φέτος στη μόδα είναι η θρησκεία του 
Αγίου Πνεύματος και με αφορμή την ομώνυμη γιορτή θα στηθεί αύριο βράδυ στις εννιά το γλέντι που όλοι 
περιμέναμε στον Καθεδρικό Ναό των θρησκειών μας. Θα συρρεύσουμε όλοι με την ανάλογη θρησκευτική 
περιβολή, φυλαχτά και εικόνες, για να δοξάσουμε τη Χάρη του και να διασκεδάσουμε με τους 
χορευτικούς ύμνους.» Κουφάρι άδειου ναού, που το διακοσμούν κάθε φορά οι ανθρώπινες πεποιθήσεις 
και τα πλαστικά είδωλα της μόδας. 

«Πριν περάσουμε στο δελτίο καιρού, μια είδηση της τελευταίας στιγμής από την αστυνομική υπηρεσία. 
Μεγάλη διαδήλωση θα πραγματοποιηθεί αύριο το μεσημέρι 13:00 στη λεωφόρο του Μέλλοντος. Χιλιάδες 
άνθρωποι αναμένεται να διαμαρτυρηθούν, ειρηνικά φυσικά, για την αύξηση των τιμολογίων της 
εξωσωματικής γονιμοποίησης και θα διακοπεί η κυκλοφορία.» «Και τώρα το δελτίο καιρού.»  

Πρόβατα στους δρόμους με το βήμα της χήνας, κακαρίζοντας για μεταρρυθμίσεις. «Διακοπή του ηλίου 
αναμένεται από τις 8 μέχρι τις 12 αύριο το πρωί λόγω εργασιών συντήρησης του γυάλινου θόλου στον 
τομέα Α.» Ανάμεσα στο βουητό του αίματος που κόχλαζε στ’ αυτιά του ξεχώρισε τις ώρες της διακοπής 
ηλίου. Ακριβώς όπως ήταν προγραμματισμένο. Το σκοτάδι στην ώρα του. Ο ήχος της χαρμόσυνης 
σειρήνας διαπέρασε τους τοίχους της πολυκατοικίας και τον τράβηξε από το χαμόγελο που πήγε να 
γεννηθεί στο πρόσωπό του. Πήρε δυο τρεις βαθιές ανάσες, όρμησε έξω και κατέβηκε τρέχοντας για τον 
μεγάλο αγώνα. 

 
**** 

 
Η πολυκατοικία του Γιούνα ήταν φτιαγμένη με συνθετικά υλικά, ένα τετράγωνο οικοδόμημα, όπως 

όλα, για να περικλείει μέσα του το γήπεδο ποδοσφαίρου με τον πλαστικό τάπητα. Η συντήρηση ήταν 
ευθύνη του κράτους και καλά θα έκανε να μην την αμελεί γιατί αυτό προκαλούσε πάντα θύελλα 
αντιδράσεων στο όριο της εξέγερσης. Με το άκουσμα της σειρήνας, είκοσι δύο κατακόκκινα κεφάλια 
άνοιξαν ταυτόχρονα τις πόρτες τους και συνέρευσαν στο κέντρο του γηπέδου αδημονώντας να 
διοχετεύσουν στον υποχρεωτικό αγώνα τη συσσωρευμένη έξαψη από τις ορμόνες που τους είχαν 
πλημμυρίσει. Για όλους ήταν η καλύτερη στιγμή της ημέρας. Τα γυναικόπαιδα παρακολουθούσαν 
αναγκαστικά από τους εξωτερικούς διαδρόμους της πολυκατοικίας που έβλεπαν στον ακάλυπτο χώρο 
του γηπέδου. Έτσι συμμερίζονταν τον πόνο και τον ενθουσιασμό του παιχνιδιού. Όσο περισσότερο αίμα 
έτρεχε στο γήπεδο, τόσο αυξάνονταν οι φωνές πόνου και μίσους στην κερκίδα. Κάθε τόσο ακούγονταν 
συνθήματα. Αναπληρωματικοί παίκτες και αλλαγές δεν επιτρέπονταν. Μόνο τα σοβαρά περιστατικά 
αποσύρονταν από την αρένα, αλλά και πάλι δημιουργούσες σοβαρό πρόβλημα στην ομάδα σου. Στο 
δεύτερο ημίχρονο, σχεδόν όλοι έπαιζαν με σφιγμένα δόντια για ν’ αντέξουν. Έπαθλο δεν υπήρχε. Μόνο η 
χαρά του παιχνιδιού. 

Μετά το άγαρμπο διώξιμο του αμυντικού, η μπάλα πήρε φάλτσα και σηκώθηκε ψηλά στον αέρα πάνω 
από το πράσινο γήπεδο που είχε ήδη λεκέδες αίματος σε αρκετά σημεία. Με τη μπάλα στον αέρα ήταν 
ευκαιρία για όλους να πάρουν ανάσες και να τρίψουν τα χτυπήματά τους. Αδιαφορώντας για το μακελειό 
που θα συνεχιζόταν στο γήπεδο με την πτώση της, η μπάλα διέγραψε μια αρμονική πλάγια καμπύλη προς 
το κέντρο του γηπέδου όπου έπαιζε ο Γιούνα. Η γάμπα του είχε ματώσει από τις τάπες που καρφώθηκαν 
πάνω της σ’ ένα προηγούμενο μαρκάρισμα, αλλά δεν ήταν κάτι σοβαρό. Φούσκωσε τα μάγουλα για να 
συγκεντρωθεί στην υποδοχή της μπάλας και πήρε θέση, ρίχνοντας κλεφτές ματιές τριγύρω. Δεν είδε 
κανέναν γύρω του σε απειλητική απόσταση. Μπροστά δεξιά είδε τον συμπαίκτη του να προωθείται στην 
επίθεση και ετοιμάστηκε να τον τροφοδοτήσει με τη μία, αλλά το γόνατο που εμβόλισε την πλάτη του 
από πίσω τού έκοψε ακαριαία την ανάσα. Το χειρότερο ήταν ότι δεν το περίμενε. Ο αντίπαλος επιθετικός 
με το Νο 11 είχε ξεμείνει πίσω του από την προηγούμενη επίθεση και βρήκε ευκαιρία να του τσακίσει την 



 

 

πλάτη. Ήταν τόσο ψηλός, που μπορούσε να κερδίσει τη μπάλα από τον Γιούνα στον αέρα μ’ έναν πήδο, 
αλλά ο σκοπός του παιχνιδιού δεν ήταν αυτός. Η μπάλα ήταν μια στρογγυλή πρόφαση που έκαναν πως 
κυνηγούσαν, για να την παρατήσουν στην πρώτη ευκαιρία προκειμένου να ικανοποιήσουν τα ανδρογόνα 
τους που διψούσαν για σωματική επαφή, αίμα και πόνο όσο κρατούσε η επίδραση της χημικής 
υποβοήθησης. Στα περισσότερα μαρκαρίσματα πήγαινε αλλού η μπάλα, αλλού οι παίκτες, συνήθως 
τσακισμένοι. Κάθε χτύπημα με το πόδι ήταν επιτρεπτό, και όχι μόνο. Όσο πιο ζωώδες τόσο το καλύτερο. 
Αν δεν χτυπούσες, σε κοιτούσαν όλοι με μισό μάτι. Αναμενόμενο, γιατί δεν ήταν μόνο ο επιτιθέμενος που 
απολάμβανε τις στιγμιαίες εκρήξεις εκτόνωσης αλλά και ο λαβωμένος εξίσου, μέσα από τη διέξοδο που 
χαρίζει με τις αισθήσεις ο σωματικός πόνος. Ο κροταλιστός ήχος από τα κόκκαλα που σπάνε, η στυφή 
γεύση του αίματος στο στόμα, η ωμή όψη της ανοιχτής πληγής, το ανάγλυφο που χαίρονται τα χέρια 
αυτού που σφαδάζει πιάνοντας με οδύνη το πρόσωπό του. Εξάλλου, πολλές φορές τα χτυπήματα ήταν 
τέτοια που πονούσε περισσότερο αυτός που τα επιχειρούσε παρά το θύμα. Δεν πείραζε καθόλου. Τελικά 
όλοι το χαίρονταν. Και μετά τον αγώνα φίλοι. Αλλά ο Γιούνα δεν ήταν σαν τους άλλους, το κίνητρό του 
δεν ήταν επιφανειακό. Πέρα από τις ανδρικές ορμόνες που οδηγούσαν στην υστερία όλους τους παίκτες, 
ένα βαθύ, καθαρό σαν διαμάντι, μίσος κατεύθυνε τις κινήσεις του. Τους μισούσε όλους, γιατί ήταν 
αναπόσπαστο κομμάτι του αποστειρωμένου και στείρου κόσμου που θ’ αποχαιρετούσε μετά βδελυγμίας. 
Σωριασμένος τώρα κάτω, αγκομαχούσε να ρουφήξει λίγο αέρα για τα πνευμόνια του και διέκρινε την 
απόλυτη βιολογική ικανοποίηση στο πρόσωπο του αντιπάλου που τον χτύπησε. Η όψη του άλλου του 
έδωσε δύναμη να σηκωθεί για ν’ ανταποδώσει στην πρώτη ευκαιρία. 

Στα μισά του δευτέρου ημιχρόνου, οι ορμόνες των παικτών άρχισαν να καταλαγιάζουν. Οι 
περισσότεροι βαρυγκωμούσαν από τα βίαια χτυπήματα που είχαν δεχτεί και η απόλαυση του σωματικού 
πόνου και της εκτόνωσης, καθώς περνούσε η επίδραση της χημείας, έδινε τη θέση της σ’ έναν σκοτεινό 
ψυχολογικό πόνο που σίγουρα ταίριαζε καλύτερα στην ωμή πραγματικότητα και αποτελείωνε τους 
παίκτες για να μπορέσουν μετά να κοιμηθούν σαν τούβλα. Το μίσος του Γιούνα, όμως, για τον επιθετικό 
δεν είχε σχέση με τη χημεία. Μετά το χτύπημα στην πλάτη ξεγλιστρούσε από τους αντιπάλους για ν’ 
αποφύγει έναν σοβαρότερο τραυματισμό. Το νοσοκομείο δεν ήταν μέσα στα σχέδιά του για την επόμενη 
μέρα, κι ας έκαναν θαύματα οι γιατροί. Ο ψηλός όμως δεν θα του γλίτωνε. Λίγο πριν το τέλος, τον είδε 
να κάνει αντεπίθεση από τα πλάγια, ενώ ένας άλλος αντίπαλος κατέβαινε στην επίθεση από τον άξονα 
του κέντρου έτοιμος να δεχτεί τη σέντρα. Ο Γιούνα ήταν ο μόνος όρθιος παίκτης της ομάδας του για να 
κάνει άμυνα και στους δύο, και δεν το σκέφτηκε πολύ. Παράτησε τον παίκτη στο κέντρο και έτρεξε 
πλάγια για να προλάβει το θύμα του. Κλείδωσε το πέλμα του κάθετα στην κνήμη και άφησε με 
προτεταμένο πόδι όλη τη φόρα του και τη συσσωρευμένη αδρεναλίνη να σκάσει στο μηρό του αντιπάλου. 
Το σπάσιμο του μηριαίου οστού ακούστηκε μελωδικά στ’ αφτιά του και το γκολ που φάγανε δεν τον 
ένοιαξε. Μετά από λίγο σήμανε η λήξη του αγώνα. Οι υπόλοιποι συμπαίκτες του, αποκαμωμένοι και 
σακάτηδες, του έβαλαν τις φωνές για την επιλογή του. Όλοι ήθελαν και τη νίκη στον αγώνα, αφού η ζωή 
τους ήταν θεμελιωμένη στις ήττες. Υπάκουα ρομπότ στα επαγγελματικά, ευνουχισμένοι άντρες στα 
ερωτικά. Αλλά μέσα στη γενική εξάντληση, η γκρίνια εξανεμίστηκε. Νικητές και ηττημένοι χάρηκαν τον 
πόνο τους και αποσύρθηκαν για ύπνο. 

 
**** 

 
Μέσα στο σκοτάδι του δωματίου του έλαμπαν μπλε αστραπές νέον που τρύπωναν από το παράθυρο. 

Όταν χτύπησε το πλαστικό τηλέφωνο, ο Γιούνα είχε κλειστά τα μάτια ξαπλωμένος με το μπουρνούζι στο 
κρεβάτι για να ισιώσει την πλάτη του. Ο γλυκός της πόνος δεν θα στεκόταν εμπόδιο στα πλάνα του. Δεν 
είχε καμία όρεξη να μιλήσει. Κάθε βράδυ, μία ακόμη τυπική διαδικασία της ημέρας. Πώς γίνεται να 
επικοινωνήσεις χωρίς να βλέπεις τα μάτια του άλλου, τις γραμμές του προσώπου του, τις αντιδράσεις; 
Και τι να πεις; Όλα ήταν γνωστά εκ των προτέρων. Η ζωή κυλούσε για όλους ανεξαιρέτως χωρίς 
εκπλήξεις. Το αντίθετο, μαζοχιστική ρουτίνα με τα δευτερόλεπτα να μετρούν το κάθε βήμα. Το 
τηλέφωνο, όμως, ήταν η μόνη επαφή που είχε το ζευγάρι, και δεν ήταν καθόλου πνευματική. 

«Γεια σου, Γιούνα, πώς πήγε ο αγώνας;» ακούστηκε με υποψία ανησυχίας η φωνή της Λίντα στο 
τηλέφωνο. Οι σωματικές συνέπειες του αγώνα ήταν, ίσως, το μοναδικό νέο που άξιζε να ειπωθεί. Αλλά 
στα γρήγορα. 

«Γεια σου, Λίντα. Μια χαρά.» 
«Είσαι εντάξει; Δεν χτύπησες;» 
«Ψιλοπράγματα.» 
«Καλά. Πάλι δεν έχεις όρεξη να μιλήσεις, να μου πεις λεπτομέρειες για τον αγώνα. Θα μπορούσα κι 

εγώ να σου πω πώς πέρασα τη μέρα. Ποτέ δεν μιλάμε, μόνο...» 



 

 

«Ξέρω πώς πέρασες τη μέρα. Και δεν καταλαβαίνω το ενδιαφέρον σου για τον αγώνα, πέρα από 
τυχόν τραυματισμούς που...» 

«Εντάξει, εντάξει, έκανες μπάνιο ή να πάρω σε λίγο;» 
«Όχι, έκανα. Τι φοράς;» μπήκε κατευθείαν στο ψητό ο Γιούνα, ενώ το χέρι του κατευθύνθηκε ανάμεσα 

στα πόδια του. 
«Είμαι με το μπουρνούζι μου στο κρεβάτι, αν σε βοηθάει αυτό.» 
«Δεν θέλεις να το βγάλεις;» 
«Άστο καλύτερα, κρυώνω.» Λες και θα έβλεπε ο Γιούνα αν στ’ αλήθεια το είχε βγάλει. Αυτός πάντως 

φαντάστηκε το μπουρνούζι να γλιστράει από πάνω της και να πέφτει στο πάτωμα. Θαύμασε τις καμπύλες 
της που ξεκινούν απ’ τη μέση και ανοίγουν στη λεκάνη. 

«Καλά. Θα βάλεις τα χέρια σου πάνω στα στήθια σου τουλάχιστον;» 
«Πες ότι τα ‘βαλα.» 
Με λίγο σάλιο οι ρώγες της θα σκλήραιναν. Από ροζ θα έπαιρναν το καφέ του βρώμικου αίματος, 

αυτού που επιστρέφει χωρίς οξυγόνο από τις φλέβες, και σαν περιστρεφόμενες κεραίες θ’ αναζητούσαν 
απεγνωσμένα τη γλώσσα του, για να τις φουσκώσει με την ανάσα. Θα τις πιπιλούσε μέχρι να 
μπουκώσουν το στόμα του, και τότε θα τις δάγκωνε, θα τις τιμωρούσε, για να μαζευτούν φοβισμένες στη 
θέση τους, και μετά θα τις έδινε θάρρος πάλι να ξεπεταχτούν, όπως πριν. Και ξανά από την αρχή, με το 
χέρι του πάντα να ανεβοκατεβαίνει ανάμεσα στα πόδια του. 

«Αν θέλεις, μπορείς να βάλεις το χέρι σου πιο χαμηλά, μέσα από το μπουρνούζι. Ξέρεις, λίγο κάτω 
από τον οφαλό σου.» 

«Σύμφωνοι.» 
Η φουντωτή τούφα μαλλιών κάτω από τον οφαλό της θ’ ανατρίχιαζε καθώς περνούσαν τα δάχτυλά 

του ανάμεσα. Το μεγαλύτερο απ’ αυτά, και πιο θαρραλέο, θα έβρισκε το δρόμο μέσα από τη ζούγκλα για 
την όαση χαμηλότερα. Σάρκα βελούδινη, σαν την επιφάνεια της ερήμου, με σκουρόχρωμες δίπλες σ’ 
όλες τις αποχρώσεις της υγρής άμμου που ανυπομονούν να ξεδιπλώσουν. Και όταν ξεδιπλώσουν, να η 
μικρή προεξοχή που φέγγει ένα ροζ φως με διαβαθμίσεις. Εκεί κοντά της πολύ ανοιχτό ροζ, με σκιές από 
τις δίπλες, και όσο συνεχίζεις βαθύτερα όλα γίνονται κόκκινα σαν αίμα αρτηρίας, να το ρουφήξεις να 
χορτάσεις οξυγόνο για πάντα. Έξω από τη φωλιά του το μεγάλο δάχτυλο, να χαϊδεύει τη μικρή προεξοχή 
για να του ανοίξει την πύλη, να μπαίνει με φούρια και να ψάχνει στα σκοτεινά τα τοιχώματα, να τα 
ψηλαφεί και η σπηλιά να διαστέλλεται, ν’ αναπνέει και να βογκάει στα μούτρα του επισκέπτη της και να 
τον κάνει να βογκάει κι αυτός. Το χέρι του πάνω-κάτω. 

«Γιούνα, είσαι εκεί;» ρώτησε αμήχανα η Λίντα που είχε βαρεθεί το μεγάλο διάστημα σιωπής. 
Η πρώτη απάντηση που της ήρθε ήταν ένα λαχάνιασμα, τρεις κοφτές εισπνοές-εκπνοές και μετά 

ακούστηκε η φωνή του.  
«Εδώ είμαι, πού θες να πήγα», απάντησε ξέπνοα. 
«Καλά, σε κλείνω τώρα Γιούνα, νυστάζω. Ελπίζω να το ευχαριστήθηκες. Θα τα πούμε αύριο.» 
«Μην είσαι τόσο σίγουρη.» 
«Τι είπες;» χασμουρήθηκε η Λίντα. 
«Τίποτα, άντε να κοιμηθούμε και βλέπουμε», επανέλαβε το χασμουρητό ο Γιούνα. 
«Είσαι πολύ μυστήριος, το ξέρεις;» 
«Το ξέρω», της είπε κι έκλεισε το ακουστικό. Τι να της πει; Πως όλα γύρω του είναι λάθος; Ως φυσικό 

επακόλουθο του οργασμού ήρθε η νύστα και ο ύπνος, και πάνω στο τεντωμένο σχοινί που τον οδηγούσε 
από το συνειδητό στο ασυνείδητο, από την κόλαση που ζούσε σ’ αυτήν που ονειρευόταν, ένα πράγμα 
φοβήθηκε. Το στόμα του. 

 
  



 

 

 
ΚΕΦΑΛΑΙΟ 3. 
 
 
 
 
 
 
 
 
 
 
Ο Γιούνα ανασηκώθηκε στο κρεβάτι τρομοκρατημένος μετά την ηδονή, με τη γεύση του χώματος 

καρφωμένη στο στόμα, και κοίταξε το ταβάνι για να σιγουρευτεί ότι δεν τον απειλούσαν σταλακτίτες για 
να τον βουλώσουν. Κάθε τόσο το ίδιο όνειρο, που τον βασάνιζε με την εμπειρία της σαρκικής επαφής και 
την κραυγή της ανικανοποίητης. Πώς γίνεται γυναίκα να θέλει κι άλλο; Στη σκέψη ερεθίστηκε. Αλλά 
περάσανε χιλιετίες από τότε. Ο στόχος είναι το στόμα μου. Σε τι έφταιξε; Το δικό της έπρεπε να 
βουλώνει, να μη μου βρωμάει η κραυγή της. Κάθε στόμα είσοδος ψυχής. Αλλά και έξοδος. Σκέψεων και 
λέξεων. Πράξεων; Δίαυλοι ανταλλαγής ψυχών. Ροζ σπήλαια για να γαμιούνται μεταξύ τους. Να το 
σφραγίσω, να ησυχάσω. Να κλείσω την ψυχή μου μέσα, να μη μοιράζομαι τίποτα αφού την ουσία δεν 
μπορώ, μοίρασμα μίζερης κοινοτοπίας είναι η μοίρα μας, κανείς δεν με καταλαβαίνει, ξέμεινα μόνος 
ζωντανός σ’ έναν κόσμο πλαστικό. Να μην υποφέρω άλλο, ατάραχος να μείνω εγώ με την ψυχή μου 
χωρίς γλώσσα. Εσώκλειστη παράνοια και φόβος. Όλα γύρω μου θα περιστρέφονται χωρίς όνομα. 
Άγνωστες, ανώνυμες απειλές παντού. Σηκώθηκε να τις ξορκίσει. Ψαχούλεψε ανάμεσα στα βιβλία του κι 
άνοιξε το πλαστικό τετράδιο που είχε για να καταγράφει τα όνειρα και να καταλαβαίνει. Το δωμάτιό του 
μια σκοτεινή άβυσσος με μπλε νέον χαρακιές και από το δρόμο ακούγονταν τα υπόκωφα τρεχαλητά της 
πρωινής αστυνομικής περιπολίας. Κόντευε το ξημέρωμα. Τεχνητό ή όχι, πρέπει να προλάβω να κοιμηθώ 
λίγο ακόμα. Δύσκολη μέρα αύριο. Ο Γιούνα ξάπλωσε ανάσκελα, ξανακοίταξε το ταβάνι για να 
σιγουρευτεί ότι δεν κινδυνεύει και γύρισε μπρούμυτα με τα μούτρα στο μαξιλάρι για να κλείσει έξω από 
το καβούκι του τις αλγεινές σκέψεις και το νυχτερινό αίσθημα της απελπισίας, ώσπου τον ξαναρούφηξε ο 
ύπνος. Μοναδικό καταφύγιο των νέων, κόλαση για τους δαιμονισμένους. 

 
**** 

 
Κουβαλάω τρεις φορές το βάρος του εαυτού μου. Ασήκωτο. Αγκομαχώ αλλά ευτυχώς δεν σκέφτομαι 

γιατί κουβαλάω. Είναι καλοκαίρι. Έχω γραπώσει με τα πίσω μακριά πόδια μου ένα κομμάτι σκουλήκι 
πατημένο και τραβώ με τα μπροστινά να φτάσω. Να το κρύψω στη φωλιά να φάμε από την αποσύνθεσή 
του, να ζήσει η βασίλισσα το χειμώνα, και μετά πάλι από την αρχή. Κουβαλάω και νικώ το θάνατο. Κάθε 
χειμώνα η ζωή θέλει να πεθάνει, μα την ξεγελάω. Για πόσο; Ξέρω πολύ καλά πώς διαμελίστηκε το 
σκουλήκι, έχω δει πολλές δικές μου να χύνουν τα τελευταία τους υγρά λιωμένες κάτω από τα πέλματα 
θεόρατων πλασμάτων που βυθίζονται με το κεφάλι τους στον ουρανό, αλλά τώρα δεν με απασχολεί. Με 
την ψυχή και το σώμα κουβαλάω. Μετά είναι το χειρότερο. Θα παρατήσω το φορτίο μου και θα βγω ξανά 
για αναζήτηση τροφής, χωρίς φορτίο, ελεύθερη βασανισμένη, με το μυαλό να πονάει από τέτοιες σκέψεις 
και τις προεκτάσεις τους, μπερδεμένες όπως ο λαβύρινθος στη φωλιά για να φτάσεις στη βασίλισσα. Δεν 
τη ζηλεύω. Προτιμώ την περιπέτεια στο δάσος, αντί να γεννοβολάω τα χιλιάδες αυγά. Ατελείωτες ώρες 
μέσα στο χλοερό κρεβάτι της δεν κουβαλάει ποτέ και θα μαραζώνει από σκέψεις, εκτός αν η τιμωρία 
αυτή είναι μόνο για μας. Ευτυχώς έχω πρόγραμμα. Όλα είναι καθορισμένα από πριν. Πρωτοβουλίες δεν 
προβλέπονται. Πότε θα ξυπνήσω, πότε θα φάω και πόσο, πότε θα ψάξω για την τροφή μας και πού, 
παρεκκλίσεις δεν επιτρέπονται, πότε θα ξεκουραστώ για να βρω πάλι τη δύναμη να συνεχίσω. Το 
πρόγραμμα. Ζωή προμελετημένη, ασφυκτικά απασχολημένη, κορεσμένη για να μην αφήνει κανένα 
επικίνδυνο κενό για το μυαλό. Ίσως μόνο όταν βαδίζω πάλι χωρίς φορτίο. Και προσπαθώ να ξεχωρίσω 
με την ευφυΐα μου στην πιστή εφαρμογή του προγράμματος, κι αισθάνομαι κάποια, σπουδαία στην 
τήρηση των κανόνων, οι κανόνες εξυψώνουν την ταπεινή μου ζωή που σιχαίνεται το άδειο μέσα της, 
χωρίς αυτούς είμαι ένα ακόρεστο τίποτα φτιαγμένο από σκέψεις. Άραγε, πώς να αισθάνεται αυτή που 
έφτιαξε τους κανόνες; Η βασίλισσα τη δουλειά της κι εγώ τη δική μου, το τέλος μας κοινό. Ευτυχισμένη 
εργάτρια πάντως δεν υπάρχει. Μας κρατάει ζωντανές η στιγμή και η περιέργεια. 



 

 

Ο ήλιος πάνω μου καίει ακίνδυνος, βάφει με την υπερβολή του χρυσή την πλάση, στεγνή από 
πράσινο, χόρτα άκαμπτα από την ξεραΐλα, σκάνε τα τζιτζίκια στο δάσος, τρίζουν με τα πόδια τους τη 
μουσική του καλοκαιριού. Η πλάση διψάει όλο και περισσότερο για περισσότερα. Εγώ ξέρω να ιδρώνω 
και δροσίζομαι, σκέφτομαι το μουχλιασμένο σύγκρυο του χώματος, βαθιά μες στη φωλιά μας. Κάτι σαν 
τάφος. Διαλέγω πάντα το δρόμο του ήλιου, εκεί που το χώμα παίρνει φωτιά, και μαζί με τα ξερά χόρτα 
καίγονται και τα χλωρά παράσιτα, οι πιο θανατερές απειλές, σκουλήκια να με φάνε, πολύ μικρότερα 
αλλά ακριβώς σαν αυτό που κουβαλάω τώρα για να φάω εγώ και οι δικές μου. Ο ένας τρώει τον άλλον 
για να ζήσουμε. Παραμονεύουν ύπουλα στις υγρές κρυψώνες, να μπουν μέσα μου, παρασιτικά να μ’ 
αποικήσουν. Στις ίδιες κόγχες και σκιές, σκαθάρια, τερμίτες, αράχνες κι άλλα θηρία της πείνας και της 
πονηριάς για να με καταπιούν. Ακολουθώ τη μυρωδιά μου που δείχνει το δρόμο της επιστροφής, τον 
πεπατημένο. Οι κεραίες μου σε τεντωμένη ευαισθησία. Όλα γύρω μου εμπόδιο. Τα μάτια μου τρία 
χιλιοστά πάνω από το χώμα, ο δρόμος μπροστά φαντάζει ανυπέρβλητος. Σέρνω τα πόδια για να περάσω 
το φορτίο μου πάνω από πέτρες που μοιάζουν πανύψηλες, κάθε φορά μου έρχεται στο νου η αρχαία 
τιμωρία για εκείνον που νομίζει ότι ξεγελάει το θάνατο. Προσέχω μη με παρασύρει το βάρος στην 
κατηφόρα και τώρα σκέφτομαι να παρακάμψω έναν κορμό. Αριστερά ή δεξιά στο τέλος θα συνεχίσω 
ευθεία. 

Αλλά τραντάζεται ο κορμός μπροστά μου και σείεται το χώμα. Μου πέφτει το φορτίο από τα πόδια και 
ακούω τσεκούρια να σφηνώνονται εκκωφαντικά στις σάρκες του ξύλου με μίσος ανεξήγητο, φλούδες 
εκσφενδονίζονται παντού. Όταν βγαίνει το τσεκούρι πονάει περισσότερο. Οι κρότοι αντηχούν στο δάσος 
πένθιμα και προαναγγέλλουν, με ρυθμό, με πρόγραμμα. Κοντοστέκομαι και βλέπω δίπλα στον έφηβο 
εμένα τον πατέρα του. Γκντουπ γκντουπ. Έφηβος ιδρωμένος με γυαλιστερά μπράτσα σαν τσεκούρια και 
φύλλο συκιάς στα αχαμνά κοπανάει αλύπητα το δέντρο μέσα στην καλοκαιρινή έξαψη και ηδονίζεται 
σαρδόνια με στόμα μονίμως ανοιχτό. Τώρα που έμαθε να μιλάει ο άνθρωπος εκπνέει αδιάκοπα τα θέλω 
του, ποτέ μόνο αέρα και σιωπή, αμετροέπεια με μουσική για να τα θυμάται η νηπιακή του μνήμη, κι εγώ 
του παραστέκομαι μεσόκοπος, μαζί του πληγώνω το δέντρο με ορμή, το δεύτερο γκντουπ πάντα δικό 
μου, και ρουφάω περίλυπος στ’ αυτιά μου φαρμάκι από το στόμα του. 

Αγαπάω το δάσος που με ζει και το σκοτώνω γιατί θέλω εργαλεία γερά κι άλλα εργαλεία να κόβουν 
να τρυπάνε να καρφώνουν να χτυπάνε ακόμα περισσότερο. Θέλω να φτιάξω δυνατή καλύβα να κρατάει 
τον ήλιο μακριά ν’ αντέχει στον αέρα να σώζομαι στον κατακλυσμό να καίω γυμνός στο τζάκι μου την 
παγωνιά όταν χιονίζει να γίνουμε περισσότεροι ολοένα περισσότεροι να χτίζουμε κι άλλες καλύβες να 
βρισκόμαστε για να μιλάμε τι θα φτιάχνουμε. Θέλω όπλα πιο δυνατά πιο μυτερά πιο κοφτερά και πιο 
βαριά να φτάνουν όλο πιο βαθιά πιο μακριά πιο ψηλά για να κυνηγάω τα μεγαλύτερα τα σπανιότερα τα 
ζώα να τα γδέρνω να τα τρώω να τα φυλάω. Θέλω τραπέζι για να είναι καθαρό μεγαλύτερο τραπέζι να 
χωράει κι άλλο φαγητό να τρώμε και να περισσεύει. Θέλω κρεβάτι πλατύ και υπερυψωμένο για να 
εξυψώνω τη γυναίκα μου κάθε βράδυ κι αυτή να θέλει κι άλλο. Θέλω ξύλινα σπαθιά να παίζουν τα 
παιδιά μου να μαθαίνουν θέλω γιατρικά να πάψω ν’ αρρωσταίνω θέλω να ζήσω κι άλλο. Γκντουπ 
γκντουπ. 

Θέλω χώρο για τα χωράφια μου να φτιάξω το δικό μου δάσος να τρώω τους καρπούς των κόπων μου 
όλο πιο μεγάλους πιο φανταχτερούς θέλω σκάλες για να τους μαζεύω από τα ψηλά τα δέντρα. Θέλω να 
χτίζω φράγματα στους ποταμούς να τους κατευθύνω να πίνω το νερό τους στα χωράφια μου να θερίζω 
όλο και περισσότερο να συσσωρεύω. Θέλω αποθήκες για να φυλάω την περίσσεια μου. Να τρυπάω το 
δάσος κάτω από τις ρίζες του ν’ ανοίγω σήραγγες στοές για να ξύνω τα μεταλλικά κομμάτια της ψυχής 
του να ρουφάω τα υγρά και τον αέρα από τα βάθη του να μου δίνουν δύναμη. Θέλω ν’ ανοίγω δρόμους 
μέσα του για να με διαδίδω να χτίζω γέφυρες για να περνώ ποτάμια βάρκες να μη με σταματάνε οι λίμνες 
και να ψαρεύω το ασήμι τους. Θέλω ρόδες να με κουβαλάνε μακριά και κάρα για να πουλάω την 
πραμάτεια μου στα διπλανά τα δάση θέλω να ξανοίγομαι με τα κατάρτια μου στις θάλασσες να βάζω 
κουπιά στα χέρια δούλων για να φτάνω παντού να παίρνω από τους άλλους ό,τι εγώ δεν έχω να μη μου 
λείπει τίποτα. Θέλω ξύλινα φτερά για να πετάω. Γκντουπ γκντουπ. 

Θέλω ν’ ανοίγω ξέφωτα για να μαζευόμαστε στις γιορτές και να γλεντάμε να χτίζω παγκάκια για να 
μην ερωτευόμαστε στο χώμα να φτιάχνω μουσικά όργανα για να μην ακούμε τυχαία μουσική από τα 
πουλιά και τα τζιτζίκια. Θέλω να χορεύω με τα θέλω μου. Γκντουπ γκντουπ. 

Θέλω σχολεία για να μαθαίνουν τα παιδιά το πρόγραμμα ξύλινους πίνακες για να γράφω τους κανόνες 
στο μυαλό τους πού και πού ας ζωγραφίζουν θέλω ναούς θεόρατους που να γεννούν το φόβο θέλω 
δικαστήρια για να δικάζω αυτούς που ζούνε δίχως πρόγραμμα φυλακές για να τους φυλακίζω θέλω να 
σηκώνω τείχη κι άλλο πιο ψηλά για να εξορίζω μακριά τους ανεπιθύμητους θέλω στρατώνες για τους 
πολεμιστές να σκέφτονται μόνο τον πόλεμο ξύλινες σάλπιγγες να τους ξυπνάνε για να μου βρίσκουν 
δούλους θέλω παλάτια γι’ αυτούς που φτιάχνουν τους κανόνες πανύψηλους ιστούς για να πλαταγίζουν οι 
σημαίες μας. Γκντουπ γκντουπ. 



 

 

Είμαι ο γιος της λαγνείας και του Λόγου και θα λέω τα θέλω μου μέχρι να τελειώσει ο κόσμος για να 
νικώ το θάνατο και τη φύση ζω τα ίδια κάθε μέρα και όλα πάνε προς το καλύτερο είμαι ευτυχισμένος 
είμαι Θεός θέλω να φτιάχνω μύθους για να δοξάζω τον εαυτό μου θέλω να θέλω κι άλλο. Γκντουπ. 

Με την τελευταία κουβέντα του έβαλα κάτω το τσεκούρι και τον διέκοψα. «Κι...κι...κι...Κιάλλο» του 
φωνάζω, αλλά τραυλίζω. «Πό...πό...πόσο άλλο; Το δά...δά...δάσος τελειώνει και θα τελειώσουμε κι 
εμείς. Καθώς το σκοτώνουμε, πε...πε...πεθαίνουμε μαζί του.» 

Γκντουπ. Ο Κιάλλο μου απάντησε. «Δάση υπάρχουν πολλά και όταν μας τελειώσουν όλα θα φτιάξουμε 
δικά μας. Θα ζήσουμε στις θάλασσες και στον αέρα μέσα στη γη κι άμα γίνουμε πολλοί θα πάμε στο 
φεγγάρι. Από τότε που μιλήσαμε το σύμπαν μας ανήκει.» 

«Η θέ...θέ...θέση μας είναι δω», του απάντησα, «το σύμπαν το φο...φο...φοβάμαι. Είσαι 
ακό...κό...κόμα έφηβος, μη βιάζεσαι, έχεις ζω...ζω...ζωή μπροστά σου.» Και σήκωσε ο Κιάλλο βλέμμα 
οργής επάνω μου και περιφρόνησης, και διάβασα στα μάτια του πόσο αναλώσιμοι είναι γι’ αυτόν εκείνοι 
που φοβούνται και δεν βιάζονται. Αέρας φύσηξε απειλητικός με τη ματιά του και βούιξε το δάσος. 

Γκντουπ. «Ο φόβος σου θυμίζει την αρχή, όταν ο άνθρωπος ήτανε παιδί της φύσης. Προτού μιλήσει 
ακόμα. Σκοντάφταμε ανύποπτοι στις ρίζες και τρέμαμε στα βουβά γι’ αυτά που έκρυβαν πίσω τους οι 
φυλλωσιές το χώμα οι σπηλιές οι βράχοι παρακαλούσαμε το δάσος για τροφή να μην πεθάνουμε της 
πείνας τη θάλασσα για ψάρια μάς έτρωγαν θηρία αρπακτικά βουλιάζαμε στον πάτο μάς έκαιγε ο ήλιος 
στην πυρά μάς σήκωνε ο άνεμος στον αέρα μάς έπνιγε στα λασπόνερα η βροχή πάγωναν στο χιόνι τα 
παιδιά μας αρρώστιες έτρωγαν τις σάρκες μας τσιμπούρια μας έπιναν το αίμα κι εμείς ικετεύαμε 
γονατιστοί τους δαίμονες της φύσης αλαλάζαμε άναρθρες κραυγές για να μας λυπηθούνε. Ήταν 
καλύτερα έτσι;» Δεν πρόλαβα ν’ απαντήσω. «Ώσπου ανοίξαμε το στόμα μας και διώξαμε το φόβο με τις 
λέξεις δώσαμε ονόματα παντού μάθαμε να σκεφτόμαστε με μνήμη και είδαμε τη φύση από πάνω 
διαλύθηκαν θεοί και δαίμονες σωθήκαμε μόνοι στο θρόνο μας ελεύθεροι και σκεφτικοί μετρήσαμε το 
χρόνο. Τρέχουν οι λέξεις οι σκέψεις μου και πίσω τους οι πράξεις. Κάθε λεπτό μετράει για να προλάβω 
σκέψεις περισσότερες να ζήσω ζωή γεμάτη πράξεις. Μη βιάζεσαι μη μου λες αφού οι σκέψεις άρχισαν 
ποτέ δεν θα τελειώσουν. Αν είναι να πεθάνουμε θα φύγουμε με πράξεις.» 

Γκντουπ. Κρρρρρρρρρρράου. Με το τελευταίο χτύπημα κατέρρευσε το δέντρο. Πέταξαν  τα πουλιά 
μακριά, τσιρίξανε τα ζώα στις κουφάλες, σηκώθηκε της γης ο κουρνιαχτός, δεν έβλεπα τριγύρω. Ήμουνα 
μυρμήγκι μικροσκοπικό, με πάτησε το βήμα εμπρός του Κιάλλο. Γκντουπ. 

 
  



 

 

 
ΚΕΦΑΛΑΙΟ 4. 
 
 
 
 
 
 
 
 
 
 
 
Η καρδιά του Γιούνα σφυροκοπάει κατευθείαν μέσα στο μυαλό και τον αναγκάζει ν’ ανοίξει διάπλατα 

τα μάτια προς το ταβάνι. Πόνος για το δέντρο που κατέρρευσε μπροστά του, μίσος για το πέλμα του 
Κιάλλο, ανικανοποίητη οργή για την πραγματικότητα που αρχίζει να του έρχεται στο νου. Είναι ήδη 
χάραμα τεχνητό, να σηκωθεί να πάει στη δουλειά του. Και όχι μόνο. Η συνείδησή του, ενεργή και πάλι, 
θυμάται ότι είναι μέρα ξεχωριστή, απ’ αυτές που βάζουν ένα τέλος μιαν αρχή, και σηκώνει ψυχρό αέρα 
στα σωθικά του. Στο μυαλό του είναι μόνο η καταστροφή, η διαφυγή είναι δεύτερης σημασίας. Με τη 
σκέψη της σκέψης, βαριές ανάσες ρυθμικές κοπανάνε στο στέρνο του και ξαναγυρνάνε πίσω στη 
συνείδηση, την απειλούν με ασφυξία, μέχρι να τις εξωθήσει στον αγκομαχητό δρόμο της εκπνοής και της 
λύτρωσης. Τα πνευμόνια θα κάνουν τη δουλειά τους, οι πρωινές δουλειές πρέπει να γίνουν. Και πάλι 
μηχανικά, αλλά όχι εξαιτίας της ρουτίνας που κάνει τον άνθρωπο ρομπότ. Το μυαλό σου φταίει. 
Γκντουπ, γκντουπ. Δουλεύει πυρετωδώς συνεχίζοντας το ρυθμό του σφυροκοπήματος, σκέψεις, χλωμές 
μέχρι τώρα, που σε βασάνιζαν συχνά, αλλά σήμερα τόσο ζωντανές από τη δύναμη της απόφασης. Όλα 
πρέπει να γραφτούν. 

Tο ποτάμι πίσω δεν γυρίζει, γιατί όλα ξεκίνησαν πολύ παλιά, με το Λόγο που γεννήθηκε στα σπήλαια 
της λαγνείας και ξεφτιλίστηκε στο στόμα μας, διαφημιστικά και συνθήματα. Μετά το Λόγο καμία αληθινή 
επαφή, όλα μεσολάβηση, λέξεις και γκριμάτσες, μόνο ψέματα και μιμήσεις, για να φτάσουμε ως εδώ. 
Κάθε πρωί, στο σημείο αυτό, ο Γιούνα βασανιζόταν με την κατάληξη της ζωής και του κόσμου του που 
διαδραματιζόταν μπροστά του ολοζώντανα στη θεατρική σκηνή του μισοξύπνιου. Την κατάληξη που όλοι 
γύρω του και πριν απ’ αυτόν είχαν συνηθίσει επί δεκαετίες τόσο πολύ καθώς την έβλεπαν να έρχεται, 
ώστε ν’ αδιαφορούν πλήρως γι’ αυτήν. Τρέχουν βιαστικά προς το τέλος της κατάληξης με το χαμόγελο 
της μάσκας στο πρόσωπο και την έγνοια στο μυαλό να προλάβουν ένα πρόγραμμα χωρίς νόημα. Το τέλος 
ένα φυσικό επακόλουθο χωρίς καμία αξία, λες κι έχει ήδη επιτελεστεί. Ο τρόπος του τέλους είναι το 
θέμα. Και ο ρόλος του ανθρώπου. Αν είναι να πεθάνουμε, θα φύγουμε με πράξεις. Σημείωσε την 
τελευταία φράση από το όνειρο κι έκλεισε βιαστικά το πλαστικό τετράδιο. 

Μετά την τουαλέτα και την προσωπική κάθαρση, πείνα και δίψα. Όλα τα ανούσια του πρωινού 
αποκτούν ξαφνικά το νόημα της τελευταίας φοράς. Ο Γιούνα δίνει βαρύτητα στην ενέργεια που 
αποθηκεύει μέσα του κάνοντας προσεκτικές και γρήγορες επιλογές. Ο χρόνος τρέχει, πρώτη φορά με 
σημασία, και δεν θέλει με τίποτα να παραβιάσει σήμερα το αυστηρό ωράριο της ζωής του. Φοράει 
μονοκόμματα το κοστούμι εργασίας και παραχώνει σε μια τσέπη το τετράδιο με τα όνειρα κι έναν 
ανεξίτηλο μαρκαδόρο. Ρίχνει μια τελευταία ματιά στο δωμάτιο και το ταβάνι, αποχωρεί. Μόνο τα βιβλία 
μου λυπάμαι. Έξω στους δρόμους, ο χλιαρός ήλιος των εφτά και τριάντα φώτιζε με τεχνητή διαύγεια τα 
ανθρώπινα κοστούμια που έτρεχαν μαζί του προς διάφορες κατευθύνσεις αλλά με έναν προορισμό, την 
εργασία. Κάνει να σταματήσει απορροφημένος στις σκέψεις του, αλλά μαλώνει τον εαυτό του. Μην 
ανυπομονείς, πλησιάζει η στιγμή που θα βαδίσεις. Η ματιά του συλλαμβάνει τριγύρω μυστικούς της 
Δίωξης που κάνουν επίσης πως τρέχουν, αλλά δεν μπορούν να κρύψουν τη βλοσυρότητα που έχουν τα 
πρόσωπα αυτών που αισθάνονται ταγμένοι στο καθήκον της επίβλεψης, και ξεχωρίζει τόσο πολύ από την 
πρωινή νωθρότητα όλων των υπολοίπων. Η πρωινή τους βάρδια ξεκινάει πριν τα χαράματα για να δίνουν 
την εντύπωση ότι είναι 24 ώρες στο πόδι. Τα όργανα του νόμου δεν κοιμούνται ποτέ, για να μαζεύουν 
έξαψη. Τρέχουν μόνοι τους στους άδειους δρόμους, μέχρι να ξυπνήσουν οι υπόλοιποι, και όταν ξεχυθούν 
στην πόλη τα αλαφιασμένα κοτόπουλα, υπνοβάτες με κοστούμι και το βλέμμα του πρωινού τρόμου, 
διαθέτουν ήδη τη νευρικότητα που χρειάζονται οι αισθήσεις τους για να αντιλαμβάνονται και να 
αποτρέπουν ακόμη και την υπόνοια βαδίσματος που μπορεί να περνάει από το κοιμισμένο μυαλό 
κάποιων. Στόχος τους είναι η πρόληψη και, αν μερικές φορές το παρακάνουν με την ετοιμότητα 



 

 

αντίδρασής τους, κανείς δεν μπορεί να τους κατηγορήσει. Στο κάτω κάτω, μια λεπτή γραμμή διαχωρίζει 
το τρέξιμο από το βάδισμα. 

Κοντά στα όρια του θόλου, χωνευτό κάπου στην κοιλιά ενός συγκροτήματος ένα δωμάτιο με 
παρατεταγμένους σταθμούς εργασίας και οθόνες περιμένει να φιλοξενήσει τον Γιούνα, όπως κάθε μέρα. 
Λαχανιασμένος με σκέψεις, τερματίζει στο πρώτο σκαλί του πολυώροφου κτηρίου που στεγάζει την 
υπηρεσία του και ανακόπτει ακαριαία την ορμή του. Από κει και πέρα περπατάει. Περνάει την πύλη της 
εισόδου ακουμπώντας τα χέρια του στους αυτόματους ανιχνευτές ταυτότητας που αναγνωρίζουν τ’ 
αποτυπώματα και τον καλημερίζουν. Διασχίζει διαδρόμους στο σχήμα του μαιάνδρου, κουνάει το κεφάλι 
ανόρεχτα σε κάποιους μισοκοιμισμένους γνωστούς που διασταυρώνουν την πορεία του, μπαίνει στο 
γραφείο του και ακούει αφηρημένος την υποχρεωτική ενημέρωση από τον άνθρωπο της προηγούμενης 
βάρδιας. «Σήμερα το πρωί είναι προγραμματισμένες εργασίες συντήρησης στο θόλο στα ανατολικά όρια 
της πόλης. Πρέπει να κρατήσουμε σε κατάσταση νυκτός τον ήλιο από τις 08:00 μέχρι τις 12:00.» Κλείνει 
την πόρτα πίσω του και θρονιάζεται μπροστά στον προσωπικό του ηλεκτρονικό υπολογιστή. Όλοι έχουν 
τον δικό τους, για να γνωρίζει το σύστημα ποιος φταίει και για τι. Ποτέ δεν εργάζονται όλοι μαζί, η 
επίβλεψη των πυρηνικών συντήξεων στον ήλιο δεν μπορεί παρά να είναι δουλειά για έναν και μόνο σε 
κάθε βάρδια. Πληκτρολογεί όνομα χρήστη και ανοίγει τον κώδικα προγραμματισμού του ήλιου. 

07:55. Δίνει εντολή στον ήλιο να μεταπέσει σε κατάσταση νυκτός στις 08:00, αλλά να συνεχίζει 
κανονικά τη διαδρομή του στον ουράνιο θόλο προς το ζενίθ και τη δύση. Έτσι, ο αριθμός των συντήξεων 
Δευτέριου και Τρίτιου θα παραμείνει στο ελάχιστο δυνατό επίπεδο (σmin) για τέσσερις ώρες, ώστε να μη 
σβήσει ολοκληρωτικά ο ήλιος και να μπορεί γίνει επανεκκίνηση στις 12:00 χωρίς πρόβλημα. Όπως 
ακριβώς γίνεται τη νύχτα, μόνο που τότε επιστρέφει σχεδόν σβηστός, πάντως αόρατος, στην ανατολή. 
Ελέγχει ξανά τις παραμέτρους κίνησης του ήλιου, για να σιγουρευτεί ότι θα βρίσκεται στο ζενίθ τη σωστή 
ώρα, και ανοίγει την εξίσωση της επανεκκίνησής του. Σύμβολα πυρηνικής φυσικής πλημμυρίζουν την 
οθόνη, όλος ο κόσμος μπροστά στα μάτια του, 2H, 3Η, 4H, n, 17.6mEV, αδιανόητες φυσικές δυνάμεις που 
τεντώνουν και συρρικνώνουν το σύμπαν, πόσο μάλλον τα μικρά ανθρωπάκια και τη μιζέρια τους, σmin και 
ω, σκρολάρει δέκα οθόνες προς τα κάτω στην ίδια εξίσωση για να βρει το σημείο ζωής και θανάτου, 
αυτό που ρυθμίζει τη μεταβολή του αριθμού των συντήξεων στον ήλιο μέσα στο εικοσιτετράωρο. Μεταξύ 
εκατομμυρίων συμβόλων στον κώδικα προγραμματισμού το εντοπίζει και μεγεθύνει. Σύμβολα χαραγμένα 
στη μνήμη του από την εκπαίδευση που έλαβε πριν επανδρώσει τη θέση του. Όπου σmin ο ελάχιστος 
λειτουργικός αριθμός συντήξεων και ω ο συντελεστής αύξησης των συντήξεων σε συνάρτηση με την 
ώρα. Γιατί ένας σωστός ήλιος πρέπει να έχει ω=1 στις έξι το πρωί, να σκαρφαλώνει σταδιακά στη 
μέγιστη τιμή του μέχρι τις δώδεκα το μεσημέρι και να κατρακυλάει πάλι πίσω στο ω=1 ώρα έξι το 
απόβραδο και για όλη τη διάρκεια της νύχτας. Αντικαθιστά όπου σminΧω=σmin

ω και τελευταία ρυθμίζει την 
παράμετρο της ώρας επανεκκίνησης του ήλιου στις 12:00. Παίρνει βαθιά ανάσα σαν να καταπίνει το 
χείμαρρο συμβόλων από την οθόνη του και πυροδοτεί με enter. Το σύστημα δεν δέχεται την 
τροποποίηση, βγάζει warning, και ο Γιούνα το παρακάμπτει με τους κωδικούς έκτακτης ανάγκης. 07:59. 
Σε ένα λεπτό σκοτάδι. 

Λάμπες φθορίου φωτίζουν τους διαδρόμους και ο Γιούνα βηματίζει αδιάφορα με μάτια που γυαλίζουν. 
Δεν κοιτάει αριστερά δεξιά, δεν χαιρετάει κανέναν. Ακουμπάει τελευταία φορά τα χέρια στους 
αυτόματους ανιχνευτές της πύλης, που νομίζουν ότι ξέρουν με ποιον έχουν να κάνουν, και ξεκινάει 
τροχάδην στα σοκάκια της σκοτεινής πόλης διαλέγοντας τη συντομότερη διαδρομή προς τα θολωτά της 
σύνορα. Οι μυστικοί περιπολούν ανελλιπώς μέσα στην πόλη για να επιβάλλουν την τάξη, αλλά δεν 
πλησιάζουν τη ραδιενεργό παραμεθόριο δίπλα στο θόλο, εκεί που ανατέλλει και δύει ο ήλιος. Φτάνει 
χωρίς εκπλήξεις στην άκρη του κόσμου του και την ακολουθεί περιμετρικά προς την ανατολή για να 
πέσει πάνω στο σημείο που γίνονται οι εργασίες. Λουφάζει πίσω από τα συντρίμμια του τελευταίου 
κτίσματος δίπλα στο θόλο, μια παλιά κατοικία που εκκενώθηκε για λόγους ασφαλείας, και παρατηρεί 
τους βαριεστημένους εργάτες να παιδεύονται μέσα στην άβολη, προστατευτική πανοπλία τους. Δύσκολο 
να δουν μέσα από την περικεφαλαία τους. Ο θόλος πάνω από το κεφάλι του έχει την υπογαλάζια, 
σκοτεινή απόχρωση που παίρνει ο πάγος στις ατελείωτες νύχτες των πόλων, αδιαφανής για να κρατάει 
μακριά τους ανεξέλεγκτους φωτισμούς της φύσης και φυσικά χωρίς αστέρια. Είχε διαβάσει στα βιβλία 
του για ανθρώπους που ονειρεύονταν στη θέα τους και είχε συγκλονιστεί με την αναπαράσταση του 
ξάστερου ουρανού σε παλιά εικονογραφημένα, αλλά οι κατασκευαστές του θόλου τα θεώρησαν περιττή 
προσθήκη, όπως και τη σελήνη. Η διακόσμηση δεν είχε θέση στο σκεπτικό τους. Ο ιερός και μοναδικός 
σκοπός, λέγανε, είναι να προστατευτούν οι άνθρωποι μια για πάντα από τα καπρίτσια της φύσης, αλλά 
να που η μανία της για ενότητα και συγχώνευση διαπερνάει κάθε τόσο τη γελοία διαχωριστική 
κατασκευή τους και αυτοί επανέρχονται επίμονα για να βουλώσουν τις τρύπες. 

Τώρα είναι η στιγμή. Κάθε τόσο, οι εργάτες κάνουν διάλειμμα ξαπλωμένοι, για να ξεκουράσουν τα 
σκέλη τους που αγκυλώνονται μέσα στη βαριά, αρθρωτή στολή τους. Τρέχοντας όπως δεν έτρεξε ποτέ 



 

 

και ελπίζοντας να είναι η τελευταία φορά, ο Γιούνα διασχίζει καμπουριαστός τα λιγοστά μέτρα που τον 
χωρίζουν από την τρύπα και τον θαυμαστό, καινούριο κόσμο που τον περιμένει γεμάτος εκπλήξεις έξω 
από το θόλο. Κανείς δεν τον πήρε χαμπάρι. Επιτέλους, μπορεί να περπατήσει. Όσο προλαβαίνει. 

 
**** 

 
Στην αρχή τον τύφλωσε το φυσικό φως της ημέρας. Στάθηκε ακριβώς έξω από το θόλο 

αποσβολωμένος, ξεχνώντας τον κίνδυνο να τον αντιληφθούν. Ώσπου τα μάτια συνήθισαν. Σαν να είμαι ο 
πρώτος άνθρωπος που πάτησε στη γη. Έβγαλε το πλαστικό τετράδιο κι έπιασε να γράφει. Μπροστά στα 
πόδια μου μια επίπεδη, άγονη ζώνη εκατοντάδων μέτρων, χώμα νεκρό ραδιενεργό με βαθιά σκασίματα 
από τις μεταβολές της θερμοκρασίας. Αγνάντεψα τον ουρανό και μοιράστηκα μαζί του τη γαλήνη του 
γαλάζιου, αλλά είναι τόσο τρομακτικά απέραντος, σε κάνει μικρόβιο να νιώθεις. Μαύρα σύννεφα 
διασπούσαν τη γαλήνη κι έμοιαζαν να μ’ απειλούν μ’ αυτά που επιφυλάσσουν. Ζωντανά, τρισδιάστατα 
αφράτα, να τεντώσεις το χέρι να τ’ αγγίξεις για να σε λυπηθούν. Ανάμεσά τους, ήλιος αληθινός, 
πελώριος, να καίει, να μην καταδέχεται να τον αντικρίσω. Πανάρχαιος θεός και όχι καρικατούρα. 
Θέλησα ν’ απλώσω το βλέμμα μου, να δω επιτέλους όσο γίνεται μακρύτερα στον ορίζοντα, μέσα στη 
φυλακή του θόλου η σκέψη του και μόνο κρατούσε το βλέμμα μου κοντινό, ποτέ δεν ξανοιγόταν. Και 
αντικρίζω τη ζούγκλα του πράσινου μπροστά μου να έχει καταπιεί τη γη, ένα σύμπλεγμα ζωντανό που 
κυματίζει σε λόφους και ισιάδες. Στο βάθος, μαύρη στήλη καπνού έκοβε κάθετα τη γραμμή του ορίζοντα 
για να διαλυθεί στην αέρια μάζα τ’ ουρανού. Κάτι θα καίγεται. Ώσπου, η ζούγκλα σάλεψε, άρχισε να 
ταρακουνιέται και άκουσα μακρινή βοή που σφύριξε κοντά μου. Κρύος αέρας φύσηξε, το χνούδι στον 
σβέρκο μου ανατρίχιασε και μόνο τότε πίστεψα ότι δεν ονειρευόμουν. Έβαλε το ένα πόδι εμπρός, μετά το 
άλλο, έκανε να τρέξει μα θυμήθηκε, και άφησε πίσω του το θόλο μ’ ένα χαμόγελο για ενθύμιο. Άρχισε να 
περπατάει. Γιατί κανείς δεν γράφει όταν τρέχει. Πάνω ουρανός, κάτω το χώμα, το βλέμμα δεν τελείωνε 
πουθενά κι αυτός επιτέλους χωρίς σκοπό, πλημμυρισμένος από την έξαψη του πρωτόγνωρου. Χάθηκε 
μέσα στην πράσινη ζούγκλα που τον καλούσε παρακάτω. 

Όταν πάτησε το πόδι του στο παρθένο δάσος, άρχισε να βρέχει. Στην αρχή άκουσε τις πρωτοπόρες 
σταγόνες να ψιθυρίζουν πέφτοντας στα φύλλα των δέντρων για την κατάσταση που βρήκαν κάτω στη γη 
και μετά την ενημέρωση για το στόχο να τις ακολουθεί στρατός με τυμπανοκρουσίες, πλήθος 
ουρανοκατέβατων, άγριων σταγόνων. Ο Γιούνα σήκωσε το βλέμμα στον ουρανό και είδε τα μαύρα 
σύννεφα να ‘χουν ενώσει τις δυνάμεις τους σε βάρος του γαλάζιου, να κατεβαίνουν χαμηλά με σκοπό να 
καταπνίξουν τον τόπο με την μπόρα τους. Οι σταγόνες χτυπούσαν με δύναμη στα μάτια του, αλλά ο 
φόβος του νερού και της πλημμύρας διαλύθηκε όταν αναγκάστηκε να τα κλείσει. Άφησε το νερό να 
ξεπλύνει τις σκέψεις καταστροφής στο κεφάλι του, να τις εξαγνίσει, αναρρίγησε με τις σταγόνες που 
κυλούσαν μέσα από τα ρούχα του χαϊδεύοντας το σώμα, αγάπησε την υγρασία και τη μυρωδιά της 
ζούγκλας. Το χώμα μαλάκωσε με το σιρόπι της βροχής και ο Γιούνα συνέχισε το δρόμο του, με τα 
μισόκλειστα μάτια του ευτυχισμένου. Τσαλαβουτούσε άφοβα στους νερόλακκους, λοξοδρομούσε μάλιστα 
για να τους πετύχει, και ηδονιζόταν να χώνει τα πόδια του στις λάσπες μέχρι το γόνατο. Χωρίς να 
διακρίνεται ακόμα από πού ξεκινάει, ο καπνός συνέχιζε αδιάβροχος να σκαρφαλώνει στον ουρανό 
τούφες τούφες, σαν να έστελνε σινιάλα, μέχρι να χαθεί το μαύρο της φωτιάς του στην αγκαλιά του 
υγρού μαύρου που σχημάτιζαν τα χαμηλά σύννεφα. Ο Γιούνα μέσα σε πελάγη ευδαιμονίας τράβηξε κατά 
κει, δεν υπάρχει καπνός χωρίς φωτιά, έγραψε. 

Όλα γύρω του άλλαζαν μορφή και αποχρώσεις. Τα μάτια του, μαθημένα στην πλαστική μονοτονία, δεν 
προλάβαιναν να τα παρομοιώσουν, τα βιβλία ένα τίποτα μπροστά στην αληθινή ζωή. Περικοκλάδες, 
κορμοί, φύλλα και πανύψηλα χόρτα, πέτρες, αναχώματα του έφραζαν το δρόμο. Έσπρωχνε με χέρια και 
πόδια, άγγιζε την υγρή πολυζωία των φυτών και τη φοβόταν. Για όλα αυτά που έκρυβε μέσα στην 
ακινησία της, για όλα όσα γνώριζε μέσα στη σιωπή της. Γύρω από τη μεγαλοψυχία της, ζουζούνιζαν τα 
εφήμερα με αεικίνητη αφέλεια, σμήνος παρασιτικό που περικύκλωνε σαν αύρα το βρεγμένο του κορμί. 
Κάπου κοντά λιμνάζει η βροχή, για να θρέψει τις νύμφες πολλούς μήνες, μέχρι να πετάξουν τελικά προς 
το θάνατο μέσα σε λίγες ώρες, αμέσως μόλις αποθέσουν τ’ αυγά τους. Αυτοσκοπός η γέννα, το σύντομο 
τέλος του αεικίνητου. Κάθε βήμα αναπάντεχο. Τετράποδοι ήχοι και συρσίματα στα χόρτα 
διασταυρώνονταν στο δρόμο του, ανίχνευαν τις προθέσεις του παρείσακτου. Ένιωθε μάτια πολύχρωμα 
να μετρούν τις δυνάμεις του, αυτιά τεντωμένα ν’ ακούν τις κινήσεις του, μύτες σηκωμένες να μυρίζουν το 
φόβο του. Μάταια έψαχνε γύρω του να συλλάβει την όψη τους. Ήταν κομμάτι της φύσης, τα αγύμναστα 
μάτια του έβλεπαν μόνο ζούγκλα. Δεν θα σε φάνε, μαζί μ’ αυτά έζησε ο άνθρωπος χιλιάδες χρόνια. Κι αν 
σε φάνε; Μ’ αυτά πέθαινε ο άνθρωπος από τότε που γεννήθηκε. Και θυμόταν τις περιγραφές από τα 
βιβλία του για να νικάει το φόβο. 



 

 

Η χαρά του νερού δεν κράτησε πολύ, ήρθε η εξάτμιση και το κρύο. Η βροχή σταμάτησε και ο Γιούνα 
άρχισε να τρέμει. Από φθινόπωρο χειμώνας, μέσα σε λίγη ώρα, ο ουρανός έγινε λευκός. Άσε την 
παγωνιά να φτάσει στο μεδούλι σου, μην αντιστέκεσαι. Να τη γνωρίσεις, να νιώσεις άνθρωπος. Είχε 
διαβάσει γι’ αυτό το πρωτόγνωρο αίσθημα, ανθρώπινα σώματα ξυρισμένα με το λεπίδι του χειμώνα να 
σέρνονται τυλιγμένα στον εαυτό τους αναζητώντας φωτιά και θαλπωρή. Η θερμοκρασία έπεσε απότομα, 
το πρόσωπο άρχισε να τσούζει και το νερό πάνω του ξένο παγωμένο σώμα που ρουφούσε τη θερμότητα 
της ζωής του. Το βήμα του έγινε σπασμωδικό, το νευρικό σύστημα αντιδρούσε από μόνο του στην 
εισβολή του κρύου, τα πόδια βιάζονταν να του ξεφύγουν, σκέφτηκε ακόμη και να τρέξει. Να πάει πού; 
Σταμάτησε. Επιβλήθηκε στα άκρα του και στο ανεξέλεγκτο τρέμουλο του κορμιού του, παραιτήθηκε κι 
έδωσε εντολή στα ερεθισμένα από το κρύο νεύρα του να μουδιάσουν. Πολύ καλύτερα. Οι αισθήσεις είναι 
για να αισθάνονται ακόμη και τα δυσάρεστα. Άρχισε πάλι να βαδίζει και αγκάλιασε τον εαυτό του. 
Προσπαθούσε να κρατήσει μέσα του όση ώρα μπορούσε την ευτυχία της διέγερσης των ατροφικών του 
αισθήσεων, όταν άρχισαν να πέφτουν μυριάδες λευκά κομμάτια του ουρανού, βελούδινα κοσμήματα με 
περίτεχνα σχήματα, έκαστο μοναδικό, θραύσματα στιγμιαία από τη βουβή ομορφιά του απέραντου. 
Έλιωνε ο ουρανός σιωπηλά μέσα στο δάσος και πάνω στο σώμα του, σε μια ένωση αγάπης, το κρύο 
μαλάκωσε και ο Γιούνα άνοιξε διάπλατα την κλειστή αγκαλιά του στο βελούδινο άγγιγμα του ουρανού. 
Ένιωσε απέραντος, κομμάτι κι αυτός της φύσης. Άπλωσε τη γλώσσα του στην ουράνια κοινωνία και τη 
δέχτηκε μέσα του με ευλάβεια. Είχε τη γεύση του γλυκού κι έσβησε τη δίψα του. 

Όσο προχωρούσε βαθύτερα, το δάσος ανηφόριζε σ’ ένα ύψωμα, και στην κορυφή του φαινόταν τώρα 
καθαρά η σημαία του καπνού να κυματίζει κατάμαυρη μέσα στο λευκό. Με την έντονη σωματική 
προσπάθεια ν’ ακολουθήσει το δρόμο του δάσους προς τα πάνω αραίωσαν οι σκέψεις στο μυαλό του 
Γιούνα, οι πυκνές νιφάδες συντρόφευαν πάντα το οδοιπορικό του. Ο ουρανός μετακόμιζε αργά αργά στο 
δάσος κι ένα λευκό σεντόνι απλωνόταν πάνω στο πράσινο. Το βήμα του δυσκόλευε. Μάζευε χούφτες από 
τα φύλλα για να πλάσει δικά του βελούδινα σχήματα χιονιού, αλλά αυτά πέτρωναν στη στιγμή, τα χέρια 
του κατακόκκινα, παγωμένα, έκαιγαν. Ιδρώτας και λιωμένες νιφάδες μούσκευαν το σώμα του, οι μύες 
των ποδιών του μαθημένοι στην ελαφρότητα του ίσιου δρόμου έδιναν πρώτη φορά μάχη με τη βαρύτητα 
της ανηφόρας. Κάθε βήμα προς τα πάνω συνοδευόταν από ένα βαθύ αναστεναγμό που έβγαινε με 
παγωμένο χνώτο από το στόμα του. Με χιονισμένες βλεφαρίδες δυσκολευόταν να δει γύρω του καθαρά 
και γαντζώθηκε στην ελπίδα της φωτιάς που θα κρυβόταν στη ρίζα του καπνού, τελευταία αναλαμπή της 
μουδιασμένης σκέψης του. Ώσπου έφτασε στην κορυφή. 

 
Ήταν ένας γέρος ποιητής  
που όλη του τη ζωή 
έγραφε ποίημα για ένα γέρο ποιητή 
που όλη του τη ζωή  
έγραφε ποίημα για ένα γέρο ποιητή 
που όλη του τη ζωή 
έγραφε ποίημα για ένα γέρο ποιητή 
που όλη του τη ζωή 
έγραφε ένα ποίημα που δεν τελείωνε ποτέ. 
Και πάλι από την αρχή. 
Ήταν ένας γέρος ποιητής... 

 
Ξανά σφυροκόπημα στο κεφάλι. Η επανάληψη των λέξεων το σφυρί. Σφυρί παράφωνο μες στη 

γαλήνη της φύσης. Λέξεις καρκίνος που γεννάει η μία την άλλη. Μια γέρικη, φαντασμένη φωνή,  που 
δυνάμωνε με ψεύτικο νεανικό σφρίγος για ν’ αρχίσει Και πάλι από την αρχή. Ο καπνός είχε τις ρίζες του 
στη μέση ενός μικρού ξέφωτου. Μια ασθενική φωτιά που χαροπάλευε με τις νιφάδες του χιονιού 
κλεισμένη σ’ ένα μικρό πέτρινο αλώνι, για να καίει τα ξύλα και να μένει μόνο στάχτη, ένα ζευγάρι 
έμπειρα, ζαρωμένα χέρια που σκάλιζαν μέσα της όση ζωή τής είχε απομείνει. Λευκά γένια  και μύτη 
ποιητή, όψη ξερακιανή.  

«Η τέχνη θα μας σώσει νεαρέ, η τέχνη για την τέχνη.» Από πού ξεφύτρωσε αυτός και τα λόγια του 
μέσα στο δάσος; Ατάραχος σαν να με περίμενε. Τα μάτια του πετούσανε φλόγες κλεμμένες από τη φωτιά 
που έκανε στάχτη. Χωρίς άλλη πρόσκληση, πλησίασα για να ξαποστάσω από τη βαρύτητα της ανηφόρας 
και να δω για πρώτη φορά από κοντά τις γλώσσες της φωτιάς. Άρχισαν να με γλείφουν με το καυτό 
σάλιο τους και μου χάρισαν την εύθραυστη ανατριχίλα του πάγου που ραγίζει από τη ζέστη. Μετά την 
αγαλλίαση, κοίταξα το ρολόι μου. 

«Ποια τέχνη;» τον ρώτησα.  



 

 

«Μία είναι η τέχνη, μόνο η τέχνη της έκφρασης υπάρχει. Ό,τι εκφράζουμε είναι. Όλα τ’ άλλα ψέματα. 
Και παιδευόμαστε με τον Λόγο να σώσουμε ό,τι προλαβαίνουμε στη ζωή. Γιατί μόνο αυτά σώζονται 
τελικά.»  

Μου απάντησε με πατρικό ύφος, μα εγώ ειρωνεύτηκα τον ατάλαντο ποιητή. «Ευτυχώς υπάρχει ο 
Λόγος για να μας παρηγορεί που κάποια στιγμή θα μας καταστρέψει. Εν αρχή ην ο λόγος, και 
υπογράψαμε την καταδίκη μας. Ώσπου μας τελείωσε κι αυτός, μας έμειναν τα μισόλογα και οι 
επαναλήψεις που χτυπούνε στα μηλίγγια. Ο αληθινός ποιητής σκαλίζει τη ζωή για την κάνει στάχτη. Μ’ 
αυτή την έννοια θα γίνω κι εγώ ποιητής.» 

«Εσύ ποιητής;» Γέλασε. «Μ’ αυτά που έλεγες νόμιζα πως είσαι επαναστάτης.» 
«Η τελευταία επανάσταση πνίγηκε στη φρασεολογία μαζί με την τέχνη σου. Ξέρεις εσύ καλύτερα. Πες 

μου για την εποχή σου, πώς ήταν πριν το θόλο;» 
 «Τα τελευταία χρόνια στην πόλη ζούσα σ’ ένα παρατημένο τροχόσπιτο, με αέρα και φως. Μάταια 

έτρεχα εδώ κι εκεί με τα ποιήματα στο χέρι. Λίγοι άνθρωποι μπορούσαν να πετάξουν ως την ποίηση την 
υψηλή, που θέλει λίγη παύση. Στο επίκεντρο της ζωής μπήκε η δράση. Έπρεπε πάντα κάτι να γίνεται. 
Στην πόλη αναβρασμός, συμμορίες, επαναστατικές ομάδες. Κάθε τόσο έγραφαν το ίδιο μαύρο σύνθημα 
στο παράθυρό μου. Μισώ τους τεμπέληδες που γράφουν. Εγκλωβισμένη φαντασία, έλεγα και το ‘σβηνα 
με υπομονή κάθε φορά. Ώσπου ένα πρωί αντίκρισα στην πόρτα μου προστακτική με κόκκινη μπογιά 
γραμμένη. Άλλαξε τον κόσμο. Το ‘χει ανάγκη. Αλλά ο αετός ποτέ δεν σπατάλησε τόσο χρόνο, όσο όταν 
έσκυψε να μάθει απ’ το κοράκι. Πήρα τα μπογαλάκια μου κι εγκατέλειψα την πόλη. Στα χέρια των 
αυτόκλητων σωτήρων. Διψασμένων για εξουσία. Εγώ ήμουν καλλιτέχνης όχι αγροίκος. 

 
Διδάσκει και δημιουργεί, 
Εδώ ο Καλλιτέχνης κατοικεί  
Μ’ επιμονή ελευθερώνει 
Όνειρα από τα μαρμαρένια τους δεσμά 
 
Όνειρα, αόρατης προέλευσης 
Που συνωστίζονται κάτω στη γη 
Τη φαντασία του κατακλύζουν 
Ζητώντας γέννα ορατή. 
 
Αλλά ο πιο μικρός ο μαθητής 
Δεν τον αφήνει σε ησυχία 
Πηδάει πάνω χωρίς κανένα δισταγμό 
Ζητάει ελευθερία: 
«Να μη μείνουμε άπραγοι εδώ 
Αβοήθητοι φυλακισμένοι 
Στους δρόμους μαζεύεται εσμός 
Και τραγουδάει το δίκιο. 
 
Οι τύραννοι έγιναν καπνός 
όλα τα στραβά της χώρας μας 
Θα σιάξει σήμερα ο λαός. 
Και όσοι είμαστε πολύ μικροί ν’ αγωνιστούμε 
Πρέπει από κοντά να παρατηρούμε.» 
 
Είσαι τόσο περίεργος, φίλε μου; Του είπε. 
Πήγαινε στο παράθυρο τότε 
Κι άκου τα μεθυσμένα μουγκρητά 
Των αντρών που έχεις για ιδανικά. 

 
Τραγούδησε ο γέρος και ρώτησε. «Εσύ τι γράφεις εκεί;»  
«Σε σώζω», του είπα.  
«Εμένα με νοιάζει μόνο να δημιουργώ υψηλή τέχνη, τίποτε άλλο ...που όλη του τη ζωή έγραφε ποίημα 

για ένα γέρο ποιητή που όλη του τη ζωή έγραφε ένα ποίημα που δεν τελείωνε ποτέ. Και πάλι από την 
αρχή... Πώς περνούν τώρα οι άνθρωποι στην πόλη;» 

«Τρέχουν σαν  ένοχοι κι ελπίζουνε», του είπα.  
«Όποιος δεν έχει μυαλό έχει πόδια, κι εμένα δεν με νοιάζει.»  



 

 

«Εγώ μισώ όσους ελπίζουν. Την ελπίδα θέλω ν’ αφανίσω.» Έκλεισε την κουβέντα ο Γιούνα και με τα 
δύο χέρια άρχισε μανιασμένα να σκάβει μια τρύπα για ν’ αφανίσει το τετράδιο των ονείρων που 
κουβαλούσε στην τσέπη του. Έθαψε μέσα το τελευταίο ίχνος του πολιτισμού κι έριξε πάνω του ένα μέτρο 
χώμα. Ανασηκώθηκε, εξαντλημένος. Ο γέρος ποιητής τον κοίταξε και είπε: «Δεν ξεμπερδεύεις έτσι 
εύκολα με τη γλώσσα.» Ο Γιούνα δεν απάντησε. Το χιόνι που έπεφτε πυκνό έλιωνε σε δάκρυα μες στα 
μάτια του. Από το ύψωμα, περιέφερε το βλέμμα του στο δάσος που τραβούσε τα λευκά κομμάτια τ’ 
ουρανού σαν μαγνήτης. Στο βάθος, ο παγερός, καταδικασμένος θόλος περίμενε ν’ ανάψει ο ψεύτικος 
ήλιος για να γίνει πάλι μέρα. Το βλέμμα του σταμάτησε απορημένο στη νεκρή, ραδιενεργή ζώνη έξω από 
το θόλο που έμοιαζε να σαλεύει. Από ψηλά είδε μυρμήγκια να ξεχύνονται χωρίς τελειωμό από τ’ 
ανατολικά του θόλου προς το δάσος με πρωτόγονη ορμή να ζήσουν, ν’ αρχίσουν πάλι από την αρχή. 
Πάγωσε. Θυμήθηκε την προγραμματισμένη διαδήλωση που ήταν για μετά και υποψιάστηκε το αδιανόητο. 
Ποτέ δεν φαντάστηκε ότι τα κοιμισμένα κοτόπουλα γύρω του μπορούσαν να βγάλουν φτερά και να 
πετάξουν. Για να πετύχουν τι; Μια απ’ τα ίδια. Ο Γιούνα κοίταξε το ρολόι του: 11:59:55. Έφτασε η ώρα 
της εξίσωσης, είπε. Ο ποιητής, που δεν γνώριζε, τον κοίταξε στα μάτια με απορία και είδε στο μαύρο 
τους μια υποψία ελπίδας ήδη πεθαμένη. Όλα φως και θερμότητα μες στο πυρηνικό μανιτάρι. Ο χρόνος 
σταματάει να μετράει. Μετά τον ορυμαγδό, επιτέλους σιωπή.  

ΤΕΛΟΣ. 
 

  



 

 

 
 

ΑΡΧΗ.  
Μέσα στην απόλυτη σιωπή ενός φαινομενικού κενού, ακόρεστη κίνηση και αδιάκοπες συμπαντικές 

διεργασίες που υπακούουν σε τυχαίους νόμους, χωρίς κανένα σκοπό. Ο χώρος υφαίνεται από πυκνές 
ακτινοβολίες ορατές και αόρατες ουράνιων σωμάτων που ξεπερνούν τις δυνατότητες αρίθμησης και 
μπορεί να μην υπάρχουν ως τέτοια, αλλά συνεχίζουν να ταξιδεύουν στο διηνεκές πάνω στις ακτίνες τους, 
μέσα στο άπειρο του χώρου και του χρόνου, διακορεύοντας με ταχύτητα φωτός τον αραχνοΰφαντο ιστό 
της κοσμικής σκόνης που καλύπτει τα πάντα. Μόρια ύλης που εγκυμονούν. Κομήτες και ουράνια σώματα 
φτιαγμένα από κοσμική σκόνη διατρέχουν αέναες τροχιές, έλκουν και απωθούν, δημιουργούν συνθήκες. 
Αστέρια πυρηνικά φουσκώνουν και ξεφουσκώνουν μέχρι ν’ αφήσουν στη θέση τους απόκοσμες μαύρες 
τρύπες, φλέγονται, φλέγουν και φωτίζουν όλες ανεξαιρέτως τις τυχαίες στιγμές. Το παν συμμετέχει στο 
σύμπαν που διαστέλλει και συστέλλει τον εαυτό του, αναπνέει. Το σύμπαν είναι κίνηση, ζωή που 
περιμένει. Μέχρι να συνουσιαστούν όλοι οι κατάλληλοι χημικοί και θερμοδυναμικοί συντελεστές, την ίδια 
τυχαία άχρονη στιγμή, στο ίδιο τυχαίο σημείο, μέσα στην αεικίνητη αρχέγονη σούπα του σύμπαντος. Μια 
άσκοπη παρτούζα άγνωστων χημικών ενώσεων και θερμοδυναμικών εξισώσεων για να τύχει αυθόρμητα 
να τελεσφορήσει η ζωή. 

Την ίδια άχρονη στιγμή με το τέλος, σε μια άλλη ξεχασμένη γωνιά του αχανούς σύμπαντος, το 
νεφέλωμα της ύλης συμπυκνώνεται κατά την περιστροφή του σ’ ένα στενόχωρο σημείο τεράστιας μάζας 
και οι δυνάμεις της ύλης πυροδοτούν πυρηνικές συντήξεις. Ένα αστέρι γεννιέται. Μετά την πρώτη 
έκρηξη, τα υπολείμματα της αστρικής ύλης ξεκινούν μεθυσμένο χορό γύρω από το κέντρο του, πλανήτες 
και αστεροειδή που κρέμονται με τον ομφάλιο λώρο της βαρύτητας από τον ήλιο που τα γέννησε και θα 
συνεχίσουν να περιστρέφονται μεθυσμένα μέχρι την τελευταία αναλαμπή του. Εκατομμύρια έτη και 
δευτερόλεπτα δεν έχουν νόημα. Ο χρόνος δεν μετράει. Στην επιφάνεια ενός πλανήτη, το εκτυφλωτικό 
υπεριώδες φως του ήλιου εναλλάσσεται με το ψυχρό έναστρο σκοτάδι χωρίς καμία χρονικότητα. Από τον 
μωβ ουρανό πέφτουν συχνά φλεγόμενοι αστρικοί ογκόλιθοι με πολύτιμα συστατικά, που συγκρούονται 
με τον πλανήτη στην τρελή πορεία τους, ανοίγουν αβυσσαλέους κρατήρες και λιώνουν την ύλη στο 
άγγιγμά τους. Ο φλοιός του πλανήτη ένα μάγμα που βράζει και αποστειρώνεται. Ακόμα δεν υπάρχει ζωή, 
όλα όμως είναι ζωντανά.  

Οι συγκρούσεις αραιώνουν, ο πλανήτης κρυώνει, το μάγμα μετατρέπεται σε όξινο ωκεανό γεμάτο 
δηλητήρια και υποθαλάσσιους αεραγωγούς που ξεφυσάνε ανόργανες χημικές ενώσεις πάνω στα μέταλλα 
των βράχων και προκαλούν χημικές διεργασίες. Ελαφρόπετρες με ιζήματα ταξιδεύουν στον ωκεανό και 
φιλοξενούν μέσα στους πόρους τους μοριακές αντιδράσεις. Πολυάριθμα νησιά ηφαίστεια ξερνάνε 
υδρατμούς και λάβα αέριων στοιχείων στον καθαρό ουρανό, δημιουργούν ατμόσφαιρα και συγκρατούν 
θερμότητα. Όλα είναι τοξικά και ανόργανα, ανυπομονούν για νέες χημικές ενώσεις, με όλες τις 
πιθανότητες ανοιχτές. Ο πλανήτης ξεχειλίζει από ενέργεια, ο χρόνος ακόμα δεν μετράει. Μέσα σε μια 
ιονισμένη ατμόσφαιρα, μόρια αμμωνίας, μεθανίου, υδροκυάνιου, αζώτου, υδρογόνου, φωσφόρου και 
οξειδίων του άνθρακα στροβιλίζονται δαιμονισμένα και συγκρούονται, δεν υπάρχει καθόλου καθαρό 
οξυγόνο. Ελεύθερα ηλεκτρόνια αναμένουν τη διέγερση, αστραπές χαράζουν διαρκώς τον μωβ ουρανό, 
κεραυνοί πέφτουν μέσα στο στόμα των ηφαιστείων, οι ηλεκτρικές εκκενώσεις παρασύρουν την ανόργανη 
ύλη σε απίθανες ενώσεις, μόρια ρουφάνε και αποβάλλουν ενέργεια, σπάνε τους δεσμούς τους για να 
φτιάξουν με ανεξάντλητους άπειρους συνδυασμούς νέα μόρια, που ιονίζονται, οξειδώνονται, 
καταλύονται, διασπώνται, πολυμερίζονται, ενώνονται σε έλικες με συγκεκριμένη σειρά και μεταφέρουν 
πληροφορίες.  

Μία από τις άπειρες πιθανές μεταμορφώσεις των αβιοτικών στοιχείων είναι το πρώτο οργανικό 
μακρομόριο που γεννιέται με την ιδιότητα να πολλαπλασιάζεται και να κληροδοτεί τα μυστικά της ζωής. 
RNA. Αμινοξέα, λίπη, σάκχαρα, ένζυμα και νουκλεϊκά οξέα πλημμυρίζουν με βακτήρια τον πλανήτη. 
Φωτοσύνθεση, οξυγόνο, για να πάρει τη σκυτάλη η μετάλλαξη. Όλα συνδέονται μεταξύ τους προσωρινά 
σε μια ατέρμονη αλυσίδα της ζωής, με κρίκους ανοιχτούς που διακλαδίζονται προς κάθε δυνατή 
κατεύθυνση, κλάδοι εξαφανίζονται, άλλοι προσαρμόζονται, η φύση επιλέγει και πληθαίνει, οι δυνατοί 
επιβιώνουν. Η ζωή μαθηματική χημεία, υποχρεωτική εκδήλωση της ύλης μέσα στις κατάλληλες συνθήκες 
ζόφου. Κάτι σαν κοσμική κατάρα. Πολύ αργότερα θ’ αρχίσει ο χρόνος να μετράει ξανά. Αντίστροφα. 

 
 

  



 

 

 
Εκδοτικό Σημείωμα 

 
 
1. UNABOMBER  
(η αφορμή για τον Γιούνα) 
 

Ο Theodore John «Ted» Kaczynski, γεννημένος 22 Μαΐου 1942, γνωστός και ως «Unabomber», είναι 
αμερικανός μαθηματικός και κοινωνικός αγωνιστής. Σε μικρή ηλικία θεωρήθηκε παιδί θαύμα, έγινε 
δεκτός στο Χάρβαρντ 16 ετών και δίδαξε σε ηλικία 25 ετών στο πανεπιστήμιο του Μπέρκλεϊ. Το 1971 είχε 
αποσυρθεί σε μια απομακρυσμένη καλύβα χωρίς ηλεκτρισμό και νερό στην Μοντάνα, όπου έζησε ως 
ερημίτης, εκπαιδεύοντας τον εαυτό του στις βασικές ικανότητες επιβίωσης προκειμένου να γίνει 
αυτάρκης άνθρωπος. Μεταξύ 1978 και 1995, ο Καζίνσκι οργάνωσε βομβιστικές επιθέσεις σε ολόκληρη τη 
χώρα εναντίον ανθρώπων από το χώρο της τεχνολογίας. Τοποθέτησε ή ταχυδρόμησε συνολικά 16 
χειροποίητες βόμβες σε στόχους όπως πανεπιστήμια και αεροπορικές εταιρίες, σκοτώνοντας τελικά 3 
ανθρώπους, τραυματίζοντας 23. Πριν γίνει γνωστή η ταυτότητά του, το FBI τον αποκαλούσε «UNABOM» 
(UNiversity & Airline BOMber), και τα ΜΜΕ του έδωσαν το όνομα Unabomber. Συνελήφθη από το FBI στις 
3 Απριλίου 1996 και εκτίει ισόβια φυλάκιση στις φυλακές του Κολοράντο. 

Το καταλυτικό γεγονός που τον οδήγησε να ξεκινήσει τις βομβιστικές επιθέσεις συνέβη κατά τη 
διάρκεια της διαμονής του στην άγρια φύση της Μοντάνα, όταν, σε μια δίωρη εξόρμηση που έκανε σ’ ένα 
από τα αγαπημένα του σημεία στο δάσος, ανακάλυψε ότι το μέρος είχε καταστραφεί από την κατασκευή 
ενός δρόμου. Ο ίδιος είπε: «Δεν μπορείτε να φανταστείτε πόσο αναστατώθηκα. Από τότε αποφάσισα, 
αντί να προσπαθώ ν’ αποκτήσω περισσότερες ικανότητες επιβίωσης στην άγρια φύση, να πάρω πίσω το 
αίμα μου. Να πάρω εκδίκηση από το σύστημα.» 

Όταν ρωτήθηκε αν φοβόταν ότι στη φυλακή θα χάσει τα λογικά του, ο Καζίνσκι απάντησε: «Όχι, αυτό 
που με απασχολεί είναι ότι μπορεί να προσαρμοστώ στο περιβάλλον αυτό και να πάψω να το μισώ. Και 
φοβάμαι ότι όσο περνάνε τα χρόνια μπορεί να ξεχάσω, μπορεί να χάσω τις αναμνήσεις μου από τα βουνά 
και τα δάση και να ξεχάσω γενικά την αίσθηση της επαφής με την άγρια φύση. Αλλά δεν φοβάμαι ότι θα 
μου σπάσουν το ηθικό.» 

 
2. Μανιφέστο 
 

Το μανιφέστο του Unabomber στάλθηκε στις 24 Απριλίου 1995 στις εφημερίδες N.Y. Times και The 
Washington Post με την απειλή ότι αν δεν δημοσιευτεί θα αποσταλεί βόμβα σε μη κατονομαζόμενο 
παραλήπτη με σκοπό τη δολοφονία. Ο εισαγγελέας και ο Διευθυντής του FBI πρότειναν τη δημοσίευσή 
του. Ακολουθεί ένα απόσπασμά του. 

 
Η βιομηχανική-τεχνολογική κοινωνία δεν μπορεί να μεταρρυθμιστεί 
 
Υπάρχει μια επίμονη τάση της τεχνολογίας, πηγαίνοντας πίσω τουλάχιστο μέχρι τη Βιομηχανική 

Επανάσταση, να ενδυναμώνει το σύστημα με πολύ μεγάλο κόστος σε ατομική ελευθερία και τοπική 
αυτονομία. Γι’ αυτό, οποιαδήποτε μεταρρύθμιση αποσκοπεί να προστατεύσει την ελευθερία από την 
τεχνολογία θα έρθει αντιμέτωπη με μια θεμελιώδη τάση στην εξέλιξη της κοινωνίας μας. Επομένως, μια 
τέτοια μεταρρύθμιση είτε θα είναι προσωρινή, σύντομα θα παρασυρθεί από το ρεύμα της Ιστορίας, είτε 
θα είναι τόσο μεγάλη ώστε να είναι μόνιμη και θ’ αλλάξει τη φύση ολόκληρης της κοινωνίας μας. 
Επιπλέον, εφόσον η κοινωνία θα αλλάξει με τρόπο που δεν θα είναι προβλέψιμος, θα υπάρξει πολύ 
μεγάλο ρίσκο. Οι μεγάλες μόνιμες μεταρρυθμίσεις υπέρ της ελευθερίας δεν θα πραγματοποιηθούν ποτέ, 
επειδή θα είναι προφανές ότι θα αποδιοργανώσουν βίαια το σύστημα. Επομένως, οι όποιες προσπάθειες 
μεταρρύθμισης θα είναι πολύ δειλές για να είναι αποτελεσματικές. Ακόμη κι αν ξεκινήσουν μεγάλες, 
μόνιμες μεταρρυθμίσεις, αυτές θα αναιρεθούν όταν γίνουν φανερές οι καταστροφικές τους συνέπειες. Γι’ 
αυτό, μόνιμες αλλαγές υπέρ της ελευθερίας μπορούν να γίνουν μόνο από ανθρώπους έτοιμους ν’ 
αποδεχτούν τη ριζική, επικίνδυνη και απρόβλεπτη αλλαγή ολόκληρου του συστήματος. Με άλλα λόγια, 
από επαναστάτες όχι από ρεφορμιστές. 

Οι άνθρωποι που θέλουν να σώσουν την ελευθερία χωρίς να θυσιάσουν τα υποτιθέμενα οφέλη της 
τεχνολογίας θα κάνουν αφελείς προτάσεις για κάποια νέα μορφή κοινωνίας που θα συμφιλιώνει την 
ελευθερία με την τεχνολογία. Εκτός από το γεγονός ότι αυτές οι προτάσεις σπάνια συνοδεύονται από 
πρακτικούς τρόπους για να στηθεί μια τέτοια κοινωνία, αυτή, ακόμη κι αν γίνει πραγματικότητα, είτε θα 
καταρρεύσει είτε θα δώσει πολύ διαφορετικά αποτελέσματα από τα αναμενόμενα. 



 

 

Επομένως, ακόμη και με μια γενική θεώρηση, διαφαίνεται ότι είναι πολύ απίθανο να βρεθεί τρόπος ν’ 
αλλάξει η κοινωνία, ώστε να συμφιλιωθεί η ελευθερία με τη σύγχρονη τεχνολογία. 

 
3. Ουώλντεν,  
Henry David Thoreau  
Διεθνής Βιβλιοθήκη, Αθήνα, 1999 
 

Μασαχουσέτη, 1845. Εν μέσω Βιομηχανικής Επανάστασης, ο  Θορώ, 27 χρονών, εγκαταλείπει την πόλη 
του και εγκαθίσταται στο δάσος κοντά στην λίμνη Walden. Τι ζητάει με αυτήν του την κίνηση; Ίσως, 
όπως λέει και ο ίδιος προς το τέλος του βιβλίου, να ανακαλύψει τον εαυτό του μέσα από τη 
συναναστροφή με τη φύση. Οι συμπολίτες του τον αντιμετωπίζουν με δυσπιστία. Θεωρούν ότι στερείται 
πολλά: ανέσεις, συντροφιά, κοινωνική δράση. Ποια είναι η απάντησή του σε αυτό; Κατά τον Θορώ, οι 
άνθρωποι μοχθούν παρασυρμένοι από μια πλάνη, εγκλωβισμένοι στην εικόνα που οι ίδιοι έχουν φτιάξει 
για τον εαυτό τους και για το τι πρέπει να κάνουν στη ζωή τους, ζώντας έτσι σε μια σιωπηλή απόγνωση. 
Ποιες όμως είναι οι βασικές ανθρώπινες ανάγκες; Είναι αυτές που θέλει να επιβάλλει η νέα κοινωνία της 
βιομηχανικής εποχής όπου όλοι θα δουλεύουν περισσότερο, κατά έναν όλο και πιο ομοιόμορφο τρόπο, 
ώστε να καταναλώνουν όλο και περισσότερα; O Θορώ αντιδράει σε αυτό. Αποδέχεται μόνο την  
πρωταρχική ανάγκη της διατήρησης της Ζωικής Θερμότητας στο ανθρώπινο σώμα. Αυτό επιτυγχάνεται με 
την Τροφή, το Καταφύγιο (αυτά είναι κοινά και στα υπόλοιπα ζώα),  τον Ρουχισμό και τα Καύσιμα. Όταν 
αποκτήσει αυτά τα βασικά, ο άνθρωπος μπορεί ν’ αναζητήσει την πνευματική του εξύψωση. 

Σαν κατακλείδα του δικού του ταξιδιού, ο Θορώ μας παρακινεί να γίνουμε κι εμείς ανήσυχοι 
ταξιδιώτες, να ανακαλύψουμε καινούριους κόσμους μέσα μας, να ανοίξουμε νέους δρόμους σκέψης.  Ο 
ίδιος εγκατέλειψε το δάσος μετά από δύο χρόνια, γιατί ένιωθε ότι είχε και άλλα πράγματα να ζήσει. Το 
ταξίδι, όμως, τον έμαθε ότι  αν προχωράς προς την κατεύθυνση των ονείρων σου, τότε θα συναντήσεις 
την ευτυχία. Γι’ αυτό δεν πρέπει να την αναζητούμε με απόγνωση. Πρέπει να αγαπάμε τη ζωή μας και 
την αλήθεια. 

 
4. Against His-Story,  
Against Leviathan!  
Fredy Perlman, Black & Red, 1983  
(Ενάντια στην Ιστορία Του, ενάντια στον Λεβιάθαν) 
 

Αυτό το πιο διάσημο βιβλίο του συγγραφέα είναι μια προσωπική κριτική θεώρηση για τον σύγχρονο 
πολιτισμό και την κοινωνία. Το έργο αυτό προσδιόρισε για πρώτη φορά τον αναρχο-πρωτογονισμό και 
αποτέλεσε την κύρια έμπνευση για αναρχικές θεωρήσεις ενάντια στον πολιτισμό, με πιο σημαντική αυτή 
του φιλοσόφου John Zerzan. 

Το βιβλίο ξεκινάει έτσι: 
«Και είμαστε εδώ πάνω  
σε μια σκοτεινή πεδιάδα 
Παρασυρμένοι από αλλοπρόσαλλους συναγερμούς αγώνα και φυγής 
Όπου ανόητοι στρατοί συγκρούονται τη νύχτα (M. Arnold) 
Εδώ κανείς δεν μπορεί να σταθεί,  
να ξαπλώσει, να καθίσει 
Δεν έχει ούτε καν ησυχία στα βουνά 
Μόνο ξερή και στείρα βροντή χωρίς βροχή... (T.S. Eliot) 

Η σκοτεινή πεδιάδα είναι εδώ. Αυτή είναι η ρημαγμένη γη: Αγγλία, Αμερική, Ρωσία, Κίνα, Ισραήλ, 
Γαλλία... Κι εμείς είμαστε δω είτε ως θύματα, είτε ως θεατές, είτε ως εκτελεστές βασανιστηρίων, 
σφαγών, δηλητηριάσεων, εκμεταλλεύσεων, λεηλασιών.» 

 
5. Against Civilization: Readings and Reflections  Επιμέλεια: John Zerzan 
Feral House, 2005 (Ενάντια στον πολιτισμό: Αναγνώσεις και σκέψεις) 
 
Το βιβλίο προσφέρει μια ενδελεχή άποψη για τις βλαβερές συνέπειες του πολιτισμού και περιγράφει 

τις ιδέες από τις οποίες αναδύθηκε ο αναρχοπρωτογονισμός. Περιλαμβάνει κείμενα των Χ. Ντ. Θορώ, 
Φρέντι Πέρλμαν, Μάρσαλ Σάλινς, Πιερ Κλαστρ, Μαξ Χορκχάιμερ, Ιβάν Ίλιτς, Ούρσουλα Λε Γκεν κ.ά. 

Απόσπασμα από την εισαγωγή του Ζερζάν: «Αιώνες ουτοπικής παράδοσης στη λογοτεχνία και την 
πολιτική σκέψη της Δύσης αντικαταστάθηκαν πρόσφατα από ένα πανίσχυρο δυστοπικό ρεύμα, καθώς η 
ελπίδα αφήνει τη θέση της σε εφιαλτικές ανησυχίες. Αυτή η μετατόπιση ξεκίνησε τον 19ο αι., όταν σχεδόν 



 

 

κάθε μεγάλη προσωπικότητα, όπως π.χ. ο Γκαίτε, ο Χέγκελ, ο Κίρκεγκορ, ο Μέλβιλ, ο Θορώ, ο Νίτσε, ο 
Φλωμπέρ, ο Ντοστογιέφσκι, εξέφρασαν αμφιβολίες για τη βιωσιμότητα και το μέλλον του πολιτισμού. 
Τον καιρό που η τεχνολογία μετατρεπόταν σε μια παγκόσμια ενοποιητική δύναμη, κοινωνικοί 
επιστήμονες όπως ο Ντυρκέμ και ο Μάσαρικ σημείωναν ότι η μελαγχολία και η αυτοκτονία αυξάνονταν 
ακριβώς λόγω της προόδου του πολιτισμού. 

Με όρους της σύγχρονης πνευματικής καθοδήγησης, ο μεταμοντερνισμός, παρά μια ορισμένη ρητορική 
εξέγερσης, είναι απλώς η τελευταία προέκταση της μοντέρνας εκπολιτιστικής διαδικασίας. Παρά την 
ηθική του δειλία και το μηδενικό του περιεχόμενο, έχει συλλάβει πολύ καλά το τρομακτικό παρόν. 
Ταυτόχρονα, το περιοδικό Forbe’s στην 75η επέτειό του αναρωτιέται στο κεντρικό του άρθρο Why We 
Feel So Bad When We Have It So Good? (Γιατί νιώθουμε χάλια αφού είμαστε τόσο καλά;) και το απλό 
μότο «I can’t breathe!» εκφράζει τη σύγχρονη πραγματικότητα με ακρίβεια. 

Από κάθε στρατόπεδο, φωνές μας συνιστούν ότι δεν γυρίζει πίσω το ποτάμι της προόδου, της ακόμα 
μεγαλύτερης χάι-τεκ καταναλωτικής απομόνωσης. Πόσο κούφιες ακούγονται, καθώς αναλογιζόμαστε τι 
έχει χαθεί και τι, ελπίζουμε απελπισμένα, μπορεί ακόμα να σωθεί.» 

 
6. Το ποίημα στη σελ. 68 είναι απόσπασμα από το Kunstneren mellem Oprorerne (Καλλιτέχνης 

ανάμεσα σε εξεγερμένους) του Δανού Poul M. Moller, 1837. 
 
  



 

 

 
ΒΙΒΛΙΑ ΤΟΥ ΙΔΙΟΥ ΑΠΟ ΤΙΣ ΕΚΔΟΣΕΙΣ ΕΞΑΡΧΕΙΑ 
 
 

 
ΚΡΟΥΓΚΕΡ – ΔΩΡΕΑΝ Ε-BOOK 
Δημήτρης Κωνσταντίνου Π. 
Ένα κούφιο πατρικό σπίτι με δηλητηριώδες τζάκι, ένα καπνισμένο υπόγειο κι ένα διατηρητέο ψηλά στην 
οδό Θεμιστοκλέους. Ένα ποτάμι με ανυποψίαστες μπράνες και ιδιοφυείς κουράδες μέσα του, μπίλιες 
λερωμένες με ούρα, σελίδες μαγαρισμένες με λέξεις κι ένας καθρέφτης που αντανακλά το χαμόγελο του 
ηλίθιου. Τύραννοι γονείς, εκμεταλλευτές επαναστάτες κι εγωιστές ποιητές, ώριμες μάγισσες νεανικών 
λαγόνων, νευρικές λολίτες και κυρίως η πόρνη με το τατουάζ πεταλούδας. Θεός, ελευθερία, αυτονομία, 
ατομικισμός και λογοτεχνία, ψυχαναγκαστικές αποστολές και ματαιοδοξίες, παρθενικοί έρωτες με 
τρομοκρατημένα και ανικανοποίητα πρόσωπα. 
 
 
 
ΓΙΑ ΤΟ «ΚΡΟΥΓΚΕΡ» ΕΓΡΑΨΑΝ: 
 
«...ο Κωνσταντίνου έχει τρόπους να βγάλει λάδι από την πέτρα.» 
Κ. Παπαγιώργης, περιοδικό LIFO 
«...Είναι μια μεστή δαγκωνιά του παρόντος ο Κρούγκερ, που έχει τη γεύση του μέλλοντος.» 
Αλ. Σχισμένος, περιοδικό ΒΑΒΥΛΩΝΙΑ 
«...Η ανάγνωση της νουβέλας του Δημήτρη Κωνσταντίνου συνοδεύεται από ένα είδος απόλαυσης για το 
ταξίδι και τη μύηση του ήρωα στη ζωή.» 
Πωλίνα Γουρδέα, www.bookbar.gr 
«...Κατ΄ αντιστοιχία προς τον Κρούγκερ, οσφρίζομαι ότι ο Δημήτρης Κωνσταντίνου, αν και 
πρωτοεμφανιζόμενος λογοτέχνης, γνωρίζει πού πατάει και γνωρίζει το σκοπό του. Το λέει κι ο ήρωάς 
του άλλωστε: "Το μόνο που θέλω είναι να κάνω τον εαυτό μου να αξίζει".» 
Δημήτρης Τσεκούρας, συγγραφέας 
 
  



 

 

ΒΙΒΛΙΑ ΤΟΥ ΙΔΙΟΥ ΑΠΟ ΤΙΣ ΕΚΔΟΣΕΙΣ ΕΞΑΡΧΕΙΑ 
 
 
 

 
ΝΤΑΡΚ – ΔΩΡΕΑΝ E-BOOK 
Δημήτρης Κωνσταντίνου Π. 
 
Μια σκοτεινή νουβέλα. 
Ένας βουβός αεροπόρος που έχει παραιτηθεί από τη ζωή και παραμένει εθισμένος στον ουρανό. 
Ένα θηλυκό πιράνχας που μέσα στην απελπισία του δείχνει τα δόντια του. 
Στο φόντο, δύο καταδικασμένες παιδικές ψυχές. 
Η σύγκρουση δύο κόσμων. Ο κόσμος του τυρβώδους, του ηδονιστή, του αμίλητου ονειροπαρμένου που 
πετάει στα σύννεφα, ενάντια στον κόσμο της μαθηματικής εξίσωσης, της εγκράτειας, της πολύλογης 
πυγμής που πατάει γερά στη γη. Ή, πώς καταστρέφονται οι ανθρώπινες ζωές· αυτές και οι επόμενες. 
Οποιαδήποτε ομοιότητα με πραγματικά πρόσωπα, γεγονότα ή καταστάσεις είναι εντελώς αυθαίρετη και 
πρέπει να προβληματίσει. 
 
 
 
  



 

 

 
 

ΕΚΔΟΣΕΙΣ ΕΞΑΡΧΕΙΑ 
Λογοτεχνία 

 
ΜΑΝΙΤΟΥΑΝΑ 

Wu Ming 
 

54 
Wu Ming 

 
ΑΛΤΑΪ 

Wu Ming 
 

Η ΦΘΟΡΑ 
Δημήτρης Τσεκούρας 

 
ΜΟΛΩΧ 

Αλεξάντρ Κουπρίν 
 

.Ο ΕΑΥΤΟΣ ΗΧΟΣ 
Γιώργος Γέργος 

 
ΦΛΕΒΑ ΠΟΥ ΣΠΑΕΙ 
Γιώργος Μπουρλής 

 
ΝΤΑΡΚ 

Δημήτρης Κωνσταντίνου 
 

UNABOMBER 
Δημήτρης Κωνσταντίνου 

 
ΚΡΟΥΓΚΕΡ 

Δημήτρης Κωνσταντίνου 
 

ΑΜΕΡΙΚΑΝΟΙ ΠΟΙΗΤΕΣ 
&ΠΟΙΗΤΡΙΕΣ ΤΟΛΜΟΥΝ 

Γιώργος Μπουρλής 
 

ΨΥΧΙΑΤΡΙΚΕΣ ΣΗΜΕΙΩΣΕΙΣ: 
ΠΕΡΙΠΤΩΣΗ Δ.Δ. 

Χαράλαμπος Μαγουλάς 
 

ΤΟ ΔΙΦΥΛΟ 
Δημήτρης Τσεκούρας 

 
ΕΜΕΙΣ 

Yevgeny Zamyatin 
 

  



 

 

 
 

 
 
 




