

















































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































































ΠΛΗΓΕΣ ΠΟΥ ΘΡΕΨΑΜΕ



ISBN: 
Σειρά: Ποιητικά διανύσματα

© ΕΚΔΟΣΕΙΣ ΔΙΑΝΥΣΜΑ & Ρούλα Τριανταφύλλου, 2015
ekdoseisdianisma@gmail.com
ekdoseisdianisma.blogspot.gr



ΡΟΥΛΑ ΤΡΙΑΝΤΑΦΥΛΛΟΥ

ΠΛΗΓΕΣ ΠΟΥ ΘΡΕΨΑΜΕ
 Ε Κ Δ Ο Σ Ε Ι Σ    Δ Ι Α Ν Υ Σ Μ Α

ΕΚΔΟΣΕΙΣ ΔΙΑΝΥΣΜΑ
ΑΘΗΝΑ * 2015





«Όταν οι άνθρωποι θέλουν να πονείς, 
μπορούνε με χίλιους τρόπους». 

Κώστας Καρυωτάκης, «Υποθήκαι»





-9-

Αντί προλόγου 

ΜΙΑ ΑΠΟΠΕΙΡΑ ΚΡΙΤΙΚΗΣ ΠΡΟΣΕΓΓΙΣΗΣ 
ΣΤΟ ΝΕΟ ΠΟΙΗΤΙΚΟ ΔΗΜΙΟΥΡΓΗΜΑ 

ΤΗΣ 
ΡΟΥΛΑΣ ΤΡΙΑΝΤΑΦΥΛΛΟΥ 
«ΠΛΗΓΕΣ ΠΟΥ ΘΡΕΨΑΜΕ» 

του Αντώνη Περδικούλη

Ο πόνος λαμπροφορεμένος διατρέχει ολόκληρο το 
σώμα της ποιητικής οικοδομής της Ρούλας Τρια-
νταφύλλου ( Η ποιήτρια γεννήθηκε στην Αμαλιάδα 
Ηλείας).
 
Ο θάνατος λές και ασάλευτος βράχος ριζώνει πεισμα-
τικά στον ρέοντα Λόγο της και δυσκολεύεται να απο-
κολληθεί. Μέσα από πρόσωπα ανθρώπων και δίπλα 
σε χαώδεις γκρεμνούς τρέχει ασθμαίνοντας η ζωή που 
περνά. Ένας ανασασμός βαρύς,γέννημα της Μοίρας 
που έστειλε την Κλωθώ να της γράψει τα άγνωστα.... 
Πένθιμος ασπασμός στην γλυκιά μνήμη, μέσα στην 
πηχτή σιωπή που επιβάλλεται αστραπηφόρα.
 
Η Λέξη στην γραφή της Ρ.Τ. φέρει στεφάνι ακάνθινο 
και αιματώνει το χαρτί. Όπου κι αν την αγγίξεις σε 
πονά, σε ξεκουφαίνει από κραυγές!!..



« .κραυγή μαρμαρωμένη στη σιωπή …..και ο γαρμπής 
αμείλικτος…..το τοπίο νεκρή φύση..»
Της ψυχής το σακί γεμάτο και βαρύ, προδρομίζει το 
αγγελόκρουσμα:
«..μη με πονάς άλλο καρδιά, κράτα κι ένα ψέμα για 
το τέλος..» 
Δεν ανθοφορεί η άνοιξη και το καλοκαίρι ερημικό. 
Ακατοίκητο τοπίο. Απογυμνωμένο, σαν την ψυχή που 
ο καθρέφτης των λέξεων μας αποκαλύπτει. Αυτή η 
εμμονική έλξη στον θάνατο, δηλαδή στο μαύρο και 
ασύλληπτο χώρο της ανυπαρξίας, δεν μπορεί παρά 
να πηγάζει από ασύλληπτο και κυρίαρχο Πόνο. 
 
« ..κανένας ήλιος δεν θα ζεστάνει τα τραύματα της 
νύχτας..», ένας στίχος που ομοιάζει με αφορισμό ή 
στην καλύτερη εκδοχή με απέλπιδα πνοή που παρα-
δίνεται... Προχωρώντας η βουβαμάρα του θανάτου 
θα σκεπάσει μάτια, χείλη, χαμογέλια. .Επιβάλλεται 
ακαταμάχητα:
 
«..μην απορείς με την πίκρα που νιώθεις στο στόμα..»
 
Για να εισβάλλει η ποιήτρια στην θάλασσα της Χί-
μαιρας, εκεί που μήτε τόπος,μήτε χαρά,μήτε κανάλι 
ευτυχίας πνέει,παρά η νηνεμία της Ουτοπίας:
 
«..στ’ αθεμέλιωτα σπίτια δεν ριζώνουν ελπίδες..»
 



-11-

Μια μακρόσυρτη μελαγχολία έχει εμφιλοχωρήσει 
στην πονεμένη γραφή της Ρούλας Τριανταφύλλου και 
τούτο διαλάμπει στους εξομολογητιικούς της τόνους. 
Η οδυνηρή κι αιμορροούσα νοσταλγία θαμπώνει κάθε 
εικόνα μιας αγέννητης ευτυχίας:
 
« ..ο νόστος απ΄ τη μια ,κι απ’ την άλλη εσύ. Λωτο-
φάγος που ξέχασες..»
 
Ό, τι καταρρακώνει την ποιήτρια πιο πολύ είναι η 
αδικία των ανθρώπων, η μικροψυχία, τα προσωπεία, 
η περισσεύουσα υποκρισία. Δεν νοεί μια κοινωνία 
ανθρώπων τόσο αγέλαστη, άτεγκτη , ανέραστη. Γι’ 
αυτό προτιμά να αυτοεξορίζεται στο νοερό κελί της 
ιδεατής χαράς της:
 
« ..εκ γενετής αυτοεξόριστοι σκαλίζουμε σκοτάδια , 
να δούμε το άπειρο..»
 
Πίσω απ΄το παράθυρο της αναχωρήτριας.. παραβγαί-
νουν στην ομορφιά τα πιο ελεύθερα στοιχεία:
 
«..ζωγραφισμένος με νερομπογιές ο δικός μου ουρα-
νός,ξεθωριασμένο γαλάζιο..»
 
Όμως μέσα σε όλο αυτό το μούχρωμα, να’ σου και 
ξεπετάγονται ηλιαχτίδες χαμόγελου, ακούγονται 



-12-

ξεπηδώντας τα θραύσματα μιας φωτεινής θεοδοσί-
ας—πρόσκαιρα μάλλον;
 
«..ο τοίχος έπεσε, το δωμάτιο πλημμύρισε 
φως..»,βλέπουμε τους στίχους ωραιότροπους και με 
τόση συμβολική αλληγορία να μεταβάλλουν την ατμό-
σφαιρα, κάνοντας την ίδια την ποιήτρια να εξανίστα-
ται μέσα σε μοτίβο μιας πολυπόθητης ρέμβης…Εδώ 
όλα τα στοιχεία,ήλιος, αέρας,ουρανός συγχωνεύονται 
σε μια δύναμη, αυτή που είναι και το πρώτο ζητού-
μενο στην Ποίηση,στην Συγκίνηση,η οποία ανακινεί 
τα εσώψυχα..
 
Έχω μελετήσει με προσοχή όλες τις ποιητικές κατα-
θέσεις της Ρ.Τ. έως τα τώρα. Τολμώ να πώ σήμερα ότι 
η γραφή της έχει ωριμάσει συγκριτικά με τις προη-
γούμενες, αναβαθμίστηκε ως εύρημα ποιοτικό, γιατί 
προφανέστατα διήλθε μέσα από φωτιά και σίδερο, 
δοκιμάστηκε, σφυρηλατήθηκε με έντονα βιώματα, 
πολλά διαβάσματα και ακόμη περισσότερη άσκηση, 
αφαιρέθηκαν πολλά περιττά ,για να αναδυθεί πιά μια 
Ποίηση εξόχως ρεαλιστική, αλλά και συμβολιστική, 
με το διάδημα της καθαρής κι ενίοτε ελλειπτικής 
γραφής.. Ιδού ένας στίχος που διασφαλίζει την πε-
ποίθησή μου αυτή:
 



« ..Ναούς χτίζω, τα λάβαρά μου καίω, αρνητής και 
λάτρης γίνομαι..»
 
H Ρ. T. έχει το αισθητήριο της ποιητικής ευαισθησίας 
σε υπερθετικό βαθμό. Η ποιητική της ασκητική είναι 
εμποτισμένη στον πόνο, αλλά και στον έρωτα, και 
όπως συνήθιζε να λέει ο πρωτοκορυφαίος Νεοέλληνας 
ποιητής Τάκης Βαρβιτσιώτης , «,,ένας ποιητής γράφει 
αληθινά και ωραία όταν είναι είτε πολύ πονεμένος είτε 
πολύ ερωτευμένος..» ( Ο Διάπλους του Καθρέφτη).
 
Άφησα επίτηδες για το τέλος το ποίημα ΧΡΟΝΟΣ, 
το οποίο μου άρεσε περισσότερο όλων και αβίαστα 
μπορώ να το χαρακτηρίσω ως θεσπέσιο δείγμα της 
καθαρής προσωπικής λυρικής γραφής της Ρούλας 
Τριανταφύλλου. Εξηγούμαι:
 
Oι προσωποποιήσεις αναδεικνύουν μιαν αίσθηση ζω-
γραφικής αναπαράστασης. Το επίθετο λειτουργεί 
ζωηφόρα, σα να ιερουργεί το όλο ποίημα. Τα ουσι-
αστικά-υποκείμενα οριοθετούν την κατεύθυνση του 
ποιητικού ενστίκτου. Μια πειθαρχία μελωδικότητας 
είναι φανερή, ένας ρυθμός που κάνει τον στίχο ευλύ-
γιστο , σαν χρυσαυγές φωταγώγημα. Επίσης αξιο-
σημείωτη είναι η μετρική τεχνική του ποιήματος. Αν 
πάλι επιχειρήσει κανείς να κάνει ηχηρή ανάγνωση του 
ποιήματος---στην ηχηρή ανάγνωση το κάθε ποίημα



αναμετριέται με το έχει του---τότε θα αισθανθεί, 
δίχως να χρειάζεται να εξηγήσει άλλο τι,την ομορφιά 
αυτή και την καθαρότητα των Λέξεων για τα οποία 
μιλώ. Ιδού, παραθέτω ολόκληρο το ποίημα για να το 
χαρεί και ο αναγνώστης;
« Αμείλικτος χρόνος……Ξέφρενος καβαλάρης
Αλίμενη θάλασσα……Αθώρητος βαρκάρης
Μοίρα ορίζει…………. Πέτρινη ανάσα
Άγνωρη γη……………..Άμορφη όψη
Θανάτου ανερμήνευτη……..»
 
Στο πλατύ το αλώνι της ευγενεστέρας των Τεχνών, της 
Ποίησης, όπου η ευλογία και η κατάρα συναντώνται 
πολλές φορές, όπου ο έρωτας κι ο θάνατος κονταρο-
χτυπιούνται ανελέητα, σε αυτό το αλώνι της ατέ-
λειωτης δημιουργίας, όπου η Ποίηση μεγαλώνει χωρίς 
να γερνά, η Ρούλα Τριανταφύλλου έχει τις αντέννες 
της γερές ώστε να συλλαμβάνει πάντα την καλύτερη 
γύρη των ανθών της έμπνευσης.
 
Οι ΠΛΗΓΕΣ ΠΟΥ ΘΡΕΨΑΜΕ είναι καρπός βιωμά-
των και παθών, έργο λυρικό πρωτίστως , αλλά ως το 
μεδούλι του τραγικό, κατακοσμούμενο από μουσικές 
και χρώματα που μπορούν να ερμηνευτούν ως βαθύς 
λυγμός.



-15-

Μακρυνός απ’ τη μία, ωστόσο συγκαιρινός και ζω-
ντανός ο Κώστας Καρυωτάκης είναι παρών, σα να 
διαλαλεί κι εκείνος μαζί με την ποιήτρια τον εύψυχο 
στίχο της:
«..νύχτα που αργεί να ξημερώσει η ζωή..»˟
 
1˟ το ίδιο σκεφτόταν κι ο Καρυωτάκης όταν έγραφε 
το ποίημά του ΝΥΧΤΑ, της συλλογής Ο ΠΟΝΟΣ ΤΟΥ 
ΑΝΘΡΩΠΟΥ ΚΑΙ ΤΩΝ ΠΡΑΓΜΑΤΩΝ, 1919: «..είναι 
αξημέρωτη νύχτα η ζωή.»
 

Αντώνης Περδικούλης
Ποιητής, Δοκιμιογράφος

Αύγουστος 2015





«Μαύρο μου κύμα η ελπίδα 
κι ο έρωτας μετέωρος καλπασμός. 

Καράβι χάρτινο η ψυχή 
με το κατάρτι μεσίστιο. 
Στο βάθος ένας άνεμος, 
μέτοικος μεσημβρινός». 





-19-

ΜΕΤΡΗΣΑ 

 
Μέτρησα τους ήχους της σιωπής, 
κραυγές που σημάδεψαν τον ήλιο. 
Σ’ αρχαίο καράβι 
-δυο κομμάτια, δυο στίχοι- 
χαράχτηκε η μνήμη στην πλώρη. 
Γεννήθηκα γη λησμονημένη, 
τυλιγμένη στου χρόνου τη σκόνη. 
Σε βιβλίο παλιό εικόνες παιδικές, 
Λεμονανθοί. 
Ζωγραφισμένος με νερομπογιές 
ο δικός μου ουρανός ξεθωριασμένο γαλάζιο. 
Κι ας αγνάντευα με μάτια αθώα 
των ονείρων τον κόσμο…



-20-

ΤΟΠΙΟ 

Κραυγή μαρμαρωμένη η σιωπή 
και ο γαρμπής αμείλικτος 
στα μερομήνια του Αυγούστου. 
Με τρύπια χέρια κράτησα 
σοδειά της Άνοιξης, κίτρινα φύλλα. 
Κι εσύ, ουρανέ, θύμωσες.
Τόσα χρόνια ποια γλώσσα μιλάς; 
Ο χρόνος μου στενεύει. 
Το ανοιχτό παράθυρο κορνίζα 
το τοπίο νεκρή φύση. 
Ψυχή μου, θάρρεψες να ονειρευτείς… 
Πάλι θα κάνει κατακλυσμό.



-21-

ΣΥΜΠΛΗΓΑΔΕΣ 

Τη δυστυχία έκρυψε σε ύπνο εφιαλτικό 
-ίδιο μ’ αυτόν που στέλνουν οι Ερινύες- 
Η μορφή του άλικο περίγραμμα νύχτας. 
 
Σαν μέταλλο οξειδωμένο στάζει της καρδιάς αίμα. 
Τον παρασέρνουν αναμνήσεις, τραγούδια των Σει-
ρήνων. 
Ο νόστος απ΄τη μια κι απ’την άλλη εσύ, 
Λωτοφάγος που ξέχασες. 
Και στη μέση αυτός να συνθλίβεται. 
Κούρσεψε τον χρόνο σε πεδίο μάχης. 
Σαν χορός μεταμφιεσμένων 
θεοί και δαίμονες, 
ρούχα και μάσκες όμοια. 
Συμπληγάδες που κλείνουν μέσα τους το θάνατο.



-22-

ΑΠΟΛΙΘΩΜΑΤΑ 

Βυθίζεσαι σε άναστρη νύχτα. 
Χάνεται η φωνή σου δίχως παρηγοριά αντίλαλου. 
Άπλωσες το χέρι κι έκαναν πως δεν το είδαν. 
Άφησες κραυγή θανάτου. 
Τάχα δεν την άκουσαν; 
Πληγή η περηφάνια πυρπόλησε το δειλινό. 
Έμεινες στους χειμώνες, να κουβαλάς βοριάδες. 
Την ερχόμενη άνοιξη -είπες- 
που δε θα με δεις, μην απορήσεις. 
Θα ξαναγίνω άνθρωπος.



-23-

ΕΡΗΜΙΑ 

Εδώ και καιρό στις πέτρινες ώρες, μέρα καινούρια δεν χάραξε. 
Ακούω τα βήματά σου στα καλντερίμια. 
Περίμενες να φύγει η νύχτα σαν σκόνη στο παλιό τραπέζι. 
Είναι αργά, 
κι εσύ, συλλογίζεσαι τους κύκλους που έκανε η ζωή, 
για αιώνιες κατακτήσεις 
μια απατηλή ανατολή. 
Σκληρή εποχή. 
Είπες: Η γη κοιμισμένη σε θλίψεις ισόβιες. 
Μην απορείς πως σαν χέρσα χωράφια μάς πήραν οι μπόρες. 
Δέντρα, εκεί γυμνά στου ποταμού την όχθη. 
Ρούχο παλιό η ζωή 
σκίζεται μπαλώνεται. 
Μη νοσταλγείς τα ταξίδια που σκαρώναμε, 
που δεν τολμήσαμε ποτέ μας… 
Πήγαν χαμένες οι φωτιές με τις γαλάζιες φλόγες. 
Αυτός ο κόσμος, 
σαν κάποιου Λίβα τη φωτιά δώθε κείθε μας σκορπούσε. 
Δε μοιραστήκαμε τίποτα ως τώρα κι ο χρόνος ζυγώνει. 
Δώσ’ μου τα χέρια σου, φίλε, 
δώσ’ μου 
ό,τι έχεις, έστω δυο δάκρυα, δυο στεναγμούς, 
πριν τα χνάρια μας σβήσουν στο δρόμο της φυγής. 



-24-

ΣΤΟΧΟΣ 

Στο στόχαστρο ανίερων επιθέσεων 
ένιωσες, 
γεύτηκες 
όλες τις πικρίες της ζωής. 
Τα μάτια σου εικόνες -χαλάσματα- διασχίζουν. 
Τώρα, 
γυαλί θρυμματισμένο, 
τζάμια ερημωμένων σπιτιών. 
Ό,τι σε πόνεσε –θυμάσαι;- το φωνάζεις. 
Σε ποιον άραγε απευθύνεσαι; 
Δεν υπάρχεις, παρά μόνο στων ματιών σου 
έγκλειστος τις εικόνες. 
Δεν τις άντεξες 
κι αθόρυβα σφάλισες τα μάτια.



-25-

ΑΡΧΕΓΟΝΗ ΓΗ 

Σε ωκεανούς τραβήξαμε κεραυνούς. 
Κλείσαμε στους ποταμούς, τις θάλασσες. 
Σε δέντρο χαράξαμε τα πρόσωπά μας, 
στη ρίζα του, στην ηρεμία του να εξαγνιστούμε. 
Στο θρόισμα των φύλλων του ν’ αποκρυπτογραφή-
σουμε. 
Ζητήσαμε με τόκο την ύπαρξή μας. 
Λουλούδι φύτρωσε στην έρημο, 
μια κραυγή. 
Πήρε ο ορίζοντας φωτιά απ΄το δικό μας αίμα. 
Κι εμείς στα τείχη μιας Βαβυλώνας 
υπνοβάτες βαδίζουμε στην καταστροφή πάντα.



-26-

ΜΟΝΟΛΟΓΟΣ ΕΝΟΣ ΑΘΛΙΟΥ ΡΟΛΟΥ 

 
Μήνας Σεπτέμβρης 
Το μεγάλο ρολόι στον τοίχο δείχνει 5:48’. 
Πέρα στον ορίζοντα πύρινες καμπύλες 
διαγράφουν τα βουνά. 
Σε λίγο θα ξημερώσει. 
Το λευκό σπίτι θα λουστεί και πάλι στο φως, 
στα χρώματα του ήλιου. 
Εκείνη θ’ αφήσει κλειστά τα παράθυρα. 
Κανένας ήλιος δεν θα ζεστάνει τα τραύματα της 
νύχτας. 
Κανένας δεν θα επουλώσει τις πληγές. 
Έτσι κι αλλιώς, ψηλά στον ουρανό σύννεφα ταξιδευτές 
με πέπλα θα τον καλύψουν -σαν έναν παράνομο 
εραστή. 
Μπροστά στον καθρέφτη χαμογελά, 
χορεύει, ξεγελά τον εαυτό της χρόνια. 
Κατά γράμμα τηρεί σενάριο άθλιου έργου, 
που εκείνος σκηνοθέτησε. 
Ένας μονόλογος και βουβοί λυγμοί διαπερνούν τους 
τοίχους. 
Σήμερα θα συντρίψει τα είδωλα, 
τον καθρέφτη, 
το πρόσωπο δανεισμένο από τ’ αγάλματα. 



-27-

Στις ευθείες γωνίες σπάζουν τα συναισθήματα φτερά 
πεταλούδας. 
Τέρμα στη διαδρομή της αιώνιας αναμονής.
Μήνας Σεπτέμβρης 
Το μεγάλο ρολόι στον τοίχο δείχνει 5:48’. 
Δεν την νοιάζει πια η θέση του ήλιου. 
Σε λίγο θα νυχτώσει. 
Μαζί με τη νύχτα θα ’ρθει κι ο θάνατος, 
φορώντας τη μάσκα σκηνοθέτη ενός άθλιου έργου. 



-28-

ΑΝΕΜΟΔΕΙΚΤΕΣ 

Το άγγιγμα της μνήμης ενός λεπτού πληγή.



-29-

ΣΤΙΓΜΑ 

Αφυδατωμένη μνήμη γαντζώνεται σ’ ερείπια. 
Αναπνέεις με τεχνική υποστήριξη. 
Στο δωμάτιο βασιλεύει σιωπή. 
Νυχτερίδα στο διάδρομο φρουρεί όνειρα. 
Περιθάλπεις προσευχές συρραφές σε δέρμα. 
Υλοτόμος φορώντας ρούχα της τρέλας 
φυτεύεις φθαρμένες ελπίδες. 
Κόκκινος ο άνεμος στην ακινησία του χρόνου. 
Σύννεφο αλμυρό η μέρα. 
Πουθενά γλάροι, πουθενά καράβια. 
Μονοδρομήθηκε ο πόνος. 
Επιστράτευση στο πουθενά. 
Με αόρατα μάτια διανύεις γδαρμένα χιλιόμετρα. 
Σκόνη τρυπώνεις σε υδάτινες ρωγμές. 
Κάπου εκεί 
μέσα στ’ όνειρο, 
στην ελπίδα, 
στο ψέμα, 
στην αλήθεια… 
Κάπου εκεί… 
στο πάντα, 
στο τίποτα, 



-30-

στο χθες, 
στο τώρα 
Κάπου εκεί… 
μ’ ένα μύθο εξαργυρώνεις τη λήθη, 
σ’ ένα ποίημα δικαιολογείς αποτυχίες και ύπαρξη. 
Λίγο πριν τη νύχτα…



-31-

ΑΥΤΟΕΞΟΡΙΣΤΟΙ 

Εκ γενετής αυτοεξόριστοι 
-πάντα χθεσινοί- 
φυλακίζοντας για πάντα το’’ πάντα’’ 
γεμίσαμε τις τσέπες εμπειρίες 
-μαθήματα επιβίωσης- 
Μεθυσμένοι βαπτίζοντας κέδρους κατάρτια 
σαλπάραμε παρόντες απόντες 
σε πλοία αναζήτησης… 
Τρέμοντας μη ραγίσει τ’ όνειρο, 
κάψαμε τα χνάρια μας στην άμμο της ερήμου. 
Για αντιπερισπασμό ταΐζαμε μαύρα πουλιά. 
Άδικα… 
Ο θάνατος στ’ αμπάρι μην ακουστεί, 
με την κατηγορία ότι κλέψαμε το προνόμιο της ζωής, 
χτύπαγε αδιακρίτως. 
Τρεις μέρες μελάνιαζε τους ώμους μας. 
Ανέκφραστα τα πρόσωπά μας 
φορώντας αμαρτίες παλιών καιρών. 
Μέσα από δαιδαλώδεις δρόμους, 
νικητές και ηττημένοι, 
μαγεμένοι χειροκροτούσαμε. 
Πετύχαμε το αδιανόητο! 
Βρήκαμε την πόλη. 



-32-

Και τότε είδαμε φώτα ντροπής. 
Και τότε βρήκαμε σφραγισμένα ιερά. 
Μας είπαν: «Οι ναοί πρέπει να μείνουν αμόλυντοι».
Εκ γενετής αυτοεξόριστοι, 
σκαλίζαμε σκοτάδι να δούμε άπειρο. 
Αποτύπωμα μόνο αγγίξαμε της νύχτας 
σ’ ένα χαμόγελο ζοφερό. 
Στάζουν απ’ τα χείλη μας καρφιά. 
η ανάσα μας κρεμάστηκε σ’ αγχόνες 
Πώς χώρεσε τόση δυστυχία σ’ εκείνο το χαμόγελο; 
Πως;……



-33-

ΣΑΝ ΝΥΧΤΑ 

Έρημη πόλη, 
άγνωστοι δρόμοι. 
Και συ, σκιά περιπλανιέσαι. 
Τις σκέψεις αιχμαλωτίζεις, μην τύχει οι αναμνήσεις 
και σβηστούν. 
-Όπως μια κρύα νύχτα τα όνειρα σου- 
Τίποτα δε χάθηκε εντελώς.. 
Κι όμως, 
Ποιος μπόρεσε πίσω απ΄τη θλίψη σου να δει; 
Ποιος μπόρεσε στη σιωπή σου, τι έκρυβες να μάθει; 
Ποιος σε κείνες τις μεγάλες νύχτες του καιρού έβλεπε 
το δάκρυ; 
Ποιος; 
Σαν έρημη πόλη η ζωή σου ,σαν άδειος ουρανός. 
Ανακαλύπτοντας την αλήθεια, θρυμματίζεις τα δεσμά 
σου. 
Στην έρημη πόλη νυχτώνει. 
Σβηστά τα φώτα, στους άγνωστους δρόμους χάθηκες. 
Σα νύχτα στη νύχτα έσβησε κι η σκιά σου. 



-34-

ΖΩΗ

«Νύχτα που αργεί να ξημερώσει η ζωή.  
Δεν μας χαρίστηκε ούτε μια γλυκόπνοη ανατολή»



-35-

 ΣΑΝ ΚΥΜΑ ΦΕΥΓΕΙΣ 

Ανάμεσα 
σε θύελλες και κύματα 
σαν κύμα φεύγεις. 
Σαν σκιά γυρνάς στις όχθες των άστρων. 
Σε δρομάκια άγνωστης πόλης 
χάνεσαι 
συλλαβίζοντας τις αρνήσεις. 
Ερήμην ο χρόνος κυλά. 
Τις μέρες ξεχνάς, 
Κοιτώντας τους χρόνους που χάνονται. 
Στις ξεχασμένες γειτονιές που έπαιζες παιδί 
λες: Δεν με θυμάται πια κανείς…



-36-

ΤΗΣ ΞΕΝΙΤΙΑΣ 

Μη με πονάς άλλο καρδιά, 
κράτα ένα ψέμα 

για το τέλος. 



-37-

Ο ΤΟΙΧΟΣ 

Σ’ ένα δωμάτιο υγρό, σε βρήκε κι αυτό το βράδυ. 
Έξω απ’ το παραθύρι, πάγωσε ο ήλιος και μια βροχή, 
ματώνει το περβάζι. 
Κοιτάς γύρω σου, ένα κουτσό τραπέζι, 
ένα αδειανό ποτήρι κι ο τοίχος. 
Ο τοίχος που χωρίζει. 
Γυρνάς το βλέμμα, ψάχνοντας κείνη τη χαραμάδα. 
Το λιγοστό φως που έφερνε και σε συντρόφευε 
τώρα, δίχως ήχο η φωνή και στο βλέμμα η αγωνία. 
Ο ίσκιος του θανάτου κυματίζοντας επτά πέπλα, 
στήνει ξέφρενο χορό. Και συ, κοιτάς επίμονα τον τοίχο. 
Το φως φαντάζεσαι, 
τα χέρια απλώνεις, 
ανάμεσα στα δάχτυλα, 
αχτίνες αιωρούμενες και σκόνη. 
Μικρό πουλί, 
τραυματισμένο χελιδόνι. 
Πέταξες ,ψάχνοντας γενέθλια πατρίδα. 
Η ζήση σου ένας σταυρός, 
στα χείλη πικρό κρασί μοναχικό μεθύσι. 
Τώρα, μιαν άνοιξη, 
καρτεράς και συ, 
μια Κυριακή, 
μια Ανάσταση προσμένεις.
Ο τοίχος έπεσε. 
Το δωμάτιο πλημμύρισε φως. 



-38-

 «Ψυχή ,άφατό μου εσύ μυστήριο 
και γω, 

κερί που τρεμοσβήνει σε κάποιο ερημοκκλήσι»



-39-

ΑΙΜΑΤΙΝΟ ΠΟΤΑΜΙ 

Επτά μέρες κι επτά νύχτες. 
Άνοιξε ο ουρανός. 
Αίμα βροχή. 
Μουδιασμένη η γη 
το κόκκινο πώς να ρουφήξει. 
Οι αγέρηδες αντάμωσαν 
αλύπητα χτύπησαν τη στέγη. 
Εμείς βρήκαμε καταφύγιο 
στου παρελθόντος την κουβέρτα. 
Στην πονηρή φενάκη κλείσαμε τα μάτια μας. 
Ευχή για να περάσουμε καλά. 
Ξεπουλημένες συνειδήσεις, 
πλασματικές αξίες, 
ευημερούντες αριθμοί, 
στο αιμάτινο ποτάμι.
 



-40-

ΑΝΙΣΗ ΜΑΧΗ 

Η ελπίδα 
με το θάνατο μετριέται 

σε μια μάχης 
της φωτιάς.



-41-

«ΚΛΟΙΟΣ» 

Ατέλειωτη νύχτας ώρα. 
Βροχή θλιμμένα τραγουδά στη στέγη. 
Ξεχύνεται πόνος απ’ τα στήθια. 
Ο φόβος απλώνει παντού. 
Το πέρασμα του χρόνου δίχως φως, δίχως ελπίδα.. 
Θρηνώ ένα χαμό. 
Χιμαιρικά ερέβη ο χαμένος μου πλούτος. 
Τι να ’ναι αυτό που με πνίγει; 
Τι να ’ναι κείνο που βαραίνει την ψυχή κι αλυσίδα 
που με δένει; 
Τι να ’ναι αυτό και τι προσμένει; 
Μάης στην καρδιά της χειμωνιάς ποτέ δεν ξημερώνει 
Κι είναι το πέρασμα του χρόνου σκοτοδίνη που δια-
βαίνω –στο δρόμο με φώτα χίλια. 
Του χρόνου το πέρασμα κενό. 
Κι η παγωνιά με καίει. 
Ω, και βάνει ο νους μου δυο φτερά πουλί να γίνω. 



-42-

ΣΤΗΝ ΑΝΥΠΑΡΞΙΑ ΤΩΝ ΚΑΙΡΩΝ 

 
Κι έγιναν οι άνθρωποι θεοί. 
Ακονίζουν σίδερα, καυτά σπαθιά. 
Μαύρισε ο ουρανός, 
καμπάνες πένθιμες τραγούδια των πουλιών. 
Αλίμενη η νύχτα δυο σύννεφα ναύλωσε δίχως 
βροχή. 
Κι εγώ, έρημη  γη, ανάδελφη, 
με πανωφόρι παλιό, 
τρύπια παπούτσια, 
ξυπόλυτο μυαλό. 
Έσκυψαν πάνω μου πολλοί-κάτι να πάρουν. 
Στην τσέπη ένα χαρτί: Κρατώ στα δόντια την 
ψυχή. 
Φαντάσματα γλιστρούν απ’ τις γωνιές . 
Κρύβομαι από πειρατές. 
Με πλάγιο ήχο θα στο πω: «Κοίτα, μας πρόδωσαν 
οι καιροί» 
Γίνετε αντίλαλος η φωνή: «Σαν από θαύμα επιζώ» 
Πνίγομαι, πρέπει να φύγω. 
Νιώθω ένα τράνταγμα. 
Ξημέρωσε. 
Με τρόμαξες… 
όνειρο ήταν. 



-43-

Ο εφιάλτης είναι δω. 
Κομμάτια του καιρού. 
Στις εκβολές του τίποτα 
Χάραξε η θάλασσα 
ταξίδια αλαργινά, 
μα ούτε δέντρο ούτε πουλί. 
Στην τσέπη το χαρτί να μου θυμίζει το κενό 
Στην ανυπαρξία των καιρών. 



-44-

ΟΥΤΟΠΙΑ 

Στα αθεμέλιωτα σπίτια, 
δε ριζώνουν ελπίδες.



-45-

ΡΩΓΜΕΣ 

Ώρες ναυαγισμένες του κόσμου οι σιωπές 
Μέρες κουρελιασμένες φώναζαν: 
«Ένα ποτάμι ακολουθεί… ένα ποτάμι». 
Στην όχθη του θυμήθηκα δυο ρωγμές 
του ήλιου χέρια που δεν πρόλαβαν. 
Νύχτας αλμυρό νεφέλωμα 
σε δέντρου εκατοχρονίτικου σκιά 
αποκοιμήθηκα…



-46-

ΛΑΤΡΕΙΑ 

Ναούς χτίζω, 
μύστης θείας λατρείας 
ακόλουθος μιας αιώνιας 
λιτανείας. 
Και αποστάτης.. 
τα λάβαρα μου 
καίω. 
Αρνητής και λάτρης 
γίνομαι. 



-47-

«Να’χα φτερά να πέταγα στα ουράνια νέφη 
Ψηλά απ τ́ης γης την περηφάνια»



-48-

ΜΑΡΙΟΝΕΤΕΣ 

Η παράσταση στήθηκε. 
Απαίτησαν τους ρόλους σωστά να παίξουν. 
Πρωταγωνιστές; Κομπάρσοι. 
Θεατές; Θεατρίνοι. 
Εν απουσία ο σκηνοθέτης.



-49-

ΑΤΙΤΛΟ 

Γερασμένοι μποέμ πίνουν την τελευταία γουλιά του 
κρασιού τους, 

καταπίνουν την μπουκιά τους. 
Πέφτοντας να κοιμηθούν, έφυγαν μαζί με τ’ όνειρά 

τους. 
Κι εμείς μάθαμε τους υποθετικούς λόγους 

«ύπνος, θάνατος δίδυμος αδελφός» 
Και σαν νέοι που ήμασταν, τα περνούσαμε όλα στα 

ψιλά. 
Δύσκολα ανακτώνται τα χαμένα ποιήματα. 

Ο προβληματισμός του ποιητή, 
η ανία της καθημερινότητας, 

φτηνές εμπνεύσεις, 
παραλήρημα, 

μακάβριοι συνειρμοί. 
Οι στίχοι στο χαρτί γελοιογραφίες. 
Όλοι και όλα φθείρονται, πεθαίνουν, 

γεννιούνται στον αέναο κύκλο της ζωής. 
Κι εσύ με ρωτάς αν κοιμήθηκα χθες ή αν έβγαλα 

βόλτα τον σκύλο…



-50-

ΝΑΡΚΙΣΣΟΣ 

Κουρνιάζω σε λέξεις. 
Φτιάχνω ποιήματα. 
Μέσα μου κήποι αυθαίρετοι. 
Υποβόσκει ανεκπλήρωτη παραίσθηση 
Μια φωνή, μια βροχή αλλάζει το πλάνο. 
Σε λίμνη καθρεπτίζεται νάρκισσος. 
Ω με τι ωραίο πλάσμα εξισώνεις το χαμένο χρόνο 
στοχασμοί, φιλοσοφίες. 
Διαμελίζεις ιμάτια σαν ιερόδουλη. 
Με μύρο ξεπλένεις την αυθαιρεσία. 
Μαινάδα σκέψη καταμεσής το ρήμα βρέχει. 
Κρυώνω στη μοναξιά των στίχων. 
Πιο πέρα καθρεπτίζεται νάρκισσος. 
Σε γνωρίζω. 
Άδοξος ποιητής, πρώτη τάξη, θρανίο δεύτερο. 
Εγωισμός ο δάσκαλος επί παντός επιστητού.



-51-

ΜΙΛΩ Σ’ΑΛΛΗ ΓΛΩΣΣΑ 

 
Μιλώ σ’ άλλη γλώσσα, 
τώρα, σ’ άλλον ορίζοντα. 
Ρεμβάζω χρώματα, 
παραλήρημα ψυχής, 
σχήματα αντικατοπτρισμού πιστά. 
Αρώματα ξυπνούν αναμνήσεις 
Πιάνομαι σε παραμύθια 
κόκκινες κλωστές. 
Αγάπη. 
Φωτιά, κρύο, αστραπή 
και ο καιρός κρατάει μυστικά.



-52-

ΔΡΟΜΟΛΟΓΙΑ

Γνώριζε δρομολόγια, σταθμούς, γκρίζα βαγόνια.
Γεμάτος προσμονή σε σταθμό μεθοριακό,
στο τελευταίο σκαλοπάτι.
 
Ένα μαντήλι, ένα φιλί, ένα δάκρυ
κάποιας που αγάπησε πολύ
κι ο χρόνος τους χωρίζει.
 
Δρομολόγιο η ζωή του
με εισιτήριο  ληγμένο  στην τσέπη
Χωρίς καθυστερήσεις, χωρίς αλλαγές.
 
Παράλληλες γραμμές εσύ κι εγώ.
Στις αποβάθρες ξεχασμένη η αγάπη.
Το σφύριγμα των συρμών μουσική μελαγχολική
σαν χωρισμός, σαν τρένο,
σαν δρομολόγιο σε σταθμό λησμονημένο.



-53-

ΠΕΤΡΙΝΑ ΟΝΕΙΡΑ 

Σε γκρίζο τοπίο, στο μεταίχμιο του χρόνου 
Σε μια στροφή , σ’ ένα στίχο ανταμώσαμε . 
Τη μοναξιά μας αποσκευή μόνη, αυτή. 
Ταξίδι έταξες , καράβι πέτρινο ναύλωσες 
-τα όνειρα μου. 
Άνεμος εγωιστής φύσηξε αλύπητος βοριάς. 
Τα πανιά ,κομμάτια της ψυχής ,δεν άντεξαν 
-μάτωσα στα δυο σου χέρια- 
Και κει, 
Σε κείνη τη στροφή, 
χάρισμα στων ονείρων το θάνατο, 
μ’ άφησες.. 
Στη μοναξιά αυτών που ξέρουν 
για πάντα ν’ αγαπούν.



-54-

ΠΑΙΧΝΙΔΙ ΣΤΙΜΜΕΝΟ 

 
Σε συρτάρι παλιό , 
το συναίσθημα κλείδωσα. 
Φιλί του Ιούδα. 
Με τ’ όνειρο θαμμένο και το «θυμάμαι» 
Ζώη πουθενά και συ 
πάτωμα ψηλό με άδειο βλέμμα 
Τα πιόνια κινείς, 
μισόν αιώνα 
κρυψώνα περίγελου. 
Χαρά στην ήττα μου. 
Τι κέρδισες; 
Στ’ χνάρια σου οι παρτίδες μου κλεμμένες



-55-

ΤΟ ΡΟΛΟΙ 

Μπορώ να πω έμαθα τον κόσμο, πριν συλλαβίσω. 
Με μπέρδευαν το Ρω, το Δέλτα. 
Κι αν τη ζωή ονομάσω αλφαβητάρι, 
ακόμα με μπερδεύει στις λέξεις. 
Στο πριν στο μετά στο σήμερα. 
Το τώρα των ανθρώπων. 
λόγια που γίνονται καρφιά και μαχαίρια. 
Δεν στάθηκα πολύ στο άλφα, 
τα λόγια σταματούν σ’ ένα απλό ωμέγα.



-56-

ΜΗΝ ΑΠΟΡΕΙΣ 

Θυμήσου 
κείνα τα λόγια που έλεγα: «Η ζωή μικρή και οι χαρές 
της λίγες». 
Ίσως γιατί αν τις έδινε πολλές και μαζεμένες, 
να μπουκώναμε, να μην πέφταμε με τα μούτρα 
σε γλυκό ταψιού σιροπιαστό και λιγώσουμε. 
Σε χρωματιστά χαρτάκια, διπλωμένες, 
λίγες καραμέλες και ζαχαρωτά 
με επικάλυψη σοκολάτας το ψέμα… 
Μην απορείς για την πίκρα που νιώθεις στο στόμα.



-57-

ΝΟΘΕΙΑ 

Δεν μου άρεσε να μπερδεύω τις γεύσεις 
κι ακόμα στο κρασί νερό δεν βάζω 
ούτε ζάχαρη στον καφέ. 
Και να με κερνά η ζωή αλήθεια στο ψέμα -λιωμένη- 
νοθευμένες γεύσεις, 
άντε να τις ξεχωρίσεις



-58-

Ο ΛΟΦΟΣ

Κάθε αυγή κινούσε για το λόφο.
Τα χνάρια του ένα σκυλί πιστά ακολουθούσε.
Καμάρωνε το δέντρο
που στα φυλλώματά του κάποτε
σαν παιδί τραγούδησε
για όνειρα και κατορθώματα.
Σαν έπεφτε το δείλι και γυρνούσε
τα βήματά του αργά
έσβηναν στην αυλόπορτα.
Κι όταν ανάλαφρα ο ύπνος
τον έπαιρνε στην αγκαλιά του
μες στο πυκνό σκοτάδι
πιστά τ’ αχνάρια του,
ο μόνος σύντροφός του,
ο σκύλος, τα φρουρούσε.



-59-

ΠΕΡΑ ΑΠ’ΤΗ ΓΡΑΜΜΗ ΤΟΥ ΟΡΙΖΟΝΤΑ 

Ήλιος ταξιδευτής, ντύνει τη μέρα με χρώματα. 
Στο περβάζι τ΄ ουρανού, δυο χελιδόνια ερωτευμένα.. 
-Κι όμως άνοιξη δεν έρχεται… 
Στο σύρμα του Μάη ένας Ιαμβικός ενδεκασύλλαβος 
λιάζεται 
Ο ρυθμός του παρασέρνει και μένα.. 
Και οι πληγές του κόσμου, 
Οι δικές μου πληγές, κλείνουν με ένα θάμα



-60-

ΟΙ ΓΛΑΡΟΙ

Αγριεύει η θάλασσα.
Πέταξαν οι γλάροι στης στεριάς τα μέρη.
Κακοκαιρία θα έρθει.
Κι εσύ, φουρτουνιασμένη μου ψυχή,
σε ποια κορφή θ’ ανέβεις;
Πού θα γαληνέψεις;
Το πέταγμα των γλάρων
θαρρώ
πως το ζηλεύεις.



-61-

ΧΑΡΑΖΕΙ 

Λησμονημένο σε χάρτη νησί. 
Δεν το αγγίζει θάλασσα, 
δεν το χτυπάει κύμα. 
Με πυξίδα σπασμένη το καράβι 
και οι φίλοι μακριά. 
Άνεμοι γλάροι σ’ αθώρητη στεριά. 
Άδειασε η φωνή , αδερφέ μου. 
Κανείς δεν είναι εδώ να δει το δάκρυ. 
Θ’ ανάψω φωτιές της αστραπής 
μια ανάμνηση φορώντας που πολύ αγάπησα. 
Θα ξεδιπλώσω το χρόνο μαγικό χαλί 
και να, είμαι στη λασπωμένη μας αυλή… 
Αριστείδη, Γιώργο, Πάνο, Αδερφέ… 
Σε ποια γωνιά άνθιζαν τα όνειρά μας; 
Σε ποια σκεπή έχτιζαν φωλιά τα χελιδόνια; 
Σε ποια αλάνα γελούσαμε, αδερφέ; 
Λησμόνησα την ιστορία του γκιόνη 
και η μάνα δεν ζει πια να μας την πει. 
Σε ποια νυχτιά να κλαίει ακόμη; 
Ένα νησί, 
ένας χάρτης, 
εγώ…
Πάνω σε στίχους χαράζει.



-62-

«Αντέχω γιατί είμαι ελεύθερη σ’ έναν στίχο»



-63-

ΤΑ ΒΡΑΔΙΑ 

Ο ήλιος έδυσε σε πορφυρό ορίζοντα.
Κλείνω τα μάτια.
Όλα μένουν ίδια. Πάντα ίδια.
Τα χρώματα της ίριδας, του γιασεμιού το άρωμα.
Ο αντίλαλος της πέτρας.
Το τραγούδι των γάργαρων πηγών.
Ίδια.
Στων δέντρων τα φυλλώματα το στροβίλισμα τ’ ανέμου.
Η μυρωδιά της νοτισμένης γης.
Το κελάηδημα του σπίνου.
Ίδια.
Τα γέλια των παιδιών στα ξέγνοιαστα παιχνίδια.
Οι φωτιές του Αϊ Γιαννιού, οι στάλες της βροχής στη στέγη.
Ίδια.
Του φεγγαριού τ ’ασημένιο φως καθρεφτίζεται στο κύμα.
Σεντόνι στρώνουν νυφικό στον ουρανό τ’ αστέρια.
Ίδια.
Θυμάμαι εσένα.
Και την αυγή… η αλήθεια.
Δεν είναι τραγούδι πια η ζωή.
Οι στίχοι αυτοί από ξεχασμένο παραμύθι.
Αλλά τα βράδια -σαν κλείσω τα μάτια-
αιχμάλωτη η καρδιά και η ψυχή παραμιλούν



-64-

σε χρώματα ήχους αρώματα.
Τα βράδια όλα μένουν ίδια.
Πάντα ίδια.



-65-

TΡΑΓΟΥΔΙ 

Έτσι μεγάλωσα. 
Με μια φέτα ψωμί βρεγμένη και ζάχαρη, 
ένα τσαμπί σταφύλι και του ώριμου σύκου τη γεύση. 
Δίπλα στα πέτρινα πηγάδια έπαιξα 
στις χούφτες χώμα, νερό κι αρώματα. 
Κλείδωσα την αλμύρα της θάλασσας στο στόμα. 
Στα περήφανα κυπαρίσσια είδα τη ζωή. 
Σε λόγγους και ρεματιές, πάνω από δάση 
Ατίθαση, φτερά αετού άνοιξα. 
Και με όλους τους ήχους τα παιδικά μου χρόνια 
τραγούδησα στο κελάρυσμα των πηγών. 
Έτσι μεγάλωσα
.



-66-

ΑΥΛΑΙΑ

Καιρός πια
να σταματήσουν οι μουσικές

να σβήσουν τα φώτα
να πέσει η αυλαία

να βγουν οι μάσκες…
Ίσως αληθινοί φανερωθούμε στα παρασκήνια.



-67-

 ΑΝΤΙ ΕΠΙΛΟΓΟΥ

Οι λέξεις περνούν σαν τα περιστέρια, ή τους γλάρους 
πάνω απ’ τα κεφάλια μας και η ποιήτρια διαλέ-
γει να ανοίξει δρόμο έκφρασης, δρόμο μιας κοινής 
συναισθηματικής κατανόησης. Δεν παίρνουμε τοις 
μετρητοίς τα όσα λέγονται, έτσι κι αλλιώς οι λέξεις 
είναι κύμβαλα αλαλάζοντα, χαλίκια που λάμπουν 
στις αμμουδιές, η ποίηση απευθύνεται στο μυαλό 
της ψυχής και τα λόγια είναι για να ξυπνήσουν από 
τη νάρκη κρυμμένες αγωνίες και φοβισμένα όνειρα. 
Αλλού είναι το βάθος, αλλού η ουσία. Εντυπωσιάζει με 
την ευρηματικότητα των φράσεων. Εξορκίζει τη θλίψη 
και τη μοναξιά, φωνάζοντάς τις με τα μικρά τους 
ονόματα, ανοίγοντας έτσι παράθυρο για τη χαρά. «Ο 
τοίχος έπεσε//το δωμάτιο πλημμύρισε φως». Διαρκώς 
ταξιδεύει, άνεμοι και κύματα έχουν συνωμοτήσει 
«Καράβι χάρτινο η ψυχή// με το κατάρτι μεσίστιο». 
Διαρκώς φεύγει «Σαν κύμα φεύγεις». Αν μιλά για 
το θάνατο, είναι γιατί θέλει πλημμύρα ζωής, αν μιλά 
για το σκότος είναι γιατί επιθυμεί φως. Μέσα στην 
απόγνωση ανοίγεται ουρανός αναστάσιμος.

Χρίστος Γεωργούσης
Συγγραφέας







ΤΟ ΒΙΒΛΙΟ ΠΛΗΓΕΣ ΠΟΥ ΘΡΕΨΑΜΕ 
ΤΗΣ ΡΟΥΛΑΣ ΤΡΙΑΝΤΑΦΥΛΛΟΥ 
ΣΕΛΙΔΟΠΟΙΗΘΗΚΕ ΚΑΙ ΣΤΟΙ-
ΧΕΙΟΘΕΤΗΘΗΚΕ ΨΗΦΙΑΚΑ 
ΤΟΝ ΣΕΠΤΕΜΒΡΙΟ ΤΟΥ 2015






