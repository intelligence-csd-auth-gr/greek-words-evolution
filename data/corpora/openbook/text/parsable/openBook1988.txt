











































    

        
 
 
 

                 ena 
                                                                                                        
 
                                                       Βασίλης Κ. Αθανασιάδης 
 
 
 
 
 
 



            Η πόρτα  
 
Χτυπάει μια πόρτα συρτωμένη,  
ένα χέρι από το χτες,  
που επιμένει πιο πολύ τις Κυριακές. 
Τις Κυριακές που μοναχές κυλούν στο βράδυ,   
να  κρυφτούν μες στο σκοτάδι  
και ν' ακουμπήσουν το φορτίο, που 'γινε χέρι 
και χτυπάει την πόρτα και τις κυνηγάει,  
για να ζητήσει ότι έχει χάσει 
κι ότι δεν έδωσε η ζωή ,  
η ότι έδωσε αλλά δεν έχει φτάσει. 
Χτυπάει  μια πόρτα δίχως φώτα,  
σκουριασμένη κλειδαριά,  
χορταριασμένη διψασμένη από ένα γεια. 
Κι αν μπήκε κάποιος  
τόσα χρόνια που' χει να σκωθεί  η αμπάρα,  
είν' η βροχή και τα χαρτιά του ταχυδρόμου, 
πριν χορταριάσει  
και κλείσει μέσα τις φωνές του ραδιοφώνου, 
τις μυρουδιές απ ' την κουζίνα,  
τα βήματα του διαδρόμου  
και τα δυο χέρια που τραβάνε τα πατζούρια,  
όταν τ' απόγεμα γίνεται βράδυ  
κι ίσως αργά το μεσημέρι.  
Πονάει  μια πόρτα ξαπλωμένη,  
από τη ρίζα ξηλωμένη, 
με χόρτα μισοσκεπασμένη,  
δίπλα στις πέτρες και στο χώμα,  
πού ήτανε τοίχος ως τα χτές.   
Σπασμένα πόδια από καρέκλες και τραπέζια,  
κάδρα, κανάτες, γυαλικά , ασημικά,  
μπλεγμένα μέσα στην κουρτίνα,  
να περιμένουν τον "ψαρά", να σκώσει δίχτυα  
και να βρει τους θησαυρούς απ' τα παλιά. 
Κι ανάμεσά τους κι από πάνω τους,  
πατούν και τριγυρίζουν  με θυμό,  
χαρές και λύπες, αγωνίες  
και παλιές φωτογραφίες,  
που τρόμαξαν απ' τις  φωνές  του σιδερένιου λιονταριού 
κι από τον κόσμο αυτόν τον άγνωστο τον φρέσκο,  
που είχε πληρώσει και καρτερούσε 
να  μπει στο νέο του παλάτι... 
 
 
 
 
 
            
 
 
 
 
 
 
 
 
                                                                                                                                                         
                                                                                                                                                                                                     
                                                                                                                                               2 



           Φεύγω 
 
Όταν γελώ κάνω ένα βήμα, 
άλλοτε πίσω, άλλοτε μπρος,  
σαν τον αφρό μετά 'π' το κύμα.  
Όταν θρηνώ σε προσπερνώ  
και φεύγω μπρος   
κι άλλοτε μένω  πίσω μόνος.   
Μα με το γέλιο ή με το θρήνο,  
με το πίσω ή με το μπρος,  
το ζήτημα είναι να νικήσω .  
Και να νικήσω το θεριό,  
που είναι βράχος ή γκρεμός,  
που είσ' εσύ, που είμ' εγώ,  
καμιά φορά μαζί κι οι δυο .  
Μα είτε  χάσω είτε κερδίσω,  
θα μείνω εκεί που θα βρεθώ,  
είτε μαζί σου η μοναχός,  
δεν θα γυρίσω πάλι πίσω.  
 
 Όταν μιλώ σε προσκαλώ,  
μεσ' στο μυαλό,  
με τον πηλό πλάθω δυο χείλια  
κι από το βλέμμα σου πιο κάτω  
τα θυμάμαι. 
Όταν σωπαίνω , 
πόρτες πίσω μου βαριές,  
όλα τα κρύβουν  
κι αυτά που κόβουν τα φτερά   
κι αυτά που δίνουνε χαρά  
και στο σκοτάδι κάθε βράδυ ξανανοίγουν. 
Μα είτε μιλώ είτε σωπαίνω  
κι όταν ζω κι όταν πεθαίνω,  
δεν θέλω χάρες,  δεν ζητώ,  
μα περιμένω  
ως τη μεγάλη μου αντοχή,  
μέχρι την άλλη μου ψυχή,  
να σε ξεχάσω,  
οι ψυχές, θυμούνται μόνο τα μελλούμενα... 
 
Όταν σε θέλω σε ξορκίζω  
κι όπως το πνεύμα το κακό,  
στα όρη στ' άγρια βουνά  
το φόβο μου γκρεμίζω  
και  ανεβαίνω πιο ψηλά  
για να μου φέρνεις σαν κουκίδα,  
να με ζορίζει να σε δω,  
να σε μποδίζει να με φτάσεις  
κι αφού γλυτώσω  και με χάσεις,  
νύχτα 'πό 'δώ να μην περάσεις,  
γιατί  'μαι μόνος και μικρός  
τα βράδια  που 'μαι μοναχός, 
μη με τρομάξεις. 
Κι είτε με φτάσεις  
κι αν δεν προλάβεις και με χάσεις,  
θα 'ναι το χέρι σου μακρύ  
όταν με θες  
και θα κονταίνει   
όταν δε θέλεις να με πιάσεις... 
                                                                                                                                               3                                                                  



 Όταν θα φεύγω θα τα μοιράσω  
και τα δικά μου θα σου χαρίσω  
και τα δικά σου θα τα φυλάξω  
και θα πετάξω, γιατί έχω όρκο,                                                                                                                                                          
όταν σ' αυτή τη γη πατώ,                                                                                                                                  
μόνο μαζί σου,  
μόνο μέσ' στην αγκαλιά σου. 
Μα είτε στη γη μαζί σου  
αρχίσω να τελειώνω,  
είτε με βρει το τέλος  
με φτερά στον ώμο,  
να με θυμάσαι,  μη σε χάνω,  
κοίτα ψηλά, για να σε φτάνω. 
Γιατί αν την πόρτα δεν ανοίγεις, δεν υπάρχω  
κι αν δεν με ψάχνεις, δεν σε περιμένω να 'ρθεις  
και ο μόνος τόπος να βρεθούμε,  
κάποια στιγμή παλιά... 

 

 

        
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
                                                                                                                                               4 



  Θνητός ή βασιλιάς 
 
Για μία θέση σ' ένα τραπέζι,  
πρέπει να φτάσεις πριν ξεκινήσεις... 
για λίγο χώρο σ' ένα κρεβάτι, 
μη με φωνάξεις, να μου μιλήσεις.. 
Σήμερα νωρίς, αύριο αργά, 
θέση μη ζητήσεις, 
εκτός αν γεννήθηκες βασιλιάς...  
Οι θέσεις ήταν, είναι και θα είναι κλεισμένες  
για τους θνητούς... 
 
Μ' αν δείχνεις αθάνατος,  
χαίρε ως το τέλος 
και μη σε νοιάζει για μετά,  
φτιάξε μιαν άλλη αρχή  
και γίνου άτρωτος ξανά  
μέχρι το βέλος. 
Και κάνε ευχή,  
να δεις αν είναι πριν απ' την αρχή,  
όπως μετά 'π' το τέλος. 
Να 'ναι σκοτάδι,  να 'ναι φως,  
να 'ναι βουνό, να 'ναι λιβάδι,   
τι να 'ναι πριν, να 'ναι πηγή; 
Και τι μετά, να 'ναι πηγάδι; 
 
Κι όντας θνητός  
κι αν πριν απ' την αρχή  
και ύστερ' από το τέλος ταξιδέψεις 
κι  όλα τα μυστικά  τους κλέψεις, 
σκέψου με τη φωνή  
που εδώ θα μου τα φέρει 
κι αν είμ' εδώ θα τα φυλάξω,  
να τα τραγουδώ  
σ' αυτούς που λείπουν,  
για να ξέρουνε τα στέκια, 
στο βουνό η στο λιβάδι,  
στην πηγή ή στο πηγάδι, 
να ξαποσταίνουν το δικό τους βράδυ... 
Κι έτσι ότι απάνω δε θα βρεις,  
κάτω θα συναντήσεις,  
είτε  θνητός η βασιλιάς. 

 

 

 

 

 

 

                 
 
 
 
 
                                                                                                                                               5 



     Το 41ο  κύμα 
 
Τώρα που είμαι σίγουρα  έξω απ' όλα 
τώρα που το λαχείο κλήρωσε  
και δε με πλήρωσε. 
Τώρα είμ' ελεύθερος,  
το πιο μικρό μου βήμα, 
με πάει ταξίδι μακρινό, 
περνάει το πιο ψηλό βουνό, 
δε θέλει ζόρι,  
είναι σα να ποθείς μια κόρη, 
για να την φτάσεις  μόνο σκέψη 
κι αυτή τρελή να σε πιστέψει. 
 
Τώρα λοιπόν θα κάνω τόσα... 
ούτε κι εγώ  δεν ξέρω πόσα, 
θα πάρω απ' όσα μου χρωστάω, 
όσα μπορώ να κουβαλάω, 
θα γίνω πιο ρομαντικός,  
πιο μαλακός,  πιο πειστικός. 
Τώρα θα τρέξω, θα σε πιάσω, 
τώρα δεν έχω τι να χάσω. 
Τώρα  θα βγω από την άλλη 
και θα μαζέψω να σου στείλω 
όσα έχεις μέσα στο κεφάλι 
και θα σου τα χαρίσω πάλι. 
 
Τώρα όπως πίνω τον καφέ μου, 
όπως διαλέγω απ' το μπουφέ μου, 
έτσι αργά σε περιμένω  
και μόνος μένω, 
απ την αρχή  να ξεκινήσω 
να σε γκρεμίσω η να σε χτίσω,  
να σε ρωτήσω η ν' απαντήσω 
κι απ' έξω να σε φυλακίσω. 
Κι αν περιμένεις να γυρίσω,  
μίλα σιγά, φυλάξου πίσω 
και δώσε μου το πανωφόρι,  
σκυτάλη να σου το κρατήσω, 
να στο φοράω τις κρύες νύχτες 
και να στο κρύβω το πρωί. 
 
Λοιπόν ας κάνω  ένα βήμα ,  
μακρύ, ψηλό, πάνω απ' το κύμα, 
το κύμα το σαράντα ένα   
και τα σαράντα ξεχασμένα 
απ' την καρδιά κι απ' το μυαλό  
κι απ την ψυχή μου  ξεγραμμένα. 
Κι όπου κι αν φτάσω ότι απαντήσω  
κι αν έρθεις να σε συναντήσω, 
αν θες μαζί σου, αλλιώς, 
μέσ' στην καρδιά μου κλειδωμένη  τη δική σου, 
όλα τα πίσω τα χαρίζω, με συμβουλές, 
που γίνονται καινούργια, λαμπερά, 
σαν θες να ξέρεις άδειασε το σάκο σου,  
είναι πολύ μπροστά η χαρά... 

 

 
                                                                                                                                                                                 6 



      Ο χρησμός 
 
Ο ποιος;  Ο μάντης Τειρεσίας;   
Σήμερα δεν σας απαντά... 
βρίσκετ' εκτός υπηρεσίας. 
Για κάτι άνευ σημασίας,  
ίσως κι εγώ να σας βοηθούσα,  
θα το 'θελα, θα προσπαθούσα... 
Αλλιώς καλέστε την Τετάρτη,  
νομίζω τότε θα ξανάρθει, 
το γράφει και στο πρόγραμμά του... 
-Μα ξέρετε για τον καιρό... 
σήμερα πρέπει να τον βρω. 
Ας έβρισκα το βοηθό του, 
να ρώταγ' αύριο αν  θα βρέξει  
κι αν θα φυσήξει να προφτάσει  
η σκούνα στο νησί να φτάσει... 
Κι εσείς αν θα μπορούσατε  
λίγο να με βοηθούσατε,  
να φτάσω στο νησί μου σφαίρα,  
να μη με βρει εδώ άλλη μέρα,  
πρέπει να παντρευτώ, έχω γάμο,  
αλλιώς πάει η Αννιώ, τη χάνω! 
Ποτέ  δε θα με συγχωρέσει,  
αχ! πείτε μου εσείς, θα βρέξει;  
Μήπως φυσήξει ανάποδα; 
Έχει χαλάσει η μηχανή μου,  
κρέμομαι τώρα στο πανί μου  
και στο "χρησμό", να βρω το μάντη,  
παρακαλώ πείτε μου κάτι... 
κάτι να με παρηγορήσει  
και κάτι να με βοηθήσει ... 
Να με βοηθήσει να προλάβω,  
να φτάσω κι ας μην καταλάβω,   
πως με ποιο κόλπο μαγικό,  
στη χώρ' αμέσως θα βρεθώ,  
να ξυριστώ να χτενιστώ,  
βαρύ κουστούμι να ντυθώ  
και την Αννιώ να παντρευτώ. 
Κι όταν ξεμπλέξω και γυρίσω,  
τη σκούνα στο γκρεμό θα ρίξω  
και θα 'ρθω να σε συναντήσω,  
με την Αννιώ σφιχτά 'π' το χέρι,  
να φτιάξουμ' έναν  "Τειρεσία",  
που κι όταν λείπει θα τα ξέρει...  
κανένας να μην υποφέρει. 

 

 

 

 

      
 
 
 
 
                                                                                                                                              7 



    Ω  ξείν  αγγέλειν ... 
 
 Απ' τα παλιά όταν περάσεις, 
πίσω μην κάνεις μη σταθείς ,  
μα μην ξεχάσεις, 
τη μυγδαλιά να χαιρετήσεις  
και τα σκαλιά να κατεβείς, 
πίσω απ' το φράχτη της Διαμάντως,  
τη βρύση για να ξεδιψάσεις 
κι αν δε διψάς να την ανοίξεις,  
να θυμηθείς τα ξωτικά  
που τραγουδούν τα μεσημέρια.  
Πλύνε τα χέρια  
και τη συκιά να προσπεράσεις,  
στον ίσκιο της μην ακουμπήσεις,  
μην κοιτάξεις, μη μιλήσεις,  
γιατί "κρατάει", θα σου πάρει τη λαλιά,  
το 'παθε η χήρα η Μιχαλιά  
κι είναι βουβή σαράντα χρόνια  
απ' τα δαιμόνια.  
      
Να σταματήσεις στις αυλές  
κι αυτές που μείνανε   
κι αυτές που είναι κρυμμένες στο τσιμέντο,  
τα μάτια κλείνοντας, τις βλέπεις με παιδιά  
και πoια παιδιά, γνωστά παιδιά,  
που ζουν για πάντα στις φωνές  
που 'χει στ' αυτιά του το παιδί,  
που κρύβεται  στην άρνηση να μεγαλώσεις  χρόνια τώρα... 
Κι άμα κοιτάς τη μυγδαλιά,  
είχα κρεμάσει μια τριχιά...  
είναι δικιά μου η κούνια,  
κάνε λίγο, μη την κουράσεις όμως,   
γιατί έχει τρίψει  θα κοπεί ... 
Μη φτάσεις μύγδαλα, μη φας,  
τώρα έχεις πάρει πρωινό,  
δεν τρώμε τίποτα πριν απ' το μεσημέρι...  
πεσ' της μονάχα ευχαριστώ... 
ξέρει αυτή, θα καταλάβει...ξέρει. 
 
Το μεσημέρι να κοιμάσαι,  
να μην περάσει ο Μπούρης  
που μαζεύει τα παιδιά... 
αργά τ' απόγεμα ένας ένας,  
σιγά σιγά στο γηπεδάκι  
προς την πέρα γειτονιά, 
άλλος μια φέτα να "παλεύει"  
με μαρμελάδα  
κι άλλος ελείψει φέτας  
έχει ανεβεί στη μουσμουλιά,  
που 'ναι στην άκρη και την τρυγάει ...  
στο τέλος έρχεται κρατώντας  την κοιλιά. 
Κι όταν αρχίσει η μπάλα,  
χτύπα και για μας καμιά κλωτσιά  
και να προσέχεις τον Αντρέα,  
που παίζει άμυνα  
κι έχει γεμίσει με σημάδια την παρέα,  
και να προβλέπεις,  
να' σαι με τους νικητές,  
                                                                                                                                             8 



μετά τη νίκη ν' αγκαλιάζεις τους χαμένους...                                                                                                                      
Την Κυριακή, καθώς θ'  ακούς  
χιλιάδες βήματα σκαρπίνια* 
κι αλλάξει  ο ήχος σε τραγούδι,  
λίγο μετά την εκκλησία,  
κλείσε καλά τα φινιστρίνια  
και ρίξ' το στο γιαλό ,  
άστα όπως είναι και ξεκίνα  
και πίσω γύρνα,   
εδώ στο "μέλλον" σε περιμένουμε   
κι αθώοι μένουμε,  
για να μας φέρεις και λίγο χώμα  
και μια μπάλα και μια σβούρα , 
και μια ρόδα,  
μη φέρεις μόνο τη σφεντόνα... 
Έλα στη βόλτα στην πλατεία,  
με τη ματιά, τη μυρωδιά,  
απ' την παλιά την πολιτεία,   
κράτα φωνές, κράτα εικόνες   
κι άφησε πίσω τις "πληγές"  
και τους χειμώνες... 

 

*Παπούτσια γυαλιστερά με σκληρό δέρμα δεκαετίας του '50 και του '60. 

 

               

 

        
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
                                                                                                                                             9 



     Στο τέλος...    
 
Στα λόγια σου σκαρφάλωσα 
μα το κλαδί σπασμένο 
κι ακόμα περιμένω 
να βγουν αληθινά. 
 
Στα μάτια σου κοιμήθηκα 
όνειρα στοιβαγμένα 
έκρυψα μόνο ένα 
κάτω απ' τη λεμονιά. 
 
Τα χείλη σου ξεκόλλησα 
και ρούφηξα δυο λέξεις 
που αξίζει να τις κλέψεις 
βράδυ με παγωνιά. 
 
Για να σε μάθω χάλασα  
της Κυριακής  τις βόλτες 
λουκέτα δίχως πόρτες 
μάνα χωρίς παιδιά. 
 
Και που δε σ' αναζήτησα 
στην παιδική ζωή μου 
γνώρισα την οργή μου 
μάχες χωρίς σπαθιά. 
 
Και που δε σε συνάντησα 
στις εξοχές στα μπάνια 
στης γειτονιάς τα χάνια 
στις βόλτες στις αυλές. 
 
Τώρα που σ' έχω αντίκρυ μου 
πόσο δε σε γνωρίζω 
τίποτα δε χαρίζω 
στα πόδια σου  πατώ... 
 
Τώρα πού 'χω τη δύναμη  
τώρα που αντέχω μόνος 
που ξεψυχάει ο πόνος 
δίπλα σου πολεμώ. 
 
Και πάρτα πίσω, κράτα τα 
όσα δε μου 'χεις δώσει 
όσα δεν έχω νιώσει 
κι όσα δεν έχω δει. 

 

 

 

                                                                                                                                                            10 


