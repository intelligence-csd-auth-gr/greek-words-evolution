



























Σιωπηλή πέτρα          1 
_______________________________________________________________________________________________________________________________________________________________________________________________________________ 

 

 

Ευρυδίκη Αμανατίδου 

Σιωπηλή πέτρα 
Μυθιστόρημα 



2                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

 
 
 
 

 
 
 

 
 
 
 
 

 

 
Η Ευρυδίκη Αμανατίδου σπούδασε Νομικά και ζει 
στην Αθήνα. Στις εκδόσεις Σαΐτα θα βρείτε τα έργα 
της: «Η Πολιτεία που δεν είχε Χριστούγεννα», «Ένα 
καπέλο για τον καθηγητή», «Ο ήλιος που έχασε τον 
δρόμο του», «Το συναχωμένο ηφαίστειο», «Το 
αεράκι και η καμινάδα», «Ο Δράκος και οι 
Σκορδοφάγοι Ιππότες (τα τέσσερα τελευταία και στα 
αγγλικά), τα μυθιστορήματα «Η ακριβή ανάσα του 
νερού», «Ο φύλακας στον φάρο» και «Αραμπέλα/τα 
όρια της πίστης», τη νουβέλα «Ημίφως», όπως και τη 
συλλογή διηγημάτων «Μαζί» που έγραψε με τον 
Γιάννη Λαμπράκη. Έχει μεταφράσει το μυθιστόρημα 
της Γκράτσια Ντελέντα «Μετά το διαζύγιο», τη 
νουβέλα του Ίζραελ Ζάνγκουιλ «Το μεγάλο 
μυστήριο του Μπόου» και το παιδικό μυθιστόρημα 
του Κάρλο Κολλόντι «Οι περιπέτειες του Πινόκιο -η 
ιστορία μιας μαριονέτας» που κυκλοφορούν επίσης 
σε ελεύθερη ψηφιακή μορφή από τις εκδόσεις Σαΐτα. 
Το έργο της «ένα καπέλο για τον καθηγητή» 
βραβεύτηκε από το Υπουργείο Πολιτισμού το 1991 
στην κατηγορία του παιδικού θεατρικού έργου. Το 
προσωπικό της ιστολόγιο είναι το 
http://evriam.blogspot.gr 



Σιωπηλή πέτρα          3 
_______________________________________________________________________________________________________________________________________________________________________________________________________________ 

 

 

ΕΥΡΥΔΙΚΗ ΑΜΑΝΑΤΙΔΟΥ 
 
 
 
 
 
 

Σιωπηλή πέτρα 
 

Μυθιστόρημα 

 
 
 
 
 

 
 
 
 



4                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ευρυδίκη Αμανατίδου, Σιωπηλή πέτρα 
ISBN: 978-960-629-004-6 
Ιούνιος 2018 
 
 
Φωτογραφία εξωφύλλου:  Ευρυδίκη Αμανατίδου 
 
Σελιδοποίηση:   Ηρακλής Λαμπαδαρίου 
    www.lampadariou.eu 
 
Η συγγραφέας φέρει την ευθύνη για την επιμέλεια του κειμένου. 
 
Εκδόσεις Σαΐτα 
Αθανασίου Διάκου 42, 652 01, Καβάλα 
Τ.: 2510 831856 
Κ.: 6977 070729 
e-mail: info@saitapublications.gr 
website: www.saitapublications.gr  
 
 
 
 
 
 
 
 
 
 
 
 

 

Άδεια Creative Commons 
Αναφορά Δημιουργού – Μη Εμπορική χρήση 

Όχι Παράγωγα έργα 3.0 Ελλάδα 
 
 
Επιτρέπεται σε οποιονδήποτε αναγνώστη η αναπαραγωγή του έργου (ολική, μερική ή 
περιληπτική, με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή 
άλλο), η διανομή και η παρουσίαση στο κοινό υπό τις ακόλουθες προϋποθέσεις: αναφορά της 
πηγής προέλευσης, μη εμπορική χρήση του έργου. Επίσης, δεν μπορείτε να αλλοιώσετε, να 
τροποποιήσετε ή να δημιουργήσετε πάνω στο έργο αυτό. 
Αναλυτικές πληροφορίες για τη συγκεκριμένη άδεια cc, διαβάστε στην ηλεκτρονική 
διεύθυνση: 
http://creativecommons.org/licenses/by-nc-nd/3.0/gr/



Σιωπηλή πέτρα          5 
_______________________________________________________________________________________________________________________________________________________________________________________________________________ 

 

 

 
 
 
 
 
 



6                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ιανουάριος 2002, Νότιο Αιγαίο 
 

«Δεν με νοιάζει πού θα το προσγειώσεις. Ας είναι και στην παραλία».  
Ο πιλότος κοίταξε με αμφιβολία τη μελαχρινή κοπέλα δίπλα του και μετά 

αυτό που στο μισοσκόταδο υπέθετε πως ήταν η παραλία. Μια ατελείωτη σειρά 
βράχων έμοιαζε να του χαμογελάει σαν ξεδοντιάρικο στόμα.  

«Είναι απλά αδύνατον» της είπε. 
Η Λυδία τού έριξε μια βλοσυρή ματιά.  
«Δεν σε πλήρωσα για να κάνεις διαπιστώσεις».  
Αν ήταν άλλη, θα τη χαστούκιζε… Ο πιλότος όμως σκέφτηκε το επιπλέον 

ποσό που είχε προστεθεί στην ήδη αστρονομική αμοιβή του και περιορίστηκε 
να της χαμογελάσει.  

«Θα δω τι μπορώ να κάνω» είπε και με μια απότομη μανούβρα στράφηκε 
στο εσωτερικό του νησιού, εντοπίζοντας ένα κατάλληλο σημείο. 

Ο θόρυβος του έλικα δεν ανησύχησε στο ελάχιστο τη Λυδία. Η παρουσία 
της ήταν αδύνατον να γίνει αντιληπτή. Κανένας δεν ερχόταν πια σε αυτή τη 
μεριά του νησιού, τουλάχιστον όχι μέσα στην παγωμένη χειμωνιάτικη νύχτα. 
Η ψηλόλιγνη κοπέλα άρχισε να πετάει τα πράγματά της έξω αδιαφορώντας 
για τον αέρα που είχε σηκωθεί από τον έλικα. Μόνο όταν σήκωσε τη βαλίτσα 
με τον φωτογραφικό εξοπλισμό, το βλέμμα της μαλάκωσε, σαν να είχε κάτι 
εύθραυστο στην αγκαλιά της. Λίγο προτού κατέβει, στράφηκε στη μεριά του 
πιλότου. 

«Ήσουν άψογος» είπε και με την ανάστροφη του χεριού της χάιδεψε 
φευγαλέα το πρόσωπό του. 

Αυτός της αντιγύρισε μια υποψία χαμόγελου, περίμενε ακριβώς δεκαπέντε 
δευτερόλεπτα και απογειώθηκε ξανά. 

Το σπίτι τής φάνηκε πολύ μικρό, ένα κουτί πάνω στο ύψωμα. Σήκωσε τους 
ώμους αδιάφορη κι έβγαλε το παλιό κλειδί από την τσέπη του παντελονιού 
της. Το μισοσκόταδο δεν την εμπόδισε να διακρίνει τους ιστούς της αράχνης 
πάνω στην ξεφλουδισμένη πόρτα. Ξεκλείδωσε και ρίχνοντας όλο της το βάρος 
στο ταλαιπωρημένο ξύλο, άκουσε τον υπόκωφο αναστεναγμό του. Η μυρωδιά 
της μούχλας την χτύπησε αμέσως στα ρουθούνια. Το κρύο έμοιαζε πιο 
διαπεραστικό μέσα στο σπίτι. Το ξεμανταλωμένο παντζουρόφυλλο κοπανούσε 
μονότονα επιτρέποντας στο λιγοστό φως του φεγγαριού να τρυπώσει στον 
χώρο.  



Σιωπηλή πέτρα          7 
_______________________________________________________________________________________________________________________________________________________________________________________________________________ 

 

 

Ακούμπησε προσεκτικά τη βαριά βαλίτσα στο πάτωμα. Χρειάστηκε άλλα 
δύο δρομολόγια μέχρι να κουβαλήσει και τα υπόλοιπα πράγματα μέσα. 
Κοίταξε τον ουρανό που είχε την απειλητική απόχρωση του άργιλου. Κατόπιν, 
έβγαλε τον φακό κι έφεξε στο σπίτι. Καθώς η φωτεινή δέσμη έπεφτε στιγμιαία 
στις επιφάνειες, τίποτα δεν της φάνηκε αλλόκοτο, παράδοξο. Γνώριζε την 
κάθε γωνιά, παρότι έκανε την πρώτη της επαφή με τον αφιλόξενο τόπο μόλις 
ετούτη τη χειμωνιάτικη νύχτα.  

Η εγκατάλειψη είχε αφήσει παντού τα σημάδια της. Η κοπέλα παρατήρησε 
με απάθεια τις σκισμένες κουρτίνες, το χώμα που μαζί με τις ακαθαρσίες των 
τρωκτικών κάλυπτε την κάθε επιφάνεια, τα λιγοστά έπιπλα. Αναμενόμενη 
φθορά…  

Χωρίς να δώσει καμία σημασία στην υγιεινή του χώρου, έστρωσε τον 
υπνόσακο, άναψε τη λάμπα πετρελαίου κι έβγαλε από το σακίδιό της το 
ημερολόγιο. Και μετά, χώθηκε με στρατιωτική πειθαρχία στον σάκο και 
αδιαφορώντας για τον αέρα που σφύριζε κι έκανε την πόρτα και τα παράθυρα 
να βροντούν, χάθηκε στις σελίδες του ταλαιπωρημένου χειρόγραφου.  



8                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

 

ΠΡΩΤΟ ΜΕΡΟΣ 

ΕΝΑ (Ημερολόγιο Ίριας Φλεριανού) 
 

Ιούνιος 1981, Αθήνα 
 

Κοιτούσα τα Προπύλαια μπροστά μου κι ήταν σαν να έβλεπα όλη την 
Αθήνα με άλλα μάτια. Ήμουν πια πτυχιούχος της Φιλοσοφικής. Τα χαρούμενα 
πρόσωπα γύρω μου ατένιζαν τον γαλανό ουρανό της Αττικής με υπερφίαλη 
αισιοδοξία.  

«Ε, ονειροπαρμένη!» με σκούντησε η Μυρτώ. «Πού τρέχει ο λογισμός 
σου;» 

«Σίγουρα χιλιάδες χρόνια πίσω» την πρόλαβε ο Κώστας. «Τη φαντάζομαι 
μετά καιρό, σκονισμένη, κάτω από τον καυτό ήλιο, να κοιτάζει με δέος τα 
θραύσματα ενός τερατώδους αρχαιολογικού ευρήματος».  

Ασυναίσθητα μόρφασα. Τερατώδης ήταν η επιμονή του να αποκαλεί τα 
θραύσματα θρύψαλα. Ακόμα και ο πράος Αλέξης τού έριξε ένα ενοχλημένο 
βλέμμα.  

«Γιατί δεν την αφήνεις ήσυχη; Η Ίρια υπήρξε η πιο επιμελής από όλους 
μας. Τουλάχιστον γι’ αυτήν, οι σπουδές είναι κάτι σοβαρό».  

Ο προστατευτικός Αλέξης κι ο οξύθυμος Κώστας... Παρά το ότι ήμασταν 
μια παρέα, ο Κώστας δεν με είχε συγχωρήσει ποτέ που τον είχα απορρίψει για 
να κουρνιάσω στην πάντα ανοιχτή αγκαλιά του Αλέξη. Όταν επιτέλους τα 
έφτιαξε με τη Μυρτώ, που φάνηκε πρόθυμη να ανέχεται τις ατέλειωτες 
ρητορείες του σχετικά με τον μόχθο του προλεταριάτου, αποφάσισα να 
δέχομαι τα καμώματά του σαν να είχα να κάνω με ένα κακομαθημένο παιδί. 
Αντίθετα ο Αλέξης δεν είχε εκφράσει ποτέ τις πολιτικές του πεποιθήσεις, κάτι 
που με ξεκούραζε. Εγώ πάλι, παρά τους δύσκολους καιρούς της 
Μεταπολίτευσης, χωρίς καμία τύψη έμενα αμέτοχη. Ας πίστευε ο καθένας ό,τι 
ήθελε, για εμένα όμως τα χρόνια των σπουδών αποτελούσαν όντως σοβαρή 
υπόθεση. Δεν είχα καμία διάθεση να γυρίσω στη Σύρο χωρίς το πτυχίο μου, 
ούτε και την πολυτέλεια να καθυστερώ τις σπουδές μου. Με την αδερφή μου 
παντρεμένη στη Βενετία και τη μητέρα μου ολομόναχη στο νησί, άφηνα τις 
ανησυχίες για τους άλλους και μελετούσα με εμβρίθεια το παρελθόν, 
κολλημένη σχεδόν στα ευρήματα της Εποχής του Χαλκού.  



Σιωπηλή πέτρα          9 
_______________________________________________________________________________________________________________________________________________________________________________________________________________ 

 

 

 
Το απόγευμα έχω ραντεβού με τον Παντελή Έξαρχο. Ανυπομονώ!  
Η Μυρτώ γούρλωσε τα μάτια όταν το έμαθε.  
«Σε κάλεσε ο Έξαρχος;» 
«Πού βρίσκεις το παράξενο;» 
«Εκτός από την παραξενιά του ίδιου…» 
«Αυτά είναι υπερβολές των κακόγλωσσων!» την έκοψα θυμωμένη. «Είναι 

ένας θαυμάσιος επιστήμονας. Θέλει να συζητήσουμε για το θέμα του 
διδακτορικού μου».  

«Και ό,τι άλλο προκύψει!» σχολίασε πικρόχολα η Μυρτώ, έχοντας 
καρφώσει το βλέμμα σε ένα απροσδιόριστο σημείο του απέναντι τοίχου, 
κάπου ανάμεσα στην αφίσα της εξέγερσης του Πολυτεχνείου και έναν 
γεωφυσικό χάρτη της Ελλάδας.  

«Το ό,τι άλλο προκύψει δεν υπάρχει στο δικό μου λεξιλόγιο!» την 
προειδοποίησα.  

Η Μυρτώ έστρεψε αργά το κεφάλι και με κοίταξε με ένα σαρδόνιο 
χαμόγελο.  

«Θα δείξει» περιορίστηκε να πει. 
Ομολογώ πως μου έκοψε τα φτερά. Η χαρά και η ανυπομονησία που 

ένιωθα είχαν σχεδόν εξανεμιστεί. Γιατί, όταν οι άλλοι σε βλέπουν 
ευτυχισμένο, κάνουν το παν για να σου χαλάσουν τη διάθεση; Μήπως όμως κι 
εγώ την αδικούσα τη Μυρτώ; Μήπως στους διαδρόμους της σχολής δεν 
ψιθύριζαν όλες όταν περνούσε ο Έξαρχος; Ακόμα και οι ένθερμες της 
αναρχοαυτόνομης παράταξης, δεν έμεναν ασυγκίνητες. Το όλο του 
παρουσιαστικό ήταν άψογο. Στα σαράντα πέντε του, το σώμα του δεν είχε 
τίποτα να ζηλέψει από τους φοιτητές του. Μόνιμα ηλιοκαμένος, το μόνο που 
θύμιζε το πέρασμα του χρόνου πάνω του ήταν το ελαφρύ γκριζάρισμα στους 
κροτάφους, που όμως, σε συνδυασμό με το έντονο μπλε των ματιών του τον 
κολάκευε και του πρόσθετε γοητεία. Αντίθετα, η ψυχρή σαν μέταλλο φωνή 
του και οι κοφτοί του τρόποι απογοήτευαν ως και τις πιο τολμηρές.  

Θεωρούσα τον εαυτό μου εξαίρεση του κανόνα. Για τον Παντελή Έξαρχο 
ένιωθα μόνο θαυμασμό. Στα δύο χρόνια που είχα την τύχη να παρακολουθώ 
τα μαθήματά του, δεν είχα λείψει ούτε μία φορά. Όσο για την πρακτική στις 
ανασκαφές, φρόντιζα να βρίσκομαι πάντα στην πρώτη ομάδα και να μη χάνω 
λέξη από όσα έλεγε. Πολλές φορές διέκρινα την ειρωνεία στα μάτια του, σαν 
να προσπαθούσε να ξεχωρίσει την ήρα από το στάρι, θεωρώντας τους 
φοιτητές του ως ένα συνονθύλευμα αδιάφορων που επιζητούσαν απλά μια 



10                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

πιστοποίηση σπουδών ισάξια τρόπαιου αφρικανικού σαφάρι. Όταν μας 
μιλούσε, το βλέμμα του δεν εστίαζε σε κανέναν από εμάς, αλλά ήταν σα να 
απευθυνόταν στα κομμάτια που έβγαιναν από τη γη, την ίδια γη που του 
στάλαζε τα μυστικά της. Γι αυτό και μου έκανε εντύπωση όταν δέχτηκε να 
συζητήσουμε το θέμα του διδακτορικού μου. 

 
Το γραφείο του βρισκόταν σε μια πάροδο της Ομήρου, ακριβώς στο 

κέντρο της πολύβουης Αθήνας. Έφτασα έξω από την πόρτα του με την καρδιά 
στο στόμα. Ήμουν αγχωμένη και τώρα που απείχα ελάχιστα από το να τον 
συναντήσω, ένιωθα το στομάχι μου να ανακατεύεται και τα πόδια μου να μη 
με κρατούν.  

Χτύπησα το κουδούνι και μου άνοιξε μια βλοσυρή γυναίκα 
απροσδιόριστης ηλικίας. Θα μπορούσε να είναι γραμματέας του, συγγενής του, 
οτιδήποτε. Μου έδειξε αμίλητη μια καρέκλα και αποσύρθηκε κάπου στο 
εσωτερικό του διαμερίσματος. 

Το καλοκαιρινό απόγευμα δεν άγγιζε τον χώρο, που έμοιαζε 
αποστειρωμένος σαν το σαλόνι ενός γιατρού. Άγγιξα το χαμηλό τραπεζάκι, 
για να διαπιστώσω ότι δεν υπήρχε ίχνος σκόνης επάνω του. Μια μυρωδιά 
γυαλιστικού πλανιόταν αμυδρά στην ατμόσφαιρα. Ο τοίχος ήταν φορτωμένος 
με διπλώματα και τιμητικές διακρίσεις. Στη γωνιά έστεκε ένα μακρόστενο 
ρολόι-εκκρεμές και δίπλα του δύο βαριά μπρούτζινα κλειδιά, που προφανώς 
χρησίμευαν για να το κουρδίζουν. Εκείνη τη στιγμή από τα έγκατα του 
ρολογιού ακούστηκε ένας ξερός ήχος και μετά επτά υπόκωφοι, βαριοί χτύποι. 
Η γυναίκα εμφανίστηκε ξανά, μου έριξε μια υπεροπτική ματιά και τραβώντας 
τη συρόμενη πόρτα που χώριζε τον προθάλαμο από το κυρίως γραφείο, με ένα 
νεύμα μού έδειξε πως μπορούσα να περάσω.  

Ο Παντελής Έξαρχος κοιτούσε έξω από το παράθυρο. Φορούσε γαλάζιο 
πουκάμισο με γυρισμένα τα μανίκια κι ένα φαρδύ μπλε παντελόνι. 
Αντιλαμβανόμενος την παρουσία μου, στράφηκε αργά προς το μέρος μου με 
τα χέρια σταυρωμένα στο στήθος. Μου έδωσε την εντύπωση ότι έβλεπε την 
όλη μου επίσκεψη ως αναγκαίο κακό.  

«Καλησπέρα, δεσποινίς Φλεριανού!» Η φωνή του ακούστηκε το ίδιο 
σοβαρή όπως στις παραδόσεις.  

Ψέλλισα κι εγώ μια καλησπέρα και περίμενα όρθια τη συνέχεια. Εκείνος 
δεν έκανε καμία απολύτως κίνηση που να υποδεικνύει ότι μπορούσα να 
καθίσω ή να παραμείνω όρθια ως στήλη άλατος. Αμήχανη, κοιτούσα το 
δωμάτιο, εξερευνώντας τις λεπτομέρειες. Οι τοίχοι ήταν γεμάτοι 



Σιωπηλή πέτρα          11 
_______________________________________________________________________________________________________________________________________________________________________________________________________________ 

 

 

φωτογραφίες από ανασκαφές, οι περισσότερες ασπρόμαυρες. Μία απ’ όλες μού 
τράβηξε την προσοχή. Ασυναίσθητα πλησίασα. Έδειχνε τον καθηγητή δίπλα 
σε μια τομή να κρατάει ένα άκομψο αγγείο. Ο φωτογραφικός φακός είχε 
καταφέρει να αιχμαλωτίσει τη στιγμή. Όλη η προσοχή του άντρα ήταν 
στραμμένη στο αντικείμενο που είχε στα χέρια του, έμοιαζε να το χαϊδεύει με 
το ειδικό βουρτσάκι, τόσο τρυφερά άγγιζε το εύθραυστο κεραμικό. Δεν 
θυμόμουν να τον είχα δει ποτέ τόσο γήινο. Είχα απορροφηθεί… Σχεδόν μου 
έκοψε την ανάσα όταν ήρθε και στάθηκε πίσω μου παρατηρώντας πάνω από 
τον ώμο μου τη φωτογραφία.  

«Δέκα εννιά χρόνια πριν. Αιγαίο, άγονη γραμμή. Η συγκεκριμένη 
ανασκαφή σταμάτησε προτού καν αρχίσει» συμπλήρωσε κυνικά. 

Στράφηκα και τον κοίταξα. Τα μάτια του ήταν θυμωμένα, σκοτεινά. 
«Γιατί;» ρώτησα σχεδόν ανόητα. 
«Ο κρατικός δεινόσαυρος είναι το μόνο είδος που δεν κινδυνεύει από 

εξαφάνιση» απάντησε ανασηκώνοντας τα φρύδια «Δεσποινίς μου, κάντε μου 
τη χάρη, βρείτε το γραπτό σας!» είπε αλλάζοντας ύφος.  

Η αμηχανία μου έγινε πιο έντονη όσο έψαχνα τη στοίβα με τα γραπτά 
πάνω στο γραφείο του. Τα χέρια μου έτρεμαν καθώς του έδινα τις 
πυκνογραμμένες σελίδες. 

«Είναι παράξενο. Αν κοιτάξετε τα υπόλοιπα γραπτά, θα δείτε πως όλα 
έχουν έστω και μία διόρθωση, ένα μικρό σημάδι που τα στιγματίζει. Το δικό 
σας είναι άψογο, αμόλυντο». Γύρισε τις σελίδες σαν να έψαχνε κάτι. Τις 
δίπλωσε σε ένα συγκεκριμένο σημείο και μου τις επέστρεψε. «Διαβάστε!» με 
πρόσταξε. «Δυνατά!» 

Τα γράμματά του, μακρόστενα και αυστηρά, ήταν αποτυπωμένα στο χαρτί 
με ένα παράξενο μοβ μελάνι .Κράτησα σταθερά τη σελίδα και διάβασα. 

«Παρόλο που δεν ζήτησα μια ρομαντική θεώρηση της προϊστορικής 
αρχαιολογίας, βρίσκω τις απόψεις σας αρκετά ενδιαφέρουσες. Λόγω της 
εμμονής σας στο να αναφέρεστε και σε πράγματα που δεν χρήζουν απάντησης, 
περιορίζομαι στο εννέα παρότι το όλο γραπτό αξίζει το άριστα». 

Έμεινα σιωπηλή ενώ εκείνος με κοιτούσε χαμογελώντας μισοειρωνικά.  
«Λοιπόν;» ρώτησε. 
Δεν ξέρω τι ύφος είχα, τα σχόλιά του όμως με είχαν κάνει να ντραπώ 

περισσότερο. 
«Μα τόσο τρομερός είμαι;. Με κοιτάζετε, δεσποινίς μου, όπως το καναρίνι 

τη γάτα που καραδοκεί πίσω από τα κάγκελα του κλουβιού» είπε γελώντας.  
«Όχι, συγγνώμη! Δεν ήθελα…»  



12                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Καλά. Καθίστε επιτέλους! Θέλω να σας πω κάτι που μπορεί και να σας 
ενδιαφέρει. Εκφράσατε την επιθυμία να κάνετε μια διατριβή. Από το 
σπουδαστήριο με πληροφόρησαν πως θα θέλατε να είμαι εγώ ο επόπτης 
καθηγητής. Μπορώ να μάθω τον λόγο;»  

Έγινα κατακόκκινη. Δεν μου είχε τύχει μέχρι τότε να βρεθώ μόνη μαζί 
του. Όσο κι αν προσπαθούσα να χαλαρώσω, τόσο το μυαλό μου ταξίδευε. Το 
βλέμμα μου στεκόταν μαγνητισμένο στα μακριά του δάχτυλα, τους φαρδιούς 
ώμους, το ηλιοκαμένο πρόσωπο, τα χείλη, τα μαλλιά, και μόνο στα μάτια δεν 
τολμούσα να τον κοιτάξω. Η καρδιά μου δεν είχε πάψει στιγμή να χτυπάει 
ακανόνιστα, τόσο δυνατά που φοβόμουνα πως θα την άκουγε κι εκείνος. 

«Αν ο λόγος είναι ο τρόμος που σας προξενώ» συνέχισε απαντώντας 
μόνος του «τότε έχετε ψυχαναγκαστικές τάσεις. Μήπως νομίζετε πως επιτηρώ 
τους υποψήφιους διδάκτορες με μαστίγιο και λόγχη;»  

«Γιατί σας θαυμάζω, αυτός είναι ο λόγος…» Τα λόγια μου ήχησαν εντελώς 
ξεκάρφωτα στα αυτιά μου. Θα με περνάει για καμιά γελοία σφουγγοκωλάρια, 
σκέφτηκα συγχυσμένη με τον εαυτό μου. 

«Σπουδαίος λόγος, μα την πίστη μου! Τέλος πάντων! Πιστεύω πως έχετε 
δυνατότητες. Από την ανιαρή φουρνιά των τελειοφοίτων, είσαστε από τα λίγα 
άτομα που ξεχώρισα. Και, τι θέμα διαλέξατε;» 

«Δεν είμαι σίγουρη…» μουρμούρισα. 
«Προφανώς η επιστήμη θα έχει πολλούς μνηστήρες να σας προσφέρει».  
Με ειρωνευόταν; Μιλούσε σοβαρά; Εννοούσε κάτι που δεν μπορούσα να 

αντιληφθώ εκείνη τη στιγμή; Μάλλον όμως με λυπήθηκε, γιατί άνοιξε ένα 
συρτάρι κι έβγαλε μια δεσμίδα σελίδες.  

«Ορίστε! Σας δίνω θέματα και βιβλιογραφία. Μπορείτε να διαλέξετε ό,τι 
σας κάνει κέφι».  

Απογοητευμένη που η συνάντηση είχε φτάσει στο τέλος της, ετοιμαζόμουν 
να φύγω, όταν με ρώτησε ξαφνικά:  

«Θα σας ενδιέφερε να δουλέψετε μαζί μας;» 
Τον κοίταξα χωρίς να καταλαβαίνω. 
«Σε λίγες μέρες φεύγω για τις Ανατολικές Κυκλάδες. Η βοηθός μου, για 

δικούς της ανεξιχνίαστους λόγους, με εγκατέλειψε. Αλλά σίγουρα θα έχετε 
κάτι καλύτερο να κάνετε από το να γυρίζετε κάτω από τον καυτό ήλιο της 
άγονης γραμμής».  

Φοβισμένη μήπως το μετανιώσει, βιάστηκα να συμφωνήσω κουνώντας το 
κεφάλι μου σαν νευρόσπαστο. Λίγο προτού κλείσω την πόρτα πίσω μου, τον 
άκουσα να μου λέει σαν να απευθυνόταν σε καμιά πρωτοετή φοιτήτρια: 



Σιωπηλή πέτρα          13 
_______________________________________________________________________________________________________________________________________________________________________________________________________________ 

 

 

«Ελπίζω να ξέρετε να κρατάτε ημερολόγιο ανασκαφών».  
Τον κοίταξα. Τα μπλε του μάτια έμοιαζαν να με κοροϊδεύουν με μια 

παράξενη ευθυμία. Κατέβηκα και τους έξι ορόφους με τα πόδια. 
 
Δεν μίλησα σε κανέναν για την ανασκαφή. Στη Μυρτώ είπα πως θα άφηνα 

το φοιτητικό μας δυάρι στον Νέο Κόσμο, πως θα γύριζα στη Σύρο για το 
καλοκαίρι. Στο νησί μου όμως δεν είχα την παραμικρή διάθεση να πάω, ίσως 
γιατί φοβόμουνα πως η κυρά Μαρίνα θα δοκίμαζε να με κρατήσει κοντά της. 
Όποτε την παίρνω τηλέφωνο, όλο παράπονα είναι. Για την Αλεξάνδρα που 
έριξε μαύρη πέτρα πίσω της, για εμένα που τελείωσα τις σπουδές μου και 
χαζολογάω. Γιατί δεν γυρίζω πίσω να ασχοληθώ με το ξενοδοχείο μας; Λες 
και χρειαζόμουν το πτυχίο της Φιλοσοφικής για να γίνω ξενοδόχος!  

Το πρόβλημα όμως δεν είναι η μητέρα μου παρά ο Αλέξης. Του ήρθε χαρτί 
να παρουσιαστεί στην Κόρινθο κι εγώ όλο το αναβάλλω να του μιλήσω. Τι 
περιμένω; Να βρεθεί η κατάλληλη στιγμή; Δεν θέλω να τον πληγώσω, πώς 
αλλιώς όμως; Με ρώτησε τι συζήτησα με τον Έξαρχο κι εγώ απάντησα 
αοριστολογίες.  

 
Ο Αλέξης παρουσιάζεται αύριο. Τι ειρωνεία! Αύριο φεύγει και η ομάδα της 

ανασκαφής από το λιμάνι του Πειραιά.  
Τρώμε σε ένα ταβερνάκι πίσω από το Μουσείο. Είναι Παρασκευή βράδυ. Η 

Μυρτώ μάς ανακοινώνει πως αποφάσισαν με τον Κώστα να συζήσουν στο 
φοιτητικό μας δυάρι.  

«Κι εσείς;» ρώτησε κλείνοντας πονηρά το μάτι. 
«Εμείς τι;» επανέλαβα λες κι έτσι θα κέρδιζα χρόνο. 
«Έλα που δεν καταλαβαίνεις! Τι θα το κάνεις το παλικάρι;» 
Ο Αλέξης έπαιζε αμήχανα με τα Άσσος Φίλτρο του.  
«Όταν γυρίσω από τη Σύρο, θα δούμε» είπα ενώ τα μάτια μου ήταν 

χαμηλωμένα στο πιάτο μου. 
Δεν σχολίασε κανείς. Απέφευγα να τους κοιτάξω, ένιωθα όμως το βλέμμα 

τους καρφωμένο πάνω μου. Δεν είχα κάνει τίποτα κακό. Ήμουν τυχερή που 
θα δούλευα κοντά στον Παντελή Έξαρχο. Τότε, γιατί δεν είχα πει τίποτα; Τι 
φοβόμουν;  

Ο Αλέξης πλήρωσε τον λογαριασμό και σηκώθηκε πρώτος.  
«Τσαμπουκά, ε; Μη σε περάσουν για στραβάδι!» είπε ο Κώστας και τον 

χτύπησε φιλικά στην πλάτη. 



14                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Τους αφήσαμε πίσω και περπατούσαμε άσκοπα, αμίλητοι. 
Περιπλανιόμασταν σαν να περιμέναμε έτσι ανώδυνα να περάσει η ώρα και να 
φτάσει το ξημέρωμα.  

«Θα έρθεις μαζί μου ή θα σε πάω στον Νέο Κόσμο;» με ρώτησε. 
Κούνησα αδιάφορα τους ώμους. 
«Γιατί μου το κάνεις αυτό, Ίρια; Τι μεσολάβησε;» 
Ανίκανη να δώσω κι εγώ η ίδια μιαν απάντηση στον εαυτό μου, τον 

ακολούθησα μέχρι το σημείο που είχε παρκάρει το παλιό του Yugo. Φτάσαμε 
στην γκαρσονιέρα που νοίκιαζε στην Καλλιθέα. Το σακβουαγιάζ βρισκόταν 
στη μέση του μοναδικού δωματίου. Μερικά ρούχα ήταν μισοδιπλωμένα πάνω 
στο κρεβάτι. Ο Αλέξης κάθισε σε μια καρέκλα ενώ τα καστανά του μάτια είχαν 
στυλωθεί επάνω μου θλιμμένα.  

«Πού θα πας;» με ρώτησε. 
«Στη Σύρο» του απάντησα χωρίς καμία πειστικότητα. 
«Γιατί μου λες ψέματα;» Ξάπλωσε στο κρεβάτι αδιαφορώντας για τα 

στοιβαγμένα ρούχα κι έκλεισε τα μάτια. «Σου φέρθηκα άσχημα; Γιατί δεν μου 
λες την αλήθεια; Σε λίγες ώρες φεύγω, η ψυχολογία μου είναι χάλια, κι εσύ 
βρίσκεσαι αλλού!»  

Ήταν άδικο αυτό που έκανα. Μπορούσα τουλάχιστον να συμπεριφερθώ 
πιο ανθρώπινα. Ξάπλωσα δίπλα του και τον αγκάλιασα. Μείναμε έτσι 
ακίνητοι να κρατάμε ο ένας τον άλλον μέχρι που ξημέρωσε. Τον βοήθησα να 
ετοιμαστεί.  

«Θα έρθεις να με δεις;» ρώτησε καθώς με άφηνε στον Νέο Κόσμο. 
Κούνησα το κεφάλι καταφατικά, κι ας ξέραμε κι οι δυο πως όλα είχαν 

αλλάξει. Κρατούσα ακόμα τα κλειδιά της γκαρσονιέρας του. Δεν θέλησε να τα 
πάρει πίσω.  

Δεν περίμενα να βρω τη Μυρτώ ξύπνια. Καθόταν στην κουζίνα κι έπινε 
καφέ.  

«Έφυγε;» με ρώτησε. 
Της έγνεψα κουρασμένα. 
«Τα βρήκατε;» ρώτησε και χωρίς να περιμένει απάντηση, συνέχισε. «Θα 

μου πεις τι έχεις πάθει, τέλος πάντων;» 
«Δεν έχω τίποτα, βρε Μυρτώ! Παρατήστε με πια! Μου φέρεστε όλοι σαν να 

είμαι η πορσελάνινη κούκλα σας».  
Το ετεροχρονισμένο σοκ έφερε δάκρυα στα μάτια μου. Ο τόπος δεν με 

χώραγε. Το Πανεπιστήμιο είχε τελειώσει, η παρέα είχε διαλύσει, ας έπαιρνε ο 
καθένας τον δρόμο του. Η προοπτική να περάσω ένα δίμηνο κοντά στον 



Σιωπηλή πέτρα          15 
_______________________________________________________________________________________________________________________________________________________________________________________________________________ 

 

 

Παντελή Έξαρχο, με έκανε να βλέπω όλα τα άλλα σαν να συνέβαιναν σε 
ξένους.  



16                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΔΥΟ (Ημερολόγιο Ίριας Φλεριανού) 

Ιούνιος 1981, στο Αιγαίο 
 

Επιτέλους το πλοίο αφήνει τον Πειραιά. Μακάρισα την τύχη μου που ο 
Αλέξης είχε αναγκαστεί να φύγει πριν από εμένα. Τι θα του έλεγα αν με είχε 
συνοδεύσει στο λιμάνι; Πως άλλαξα ξαφνικά προορισμό και -τι σύμπτωση!- 
γινόταν μια ανασκαφή εκεί και είπα να ακολουθήσω; Σε αυτό το σημείο είχα 
φτάσει. Καλύτερα όμως. Φτάνει κάποτε η στιγμή που κάποια πράγματα 
ξεφτίζουν. Τώρα καταλάβαινα πως η σχέση μου με τον Αλέξη δεν είχε κανένα 
νόημα. Της έλειπε το πάθος, τουλάχιστον από τη μεριά μου. Μια στοργική 
αγκαλιά δεν φτάνει για να σε βγάλει από τη μιζέρια της καθημερινότητας. Το 
τελευταίο κομμάτι της φοιτητικής μου ζωής είχε χαθεί ανεπιστρεπτί.  

Φτάνοντας στη Σύρο, κοίταξα με νοσταλγία το λιμάνι, τα επιβλητικά 
αρχοντικά. Πάνω στον λόφο, ξεχώριζα το δικό μου σπίτι, που όμως δεν θα 
επισκεπτόμουν πριν τις δεκαεπτά του επόμενου μήνα, στη γιορτή της μητέρας 
μου. Το πλοίο είχε καθυστερήσει αρκετά, ο κόσμος σαν το μελίσσι όλο και 
επιβιβαζόταν.  

 
Το ταξίδι είναι μακρύ, όμως δεν αναρωτιέμαι πώς θα περάσουν οι 

υπόλοιπες ώρες. Εκτός από τον Αντώνη, τον οποίο είχα συναντήσει αρκετές 
φορές στο Σπουδαστήριο και στους διαδρόμους του τελευταίου ορόφου του 
κτιρίου της Νομικής, που στέγαζε και εμάς, οι υπόλοιποι μου είναι άγνωστοι. 
Η Φρύνη είναι φωτογράφος και ο Πέλος τοπογράφος-πολιτικός μηχανικός. Το 
κονδύλι για την ανασκαφή δεν ήταν το αναμενόμενο, οπότε, όπως συνήθως 
γίνεται σε αυτές τις περιπτώσεις, ο καθένας θα κάνει και χαμαλοδουλειές. 
Πρέπει να έχεις αληθινό μεράκι για να ασχοληθείς με κάτι που θα σε 
καταπονήσει σωματικά και ψυχικά χωρίς καμία απολύτως χρηματική 
απολαβή, έχοντας παράλληλα και την αβεβαιότητα για το αν και πόσα θα σου 
επιτρέψει η σκληρή γη να φέρεις στην επιφάνεια.  

 
Γελάω, γιατί φαινόμαστε πως δεν είμαστε τουρίστες. Για μας δεν 

υπάρχουν ραδιοφωνάκια, το τάβλι ή η τράπουλα, τα τραγούδια και τα 
ανέκδοτα για να περάσει ή ώρα. Όλοι διαβάζουμε από κάτι. Λίγες ώρες προτού 
αντικρίσουμε το νησί, προσπαθούμε να εξοικειωθούμε.  



Σιωπηλή πέτρα          17 
_______________________________________________________________________________________________________________________________________________________________________________________________________________ 

 

 

Οι μέρες που μεσολάβησαν μέχρι το ταξίδι οδήγησαν τα βήματά μου σε ένα 
παλιό χειρόγραφο. Κάποιος Ενρίκο Μπαρτολομέι, περιηγητής, είχε περάσει 
από τον τόπο του προορισμού μας, έναν αιώνα πριν από εμάς. Δεν έβλεπα την 
ώρα να ακολουθήσω τα χνάρια του Ιταλού ευγενή σε μέρη και σημεία που 
περιέγραφαν οι φωτοτυπημένες σελίδες που τώρα μουτζούρωναν τα χέρια 
μου.  

Σήκωσα το κεφάλι και είδα τον Παντελή Έξαρχο να πλησιάζει. Είχα μείνει 
με την εντύπωση ότι δεν θα καταδεχόταν τη συντροφιά μας, αφού το μισό 
ταξίδι το είχε περάσει στο σαλόνι της πρώτης θέσης μελετώντας με τον Πέλο 
τους χάρτες του νησιού. Στάθηκε για λίγο στην κουπαστή, σαν να απολάμβανε 
το ηλιοβασίλεμα στο Αιγαίο. Αφαιρέθηκα κοιτάζοντάς τον ώσπου στράφηκε 
προς το μέρος μου με το γνωστό πια χαμόγελο στα χείλη. Ετοιμάστηκα για 
κάποια γλυκόπικρη παρατήρηση.  

«Μπορώ;» ρώτησε μόνο και κάθισε δίπλα μου παρατηρώντας εύθυμα τα 
μουτζουρωμένα μου δάχτυλα, που έστεκαν ακόμα πάνω στις σελίδες. «Αφήστε 
με να μαντέψω... Ενρίκο Μπαρτολομέι, άλλος ένας ρομαντικός. Θα ήθελα 
πολύ να βρισκόμουν στη θέση του.  

Τώρα μιλούσε σοβαρά; Πού ήταν ο απρόσωπος και αυστηρός Παντελής 
Έξαρχος; Εγώ όμως δεν μπορούσα να χαλαρώσω, όχι μόνο γιατί ακόμα τον 
έβλεπα σαν καθηγητή μου, αλλά ακόμα χειρότερα, γιατί είχα πέσει στην 
παγίδα της κοινοτοπίας να τον ερωτευτώ. Να που το είχα ομολογήσει στον 
εαυτό μου. Αντί όμως να αισθανθώ καλύτερα, ένιωθα το στομάχι μου να 
συσπάται και τον κρύο ιδρώτα να μουσκεύει όλο μου το σώμα. Ασυναίσθητα, 
μετατοπίστηκα όσο πιο μακριά του μπορούσα.  

«Σας δημιουργώ αμηχανία;» ρώτησε και τα μάτια του καρφώθηκαν επάνω 
μου. 

«Όχι…» ψέλλισα.  
«Δεσποινίς Φλεριανού, πότε επιτέλους θα εγκαταλείψετε τα φοιτητικά 

έδρανα; Δεν σας πέρασε από το μυαλό ότι μπορεί να έχω τη διάθεση αλλά και 
την απαίτηση της ίσης αντιμετώπισης;» 

Σηκώθηκε εκνευρισμένος και πήγε ξανά στην κουπαστή. Άναψε ένα 
τσιγάρο κι απόμεινε εκεί να καπνίζει κοιτάζοντας τον ήλιο που βούλιαζε στο 
Αιγαίο. Αναστέναξα και προσπάθησα να συγκεντρωθώ στην αφήγηση του 
Μπαρτολομέι. 

 
Φάγαμε όλοι μαζί στην τραπεζαρία του πλοίου. Το δείπνο αποδείχτηκε μια 

ακόμα άτυχη στιγμή. Βρέθηκα καθισμένη απέναντι από τον Παντελή Έξαρχο 



18                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

κι ήμουνα η μόνη που δεν μπορούσε να φερθεί φυσιολογικά. Η αμηχανία μου 
ήταν τόση που μου στάθηκε αδύνατον να φάω. Εκείνος δεν σχολίασε. Το 
βλέμμα μου περιπλανιόταν στη σαλατιέρα, στεκόταν στα ποτήρια ψάχνοντας 
αόρατα αποτυπώματα, θρυμμάτιζα αφηρημένη το ψωμί. Παρακαλούσα να 
τελειώσει το μαρτύριό μου κι έταζα στους αγίους ό,τι μου ερχόταν στο μυαλό.  

Η καμπίνα με έκανε να ασφυκτιώ. Πέρασα τη νύχτα στο κατάστρωμα 
τυλιγμένη στο μπουφάν μου με μόνη μου συντροφιά τους ήχους της θάλασσας 
και των μηχανών του πλοίου. Είδα ένα παράξενο όνειρο. Το ασπρόμαυρο 
ενσταντανέ που κρεμόταν στο γραφείο του καθηγητή είχε ζωντανέψει. 
Εκείνος εξακολουθούσε να κρατάει το αγγείο σαν να ήταν μωρό παιδί, όλα 
όμως είχαν αποκτήσει χρώμα και κίνηση. Ο ουρανός επάνω του γαλανός με 
μικρά άσπρα σύννεφα να τρέχουν, η γη ένα ξεθωριασμένο καφετί που όμως 
έμοιαζε να αναπνέει, ο σκούρος πηλός ρευστός. Ο ιδρώτας αυλάκωνε το 
πρόσωπό του και ο καυτός ήλιος έκανε τα σκονισμένα ρούχα να κολλάνε 
πάνω στο σώμα του. Κι εγώ στεκόμουν πίσω του και τον παρατηρούσα με ένα 
χαμόγελο ικανοποίησης χαραγμένο στο πρόσωπό μου.  

Ξύπνησα κι ο ήλιος είχε πια προβάλει σκορπίζοντας το φως του στη λεία 
επιφάνεια του νερού. Γύρω μου ο κόσμος κοιμόταν ακόμα στα παγκάκια, στο 
πάτωμα. Σηκώθηκα μουδιασμένη προσπαθώντας να συνέλθω. Πώς μπορούσα 
να παραλογίζομαι τόσο; Σε λίγες ώρες ξεκινούσαμε ένα έργο επίπονο, που 
απαιτούσε όλη μας την προσοχή, κι εμένα το μυαλό μου έστηνε παράξενα 
παιχνίδια.  

Πέρα μακριά διαγράφονταν νησιωτικά περιγράμματα. Ζαλισμένη, έκανα 
τον γύρο του πλοίου. Άνοιγα κι έκλεινα πόρτες, ανέβαινα σκάλες, άλλαζα 
καταστρώματα. Καμαρότοι με μαύρες σακούλες σκουπιδιών χτυπούσαν 
διακριτικά στις καμπίνες. Οι επιβάτες ξυπνούσαν, νυσταγμένα πρόσωπα 
παντού. Κάποιοι σχεδόν σκόνταφταν επάνω μου, λες και ο ύπνος δεν έλεγε να 
τους εγκαταλείψει. Στα μισά του διαδρόμου τον είδα. Ντυμένος απλά με τζιν 
και κοντομάνικο μπλουζάκι έμοιαζε με νεαρό τουρίστα. Τα μαλλιά του ήταν 
ελαφρά ανακατωμένα, τα μάτια του είχαν το χρώμα της θάλασσας, τόσο 
καθαρά όσο το κρύσταλλο του νερού, και μου χαμογελούσε.  

«Έτοιμη για την περιπέτεια; Σε λίγο φτάνουμε» είπε και με προσπέρασε 
χαμογελώντας ακόμα.  

 
Το κυκλαδίτικο τοπίο φέρνει μπροστά στα μάτια μου κάτασπρα σπίτια με 

μπλε παραθυρόφυλλα που μοιάζουν να κατρακυλάνε τον ορεινό όγκο. Στο 
μικρό λιμάνι μια σειρά ψαρόβαρκες τραμπαλίζουν στα αναστατωμένα νερά. 



Σιωπηλή πέτρα          19 
_______________________________________________________________________________________________________________________________________________________________________________________________________________ 

 

 

Στην αμμουδιά μετά τον μόλο, μια παρέα εφήβων κολυμπάνε πειράζοντας ο 
ένας τον άλλον. Ο κόσμος που κατεβαίνει, ελάχιστος. Δυο χούφτες άνθρωποι, 
ένα αγροτικό και δυο αυτοκίνητα. Ο τουρισμός δεν αποτελεί πηγή πλούτου 
για το νησί.  

Πηγαίνουμε με τα πόδια στο σπίτι που θα μας φιλοξενήσει για ένα δίμηνο. 
Η κυρα Γιασεμή, παρά τα χρόνια της, είναι μια σβέλτη φιγούρα ντυμένη στα 
μαύρα. Προπορεύεται κι όλο γυρίζει πίσω και μας γνέφει φιλικά.  

Το σπίτι είναι δίπατο, μεγάλο. Θα χωρέσουμε όλοι. Και εμείς οι πέντε, και 
οι τρεις ακόμα που περιμένουμε. Έχουμε νοικιάσει ένα τζιπ για τις 
μετακινήσεις μας. Υπάρχουν και τα αγροτικά, που με ένα χαμηλό αντίτιμο 
κάνουν οποιαδήποτε απόσταση του νησιού. Ο Αντώνης θέλει να νοικιάσει ένα 
μηχανάκι. Εγώ πάλι σιωπώ. Έχω μόνο δίπλωμα για αυτοκίνητο, θα 
περιοριστώ λοιπόν στην προθυμία των υπολοίπων.  

Το σπίτι μυρίζει λουλάκι, ασβέστη και λεβάντα. Η κυρα Γιασεμή είναι 
περήφανη για τα λουλούδια της. Σε όλα τα βάζα υπάρχουν γεράνια και 
μπουκαμβίλιες, ο κήπος είναι γεμάτος από αυτά. Το δωμάτιο θα το μοιραστώ 
με την Κατερίνα, που έρχεται αύριο. Το μπαλκόνι του δεν βλέπει στη θάλασσα 
παρά πίσω ψηλά στη Χώρα, κατάλευκη, με μοναδική αντίθεση στη μονοτονία 
του ασβέστη τους μπλε τρούλους των εκκλησιών της. 

Ο Παντελής Έξαρχος έχει ένα δωμάτιο όλο δικό του. Με θυμηδία μάς 
αποκαλύπτει πως σκοπεύει να το χρησιμοποιήσει περισσότερο για γραφείο 
παρά για ύπνο. Αυτά λέει και φεύγει προσθέτοντας πως θα τον βρούμε στο 
καφενείο στον μόλο. Δεν μας προξενεί εντύπωση. Πηγαίνει να στρατολογήσει 
σκαφτιάδες. Είμαι απόλυτα σίγουρη πως θα πείσει το μισό εργατικό δυναμικό 
εδώ γύρω να δουλέψει, τονίζοντας πως πρόκειται για το καλό του τόπου. Την 
έχω ξανακούσει την ιστορία, η Φρύνη, που τον ακολουθεί παντού, μου την 
έχει πει ήδη. 

«Να τον δεις να κάθεται και να πίνει ούζο και τσίπουρο σαν ντόπιος. Να 
τον βλέπουν οι φοιτητές του και να μην τον αναγνωρίζουν!»  

Πολλά δεν θα αναγνώριζαν οι φοιτητές του, δεν αμφέβαλα καθόλου. Εγώ, 
αυτήκοος και αυτόπτης μάρτυρας, τον έβλεπα ήδη εντελώς διαφορετικά. 
Όμως είχα έρθει για δουλειά, όχι για να ονειροπολώ σαν ανώριμη έφηβη. Όλα 
βρίσκονταν στο μυαλό μου κι εκεί θα έμεναν. Αυτό μου έλειπε, να γίνω ρεζίλι 
μπροστά στους άλλους. Μόλις ξεκινούσαμε, θα μου περνούσε.  

 
Στα πλαίσια μιας υποτυπώδους αναβάθμισης του νησιού, λίγους μήνες 

πριν, οι αρχές είχαν αποφασίσει να επεκτείνουν το άσχημο οδικό δίκτυο. Με 



20                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

το που μπήκε η άνοιξη, άρχισαν οι εργασίες για να ανοίξει δρόμος που θα 
ένωνε τη Χώρα με τη βορειοδυτική πλευρά κοντά στα ορυχεία. Κάποια παλιά 
μονοπάτια υπήρχαν μόνο, με αποτέλεσμα ο τόπος να είναι κομμένος στα δύο. 
Οι εκσκαφές έφεραν στην επιφάνεια υπολείμματα τείχους. Οι εργασίες 
σταμάτησαν. Έπειτα από συνεννόηση με την Εφορεία Αρχαιοτήτων, ο 
Παντελής Έξαρχος ταξίδεψε στο νησί και βρέθηκε μπροστά σε μια μεγάλη 
έκπληξη. Επρόκειτο για κτίσματα της Εποχής του Χαλκού. Έδωσε εντολή να 
καλυφθούν όλα με χαλίκι και χώμα και γύρισε πίσω. Ακολούθησε ένας 
αγώνας δρόμου μέχρι να βρεθεί ένα μικρό κονδύλι για να ξεκινήσει η 
ανασκαφή. Οι περισσότεροι δυσπιστούν σε κάτι που μπορεί και να μην 
αποφέρει μια πλούσια συλλογή στοιχείων. Εξάλλου, το νησί δεν είχε το 
παραμικρό αρχαιολογικό εύρημα να επιδείξει έως τώρα.  

 
Η ομάδα έχει επιτέλους συγκεντρωθεί. Το έδαφος αποψιλώθηκε από ρίζες 

και ζιζάνια και χωρίστηκε σε τετράγωνα. Έχουμε στήσει ένα μεγάλο κιόσκι, 
όπου είναι συγκεντρωμένα τα εργαλεία και ο εξοπλισμός. Το κακό είναι πως 
δεν υπάρχει μια σκιά, ένα δέντρο να ξαποστάσεις. Ο ήλιος χτυπάει αλύπητα. 
Είναι απορίας άξιο πώς κατορθώνουν και επιβιώνουν τρεις γέρικες ελιές 
κάποιες δεκάδες μέτρα μακρύτερα.  

Από την κοινότητα μας έστειλαν πέντε μεγάλες μπλε ομπρέλες. Έχουμε 
στήσει τέντες, προσπαθούμε να φτιάξουμε μια όαση μέσα στην έρημο. 
Παύουμε να βλέπουμε τον τόπο σαν τουρίστες. Δεν θα μαγευτούμε από τη 
θάλασσα που βρέχει την απόκρημνη ακτή πεντακόσια μέτρα δυτικά μας. Ούτε 
από τη Χώρα που ασπρίζει βορειοανατολικά. Μόνο σκάβεις, κοιτάς με 
προσοχή, ψάχνεις, πληγώνεις τα χέρια σου, παρά τα προστατευτικά γάντια, 
αισθάνεσαι τη γλώσσα σου ένα κομμάτι λάστιχο να παλεύει να βρει δροσιά 
στο στεγνό σου στόμα. Πιάνεσαι από το ατελείωτο σκύψιμο, ιδρώνεις ξανά και 
ξανά, και περιμένεις τον αέρα να έρθει λυτρωτικός. Οι εργάτες σκάβουν, κι 
ένα τραγούδι ανεβαίνει στα χείλη τους. Είναι συνηθισμένοι στη σκληρή 
ύπαιθρο. Τους βλέπω με τις άσπρες τρύπιες τους φανέλες, ένα μαντήλι δεμένο 
στο κεφάλι κι άλλο ένα στον λαιμό. Σαν να είναι συγχρονισμένοι, αφήνουν 
τον κασμά και την αξίνα, πίνουν μια γουλιά νερό, σκουπίζουν τα χείλη με την 
ανάστροφη του χεριού και συνεχίζουν.  

Τα ψαροπούλια συνέχεια κρώζουν. Αυτά δεν τη λογαριάζουν τη ζέστη. 
Αισθάνονται την ανθρώπινη παρουσία και περιμένουν σαν τους ζητιάνους. 
Ένα πλήθος σαύρες είναι οι μόνιμοι παρατηρητές μας. Κάθονται ατάραχες στα 
δυο βράχια δεξιά μας, με τα γερασμένα πρόσωπά τους γεμάτα σοφία.  



Σιωπηλή πέτρα          21 
_______________________________________________________________________________________________________________________________________________________________________________________________________________ 

 

 

 

ΤΡΙΑ (Ημερολόγιο Ίριας Φλεριανού) 
 

Αρχές Ιουλίου 1981, Νότιο Αιγαίο 
 

Η υπερένταση της ημέρας δεν με αφήνει να ησυχάσω. Ο ύπνος έχει γίνει 
ευσεβής πόθος. Κοίταξα από το παράθυρο. Τα κόκκινα λουλούδια της 
μπουκαμβίλιας ξεχώριζαν μέσα στο σκοτάδι. Αθόρυβα, βγήκα στον διάδρομο. 
Μια αχτίνα φως δραπέτευε από τη χαραμάδα της πόρτας του Παντελή 
Έξαρχου, σημάδι πως κι εκείνος ξενυχτούσε για δικούς του λόγους. Η χθεσινή 
μέρα ήταν μια απογοήτευση για όλους. Τα ευρήματα αποδείχτηκαν φτωχά, η 
ζέστη ανυπόφορη, ο εκνευρισμός στα ύψη. Η ένταση δεν είχε μειωθεί ακόμα 
και ετούτη τη στιγμή που ακουμπούσα την κρύα πέτρα γέρνοντας στο τοιχάκι 
του κήπου. Πήρα βαθιά ανάσα. Την απόλυτη ησυχία της νύχτας τάραζε 
σποραδικά η τροκάνα των ζωντανών καθώς μετατοπίζονταν ανήσυχα στον 
ύπνο τους.  

Κάθισα στο πεζούλι, μάζεψα τα πόδια μου σαν το έμβρυο κι έγινα μια 
σπιθαμή ζαρωμένη στην πέτρα. Κοίταξα το σπίτι. Το φως είχε σβήσει. Μια 
ανατριχίλα διαπέρασε το σώμα μου καθώς προσπαθούσα μάταια να διώξω την 
εικόνα του, -στοιχειό στο μυαλό μου-, το σώμα του αναπαυμένο επιτέλους, τα 
βλέφαρά του να σφαλίζουν. Πόσο πιο ανόητη μπορούσα να γίνω; Δεν θα ήταν 
πιο συνετό να γυρίσω στη Σύρο; Το γράμμα της μητέρας μου έστεκε 
παρατημένο, αδιάβαστο, εκεί που το είχα βρει τρεις ώρες πριν. Δεν είχα μπει 
καν στον κόπο να το ανοίξω, λες και μέσα του έκρυβε δεινά που δεν είχα το 
θάρρος να αντιμετωπίσω.  

Έσβησα το τσιγάρο που μου έκαιγε τα δάχτυλα και σηκώθηκα χωρίς 
προορισμό, εγώ η μόνη ξάγρυπνη, καταδικασμένη να γυρίζω σαν τους 
κολασμένους. Περπατούσα μηχανικά ξεγελώντας τη νύχτα, που δεν έλεγε να 
περάσει. Χάζευα τα αστέρια που σχημάτιζαν ένα ολόφωτο μονοπάτι, 
ακολουθούσα την πορεία τους. Αυτός ήταν κι ο μόνος λόγος που δεν άκουσα 
το τζιπ παρά μόνο όταν σταμάτησε δίπλα μου. 

«Για πού το βάλατε μέσα στη νύχτα, δεσποινίς Φλεριανού;» ρώτησε ο 
Παντελής Έξαρχος επικριτικά. 

Ένιωσα ευγνωμοσύνη που το σκοτάδι κάλυπτε το ξάφνιασμα και το 
κόκκινο χρώμα που είχε βάψει τα μάγουλά μου. Πώς είχα την εντύπωση ότι 
εκείνος θα κοιμόταν, λες και η ανθρώπινη καθημερινότητα δεν μπορούσε να 



22                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

τον αγγίξει; Κοντοστάθηκα αναποφάσιστη. Εκείνος άνοιξε την πόρτα του 
συνοδηγού, σαν να ήταν αυτονόητο ότι θα συναινούσα.  

Δεν πρόσεξα τη διαδρομή. Ένιωθα τόσο μπλοκαρισμένη συναισθηματικά, 
τόσο ανίκανη να βρω έστω και μια λέξη για να σπάσω τη σιωπή που γέμιζε 
βάρος τον αέρα ολόγυρα, που ούτε κατάλαβα πως τραβούσαμε για τις 
ανασκαφές. Δεν σταματήσαμε όμως. Εκείνος προσπέρασε κι έστριψε αριστερά, 
εκεί που οι ακτές αγρίευαν και η άμμος έδινε τη θέση της στα κοφτερά βράχια, 
απόκοσμα κι εφιαλτικά μαζί. Στην κορυφή, ένα σπίτι έστεκε μόνο του, ένας 
Κύκλωπας, παρατηρητής του Αιγαίου, που άφριζε κάτω από τα πόδια μας. 
Τετρακόσια μέτρα πιο πέρα, το κάτασπρο μοναστήρι του Αϊ Γιάννη ορθωνόταν 
σχεδόν κάθετα στους βράχους, με δύο μοναχικά φώτα να καίνε φύλακες 
άγγελοι. Μετά βίας διέκρινα τα εβδομήντα ένα σκαλοπάτια που οδηγούσαν σε 
μια μικροσκοπική προβλήτα στην άκρη της θάλασσας.  

Το τζιπ σταμάτησε απότομα κι ο θόρυβος από τα χαλίκια που τίναξαν οι 
ρόδες του έφτασε εκκωφαντικός στα αυτιά μου για να ενωθεί με τους ήχους 
της θάλασσας που λυσσομανούσε στα βράχια. Χωρίς κουβέντα, εκείνος βγήκε 
κι απομακρύνθηκε προς τη μεριά του σπιτιού. Τον έχασα κι έπειτα φάνηκε 
ξανά, κι η σιλουέτα του άγγιξε τους τοίχους κάτω από το φως του φεγγαριού. 
Μετά κάθισε παράμερα στα βράχια, λες κι εγώ δεν υπήρχα. Ο χρόνος με 
βασάνιζε, στο ρολόι μου οι δείχτες με κορόιδευαν κι αυτοί. Έκλεισα πίσω μου 
την πόρτα όσο πιο αθόρυβα μπορούσα και περπάτησα προς το μέρος του. 
Κάθισα λίγο πιο μακριά του, προσπαθώντας να μην αναπνέω καν, να μην 
προδώσω τα συναισθήματά μου. Δεν ήξερα τι άλλο να κάνω, το μυαλό μου 
γύριζε, θυμόμουν τα λόγια του στο καράβι, τη διάθεση και την απαίτηση της 
ίσης αντιμετώπισης. Η προχωρημένη ώρα έφερνε μαζί της υγρασία που 
κολλούσε σαν ένα δεύτερο δέρμα επάνω μου. Άθελά μου ανατρίχιασα. Τύλιξα 
τα χέρια μου γύρω από τα μπράτσα κι έκλεισα τα μάτια. Γιατί δεν είχα μείνει 
στο δωμάτιό μου; Τον ένιωσα που σηκώθηκε, τα χέρια του ακούμπησαν απαλά 
στους ώμους μου. Τινάχτηκα ξαφνιασμένη και το πλούσιο γέλιο του γέμισε το 
τοπίο.  

«Δεσποινίς μου, τι πρέπει να κάνω άραγε για να πάψετε να με βλέπετε σαν 
τον κακό λύκο;» 

Μου έδωσε το χέρι και με βοήθησε να σηκωθώ.  
«Κάνει ψύχρα» ψιθύρισα ανόητα καθώς βαδίζαμε προς το τζιπ.  
Έσκυψε στο πίσω κάθισμα και τράβηξε ένα δικό του πουλόβερ και μου το 

πρόσφερε. Το απαλό μάλλινο χάιδεψε το μάγουλό μου καθώς το φορούσα, η 
γνώριμη κολόνια με τύλιξε. Κούρνιασα στο κάθισμα και βυθίστηκα σε έναν 



Σιωπηλή πέτρα          23 
_______________________________________________________________________________________________________________________________________________________________________________________________________________ 

 

 

κόσμο χρωμάτων, ήχων και εικόνων. Δεν κατάλαβα ούτε για πότε γυρίσαμε 
στης κυρίας Γιασεμής ούτε για πότε με καληνύχτισε στο κατώφλι της πόρτας 
μου. Μπαίνοντας στο δωμάτιο συνειδητοποίησα πως φορούσα ακόμα το 
πουλόβερ του. Έπεσα στο κρεβάτι με τα ρούχα κι επιτέλους ο ύπνος μού 
χαρίστηκε. Το ανδρικό πουλόβερ επάνω μου έφερε μαζί του όνειρα γεμάτα 
ανομολόγητους πόθους.  

Η επόμενη μέρα ξημέρωσε διαυγής, ολόφωτη. Τίποτα δεν φανέρωνε τη 
θύελλα που θα ξεσπούσε λίγες ώρες αργότερα όταν η απροσεξία δύο εργατών 
στον χώρο που επόπτευα και η επακόλουθη λογομαχία μας τράβηξε την 
προσοχή του Παντελή Έξαρχου.  

«Τι συμβαίνει δεσποινίς Φλεριανού;» 
Του εξήγησα, ελπίζοντας ότι το θέμα θα τελείωνε κάπου εκεί. Όσο όμως 

του μιλούσα, τόσο έβλεπα την έκφρασή του να αλλάζει. Τα χαρακτηριστικά 
του προσώπου του τραβήχτηκαν και τα μάτια του γέμισαν θυμό. Ξέσπασε 
επάνω μου. 

«Νομίζετε πως κάνετε διακοπές; Μήπως ήρθατε εδώ για ρομαντικές 
βόλτες υπό το φεγγαρόφως;» με ειρωνεύτηκε. 

Το χρώμα στράγγισε από πάνω μου. Πώς μπορούσε να είναι τόσο άδικος 
μαζί μου;  

«Δεν φταίει το κορίτσι αφεντικό!» είπε ο ένας από τους εργάτες.  
«Εσύ να μην ανακατεύεσαι. Φύγετε όλοι από εδώ!» φώναξε με τον θυμό 

να ξεχειλίζει από κάθε πόρο του σώματός του. 
Δεν περίμενα άλλη κουβέντα. Δύο χοντρά δάκρυα κυλούσαν ήδη στο 

σκονισμένο μου πρόσωπο. Προτού φύγω τρέχοντας, πρόλαβα μόνο να δω την 
απορία στα μάτια της Κατερίνας, αν και το τελευταίο που με ενδιέφερε ήταν η 
εντύπωση που θα έδινα στους υπόλοιπους.  

Ούτε που κατάλαβα για πότε βρέθηκα στο σημείο που είχαμε σταματήσει 
το προηγούμενο βράδυ. Στο φως της ημέρας ο χρόνος, ανελέητος, έφθειρε το 
μοναχικό σπίτι. Πιο μακριά, το κακοτράχαλο μονοπάτι οδηγούσε στα ορυχεία. 
Κοίταξα τους τοίχους, κάτασπρους χρόνια πριν, με το χρώμα τους 
ξεφλουδισμένο σαν δέρμα ασθενικό. Έγειρα πάνω τους κι άφησα τα δάκρυα 
να τρέξουν. Άκουγα τους λυγμούς μου κι έκλαιγα πιο δυνατά ακόμα, μέχρι 
που ο ήχος έγινε θρήνος στα αυτιά μου. Τι του είχα κάνει και μου είχε φερθεί 
έτσι; Λες και ήθελε να με εκδικηθεί για κάτι. Άκου ρομαντικές βόλτες υπό το 
φεγγαρόφως! Μίλησε επικριτικά, σαν αυστηρός πατέρας. Αυτό το τελευταίο 
ανέσυρε από τη σκουριά της συνείδησής μου την ξεθωριασμένη εικόνα του 
δικού μου πατέρα, γεμίζοντας ξανά τα μάτια μου δάκρυα. Αναρωτήθηκα αν 



24                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ήταν κι αυτός ένας λόγος που είχα αγκιστρωθεί στον πρώην καθηγητή μου. 
Ψάχνοντας να βρω τι; Τον εραστή που να συνδυάζει το πατρικό πρότυπο;  

Γέλασα πικρά με την ανοησία μου. Τώρα πια ούτε για αστείο δεν έπρεπε να 
σκέφτομαι, να φαντάζομαι, να ελπίζω πως θα είχα κάτι περισσότερο από τον 
Παντελή Έξαρχο.  

 
«Τι έγινε ρε συ;» ρώτησε η Κατερίνα όταν επέστρεψα στο σημείο των 

ανασκαφών. 
«Κάποιος έπρεπε να πληρώσει τα σπασμένα» είπα μόνο και τράβηξα για το 

υπόστεγο με τα ευρήματα.  
Εκείνος δεν φαινόταν πουθενά. Βρήκα μόνο τη Φρύνη να κοιτάζει τις 

φωτογραφίες που μόλις είχε εμφανίσει. Με το που με είδε, σήκωσε τα φρύδια 
ερωτηματικά. 

«Σε παρακαλώ! Μη με ρωτήσεις κι εσύ τι έγινε!» 
«Δεν τον ξέρεις καλά τον Παντελή, κοριτσάκι μου. Τα έχει αυτά τα 

ξεσπάσματα. Πρέπει να μάθεις να ζεις μαζί τους».  
«Μα στο Πανεπιστήμιο…» 
«Άλλο το πανεπιστήμιο και άλλο οι ανασκαφές» με έκοψε. «Αν θέλεις να 

τον γνωρίσεις πραγματικά, αυτή είναι η ευκαιρία σου» πρόσθεσε κοιτώντας με 
ίσια στα μάτια. 

«Τι με νοιάζει εμένα; Εγώ είμαι εδώ για την ανασκαφή!» Αν και 
προσπάθησα να υπεκφύγω, η φωνή μου δεν ακούστηκε καθόλου πειστική.  

Η Φρύνη κούνησε αδιάφορα τους ώμους και συνέχισε τη δουλειά της.  
 
Δεν τον είδα καθόλου. Το βράδυ άκουσα τη φωνή του κι έκανα να τρέξω 

στο παράθυρο. Συγκρατήθηκα με κόπο. Δεν είχα να απολογηθώ για τίποτα, 
δεν είχα να ζητήσω συγγνώμη. Αν ήθελε να εφαρμόσει τις θεωρίες του περί 
ίσης μεταχείρισης, ήταν καιρός να ξεκινήσει πρώτος. Αποκοιμήθηκα 
διαβάζοντας τις νουθεσίες της μητέρας μου. Έκανα έναν ύπνο βαρύ 
χαϊδεύοντας ασυναίσθητα το πουλόβερ του που είχα ακόμα μαζί μου.  

 
Στις ανασκαφές επικρατεί μια ησυχία πρωτόγνωρη. Ο Παντελής Έξαρχος 

εμφανίζεται κι εξαφανίζεται χωρίς καν να μου απευθύνει τον λόγο. 
Σκυμμένος πάνω από τα απλωμένα τοπογραφικά συζητάει χαμηλόφωνα με 
τον Πέλο. Τον κοιτάζω κι έχω μείνει με το λεπτό πινέλο να περιμένει 
ανυπόμονα να αριθμήσει τα νέα ευρήματα.  



Σιωπηλή πέτρα          25 
_______________________________________________________________________________________________________________________________________________________________________________________________________________ 

 

 

«Μου αρέσει που αναρωτιόμουν αν θα έπεφτες κι εσύ θύμα της γοητείας 
του. Σε είχα πολύ σοβαρή για κάτι τέτοιο» άκουσα τη φωνή του Αντώνη να 
ψιθυρίζει συνωμοτικά στο αυτί μου. 

«Πλάκα μου κάνεις» απάντησα εκνευρισμένη και προχώρησα στον πάγκο 
με τα εργαλεία.  

«Πρόσεχε! Είναι επικίνδυνο να παίζεις με τη φωτιά».  
«Αντώνη! Παρατράβηξε το αστείο!» είπα ψυχρά.  
«Εγώ για το καλό σου το λέω» είπε αθώα και έφυγε για τη δυτική πλευρά 

των ανασκαφών.  
 
Στο μεσημεριανό διάλειμμα κάθισα μαζί με τους εργάτες, μάρτυρες της 

χθεσινής σκηνής. Η επιλογή μου δεν ήταν τυχαία. Προσπαθούσα να 
εκμαιεύσω οτιδήποτε μπορούσε να φωτίσει τον αδιαπέραστο κύριο Έξαρχο, -
αν και περισσότερο έψαχνα κάτι για να δικαιολογήσω τη συμπεριφορά του.  

«Τι να σου πω κοπέλα μου! Είναι μυστήριος. Δεν τον πιάνεις εύκολα φίλο. 
Τη μια κάθεται και τρώει και πίνει μαζί μας, -άμα τονε δεις μπορεί να σκάψει 
πιο πολύ κι από τους δυο μας-, κι αν τον πιάσει το γινάτι του, τον φοβάται κι ο 
Θεός».  

«Φώναζε χθες που έφυγα;»  
«Μπα! Σημασία δεν έδωσε. Θα του περάσει όμως, μη στενοχωριέσαι».  
Αλήθεια, γιατί έσκαγα; Τι περίμενα εξάλλου; Να πέσει γονατιστός στα 

πόδια μου, να μου πει πως κι αυτός με θαυμάζει, με συμπαθεί, με αγαπάει, να 
μου ζητήσει ταπεινά συγγνώμη; Μόνο στα παραμύθια και στα όνειρά μου!  

 
Απογοητευμένη κι αποκαμωμένη συνάμα, επέστρεψα στης κυρίας 

Γιασεμής. Πέταξα τα ρούχα μου αδιάφορα σε μια καρέκλα και ξάπλωσα 
κοιτάζοντας άκεφα τα γράμματα στο κομοδίνο, τα γράμματα του Αλέξη και 
της Μυρτώς, που είχα βρει μέσα στο φάκελο μαζί με αυτό της μητέρας μου. 
Ευτυχώς η Κατερίνα βρισκόταν στο μπάνιο στην άλλη άκρη του διαδρόμου. 
Έκλεισα τα μάτια και προσπάθησα να βάλω σε τάξη τις σκέψεις μου. 
Χαμογέλασα λυπημένα, γιατί πρώτη φορά μετά από ένα μήνα σκέφτηκα τον 
Αλέξη, που με αγαπούσε και είχα αφήσει πίσω για να ακολουθήσω τη χίμαιρα 
του Παντελή Έξαρχου. Διάβασα το γράμμα του. Είχε πάρει όπλο, μόλις είχαν 
ορκιστεί. Οι προσεκτικά διαλεγμένες λέξεις προσπαθούσαν να καλύψουν την 
πίκρα του που δεν είχα πάει να τον δω. Μου έστελνε μια φωτογραφία από την 
ορκωμοσία, κουρεμένος, αγνώριστος ανάμεσα σε δεκάδες απρόσωπους άντρες.  



26                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Το γράμμα της Μυρτώς έσταζε δηλητήριο. Εκείνη και ο Γιώργος, σε 
αντίθεση με εμένα, είχαν πάει στην Κόρινθο. Κατανάλωνε μισή περίπου 
σελίδα περιγράφοντάς μου την απογοήτευση του Αλέξη. Συνέχιζε 
αναφερόμενη σε λεπτομέρειες της ειδυλλιακής συγκατοίκησής της με τον 
Γιώργο και την επικείμενη στράτευσή του. «Θα μας δεις στη Σύρο στη γιορτή 
της μητέρας σου. Να προσέχεις!» διάβασα και δίπλωσα πάλι τις σελίδες. Να 
προσέχω τι; Τον εαυτό μου ή την επικείμενη έφοδό της; Η ιδέα και μόνο να 
απαντήσω σε κάποιο από τα γράμματα, με κούραζε. Στην περίπτωση του 
Αλέξη, δεν ήξερα τι να γράψω, ποια άλλη μάταιη δικαιολογία να προβάλω, 
στη δε Μυρτώ όσο λιγότερα έγραφα, τόσο το καλύτερο. Ας μη της έγραφα και 
καθόλου! Όσο για τη μητέρα μου, το πιο ανώδυνο θα ήταν να απολογηθώ 
τηλεφωνικά.  

 
Την παραμονή της Αγίας Μαρίνας, με βαριά καρδιά ζήτησα από τον 

Παντελή Έξαρχο να λείψω ένα τριήμερο, εξηγώντας του πως ήταν η γιορτή 
της μητέρας μου. Μου έδωσε την άδεια συγχυσμένος, σαν να μου έκανε χάρη.  

Έβλεπα το μικρό λιμάνι να ξεμακραίνει και η ψυχή μου μαύριζε 
περισσότερο, λες και αυτές οι τρεις μέρες θα έκαναν ακόμα μεγαλύτερη την 
απόσταση ανάμεσά μας. Θυμόμουν άλλες χρονιές που αυτός ο καιρός σήμαινε 
ξεγνοιασιά για μένα και την Αλεξάνδρα, κι αργότερα για τον Πέπε, που είχε 
προστεθεί στη συντροφιά μας. Φέτος για πρώτη φορά η αδερφή μου κι ο 
γαμπρός μου θα έμεναν στη Βενετία, για να μπορέσουν να έρθουν στην 
Ελλάδα τα Χριστούγεννα. Τώρα, και μόνο η σκέψη της Μυρτώς και του 
Γιώργου, που θα βρισκόντουσαν επίσης στη Σύρο, με εκνεύριζε αφόρητα. 
Σχέσεις συμβατικές, φιλίες μέσα σε εισαγωγικά. Ήταν ο Αλέξης που κρατούσε 
τις ισορροπίες, μα κι αυτός ακόμα αποτελούσε γλυκερή ανάμνηση. Πίεσα τον 
εαυτό μου να ηρεμήσει, αν και κατά βάθος ήξερα πως δεν θα απέφευγα την 
γκρίνια της μητέρας μου.  

Τέσσερις ώρες μετά, έβλεπα πως είχα επαληθευτεί. Πώς θα μπορούσε να 
είναι διαφορετικά; 

«Τι ρεζιλίκια είναι αυτά, μου λες;» ήταν το καλωσόρισμά της.  
Την κοίταξα έκπληκτη. 
«Ναι! Κάνε τώρα την αθώα περιστερά. Δεν μου λες, με ποιον γυρίζεις; Τα 

βαρέθηκα τα καμώματά σου, να το ξέρεις!»  
«Νομίζω πως σου εξήγησα. Παίρνω μέρος σε ανασκαφές. Δεν είναι η 

πρώτη φορά. Αυτό είναι όλο. Ούτε μπορώ να πηγαινοέρχομαι ούτε να 
νομίζουν όλοι πως τρέχω πίσω από τη φούστα σου!»  



Σιωπηλή πέτρα          27 
_______________________________________________________________________________________________________________________________________________________________________________________________________________ 

 

 

«Και τότε πώς και δεν το είπες στη φίλη σου;»  
Δεν είχα τι να της απαντήσω. Δεν είχα σκεφτεί πως έπρεπε να βρω 

δικαιολογία και γι’ αυτό.  
«Τι της είπες;» 
«Τι να της πω; Πως την περιμένεις με ανυπομονησία».  
«Καλά έκανες. Για τη Μυρτώ, εγώ είμαι εδώ μαζί σου όλο το καλοκαίρι».  
«Αν δεν συμβαίνει τίποτα, γιατί δεν της είπες την αλήθεια;» 
«Δεν υπάρχει λόγος. Μαμά, έχουμε να ειδωθούμε από το Πάσχα. Γιατί 

πρέπει να μαυρίζουμε τις καρδιές μας;»  
Κοιταχτήκαμε αμίλητες. Μετά, απροσδόκητα, άνοιξε την αγκαλιά της και 

με έσφιξε επάνω της.  
«Έχε μου εμπιστοσύνη!» της είπα. «Σε παρακαλώ!»  
Την άφησα να κοιτάζει φωτογραφίες από το Πανεπιστήμιο, ένα ολόκληρο 

άλμπουμ τής είχα φέρει, και κατεβαίνοντας τα ατέλειωτα σκαλιά της Επάνω 
Πόλης έκοψα δεξιά και βρέθηκα στον Ταρσανά δίπλα στο Νεώριο. Μου είχε 
λείψει η μυρωδιά του ξύλου και της μπογιάς, ακόμα κι αυτά τα παρατημένα 
θαλασσοδαρμένα σκαριά. Έβγαλα τα παπούτσια και ξυπόλυτη, ένιωσα τη 
θάλασσα στα πόδια μου, άφησα τα σημάδια μου στην υγρή άμμο. Πήρα ένα 
καλάμι και χάραξα επάνω της το όνομα του Παντελή. Κοίταξα ανόητα δεξιά κι 
αριστερά, λες και περίμενα να αντικρίσω την αποδοκιμασία της Μυρτώς, κι 
ένοχα, έσβησα με τα πέλματα το όνομα ανακατεύοντας την άμμο. 

 
Η άφιξη της Μυρτώς και του Γιώργου με γλίτωσε από την ανάκριση της 

μητέρας μου. Είχα βέβαια να απαντήσω στις ερωτήσεις της παλιάς μου 
συγκατοίκου, όταν πολύ γρήγορα μείναμε μόνες, για να τα πούμε δήθεν. 
Προσπαθούσα να παρατείνω τη φλυαρία της γύρω από τα άρτι αποκαλυφθέντα 
προτερήματα του Γιώργου. Τα είχε όλα τόσο τακτοποιημένα στο μυαλό της η 
Μυρτώ: στρατός, δουλειά, γάμος και δύο παιδάκια. Χάρηκα με τη μικροαστική 
της ευτυχία.  

«Κι εσύ, τι θα κάνεις τελικά; Τι έχει η Σύρος και κόλλησες; Το ξέρεις πως ο 
Αλέξης σε περίμενε;» 

Η μομφή με το Μ κεφαλαίο! Δεν γλίτωνα την κατήχηση, οπότε δεν υπήρχε 
λόγος να αναβάλω την άσχημη στιγμή.  

«Μυρτώ! Με τον Αλέξη τελειώσαμε».  
«Τις προάλλες στην Κόρινθο, δεν μου φάνηκε να συμμερίζεται την άποψή 

σου».  



28                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Την κοίταξα νιώθοντας κούραση. Δεν είχα διάθεση να της εξηγήσω, δεν 
ήθελα να της πω το παραμικρό για τον Παντελή. Ήταν το μυστικό μου, ούτε 
και μπορούσα να αφεθώ στη διακριτικότητά της. Μετέθεσα τις εξομολογήσεις 
μου σε κάποιο απροσδιόριστο μέλλον και με υπεκφυγές, την έπεισα πως θα 
έμενα στη Σύρο, στο οικογενειακό μας ξενοδοχείο, ενώ παράλληλα θα μάζευα 
υλικό για το διδακτορικό μου.  

«Έχεις τουλάχιστον μια στρωμένη δουλειά να σε περιμένει. Αλί από 
εμάς!» είπε ξινισμένα.  

Τις επόμενες σαράντα ώρες, οι εκδρομές, οι ξεναγήσεις, το μπάνιο στη 
θάλασσα και τα εορταστικά γεύματα αποφόρτισαν την ατμόσφαιρα, ώσπου 
ξεφύσηξα ανακουφισμένη αποχαιρετώντας τους και δίνοντας ραντεβού για 
την ορκωμοσία του φθινοπώρου.  

 
«Και δεν μου λες! Πότε τελειώνει αυτό το σκάψιμο;»  
Γέλασα που η μητέρα μου αναφερόταν σε κάτι τόσο σημαντικό λες και 

επρόκειτο για το άνοιγμα ενός πηγαδιού.  
«Την τελευταία εβδομάδα του Αυγούστου. Μετά θα έρθω, στο υπόσχομαι».  



Σιωπηλή πέτρα          29 
_______________________________________________________________________________________________________________________________________________________________________________________________________________ 

 

 

ΤΕΣΣΕΡΑ (Ημερολόγιο Ίριας Φλεριανού) 
 

Μέσα Ιουλίου 1981, Νότιο Αιγαίο  
 

Από το επάνω κατάστρωμα κοίταζα ανυπόμονη τον ορίζοντα, να δω ένα 
σημάδι, μια κουκίδα του νησιού, παρακαλώντας να φτάσω μια ώρα νωρίτερα 
εκεί που είχα αφήσει εκείνον. Στη σκέψη του και μόνο, η επιθυμία μου 
μεταβαλλόταν σε φυσικό πόνο, το σώμα μου τεντωνόταν σαν μια χορδή 
έτοιμη να σπάσει. Κι από την άλλη, θυμόμουν την ψυχρότητά του και τον 
απότομο τρόπο του. Το μυαλό μου είχε νερουλιάσει, το στομάχι μου 
αναστατωνόταν. 

Τινάχτηκα, σαν να ξύπνησα απότομα. Γύρισα στην πραγματικότητα, στους 
ήχους της θάλασσας, των γλάρων, των ανθρώπων γύρω μου. Τότε άκουσα 
πρώτη φορά το όνομα. Γύρισα έκπληκτη και κοίταξα τους δύο άντρες: 
μικροκαμωμένοι, ντυμένοι αφρόντιστα, με μάτια σαν σχισμές που 
μισόκλειναν λες και ο ήλιος να ήταν ο φυσικός τους εχθρός. Ένα σουλούπι, 
μια κοψιά, χωρίς να μοιάζουν συγγενείς, όψη ανθρώπων που δουλεύουν κάτω 
από τις ίδιες ανθυγιεινές συνθήκες.  

«Το είπες στον Κώστογλου;»  
«Όχι! Αφού είπε να την κλείσουν τη Λάμια».  
«Το ξέρει κανένας άλλος;»  
«Τώρα παιδιά είμαστε; Μόνο εσύ κι εγώ, κι ο Θεός από πάνω μας».  
Με είδαν που τους κοίταζα απροκάλυπτα και σηκώθηκαν να συνεχίσουν 

αλλού την κουβέντα τους.  
Προσπαθούσα να θυμηθώ πού είχα συναντήσει το όνομα Λάμια, κάτι όμως 

μου ξέφευγε και δεν μπορούσα να συγκεντρωθώ.  
Προς μεγάλη μου απογοήτευση ο μόνος που με περίμενε στο λιμάνι ήταν ο 

Αντώνης. Τι νόμιζα αλήθεια; 
«Πώς πήγε η οικογενειακή συγκέντρωση;» 
«Όπως την περίμενα» απάντησα άκεφα. «Εσείς;»  
«Να το πάρω για πληθυντικό μεγαλοπρέπειας;» ρώτησε με ολοφάνερη 

διάθεση να φλερτάρει.  
Ο Αντώνης δεν μου άρεσε ως χαρακτήρας. Εφόσον όμως η συνεύρεσή μας 

ήταν προσωρινή, τον ανεχόμουν.  
«Εννοώ στην ανασκαφή». 
«Αν εξαιρέσουμε την γκρίνια του γέρο παράξενου…» 



30                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Πώς μπορείς να μιλάς έτσι για έναν άνθρωπο σαν τον Έξαρχο;» φώναξα 
σχεδόν μην μπορώντας να συγκρατηθώ. 

«Καλά, δεν στον θίξαμε κιόλας! Ειρήνη ημίν!» είπε και σήκωσε τα χέρια σε 
ένδειξη ανακωχής. «Θέλεις να σε περιμένω;» 

«Όχι! Θα κάνω ένα μπάνιο και θα έρθω με τον Θωμά». 
 
Πέρασαν δύο ώρες μέχρι να γυρίσω στο σπίτι. Κοντοστάθηκα μόνο μια 

στιγμή έξω από την πόρτα του Παντελή προτού σπρώξω αποφασιστικά το 
ασπροβαμμένο ξύλο. Η γνώριμη κολόνια του πλανιόταν έντονη στον χώρο. 
Κοίταξα το δωμάτιο, το κρεβάτι του, πλησίασα το γραφείο. Οι σημειώσεις της 
ανασκαφής ήταν προσεκτικά τακτοποιημένες, τα βιβλία του στοιβαγμένα στη 
γωνία. Κάθισα στην καρέκλα παίζοντας με την πένα του. Αυτό που έκανα 
ήταν παράλογο. Αν έμπαινε ξαφνικά, ποια δικαιολογία θα έβρισκα; 

Το βιβλίο του Μπαρτολομέι «Περιηγητής της Μεσογείου» τράβηξε την 
προσοχή μου. Ήταν το ίδιο που είχα φωτοτυπήσει. Λες και ένας φρέσκος 
αέρας είχε παραμερίσει το σκοτάδι του μυαλού μου και το είχε αφήσει καθαρό 
επιτέλους να σκεφτεί κάτι άλλο, θυμήθηκα τις κουβέντες που κρυφάκουσα 
στο πλοίο. Θυμήθηκα ακόμα πως ήταν στο κείμενο του Ιταλού περιηγητή που 
είχα διαβάσει πρώτη φορά το όνομα Λάμια. Φυλλομέτρησα τις σελίδες 
ψάχνοντας τη σχετική αναφορά. Στην 32 βρήκα αυτό που ζητούσα: “Η 
ονομασία των στοών των ορυχείων είχε διεγείρει την περιέργειά μου. 
Φαντάστηκα πως η αναφορά στη μυθολογία συνειρμικά συνδυαζόταν με την 
επικινδυνότητα των γαλαριών αυτών. Οι ντόπιοι δεν ήταν πρόθυμοι να 
εξηγήσουν. Ο μύθος της Λάμιας που κατάπινε τα παιδιά των άλλων μανάδων 
παίρνοντας εκδίκηση για τα χαμένα δικά της, με βασάνιζε καθημερινά. 
Προσπάθησα να μπω στη γαλαρία, όμως φυλασσόταν μέρα νύχτα λόγω 
επικινδυνότητας. Οι κατολισθήσεις ήταν συνεχείς και τα μέτρα ασφαλείας 
αυστηρά, ώστε να μη θρηνήσει ο τόπος άλλα θύματα. Μέχρι την ημέρα που 
έφυγα από το νησί δεν κατόρθωσα να λύσω το μυστήριο που περιέβαλλε τη 
Λάμια”. 

Τι έκρυβε άραγε η Λάμια; Σε τι να αναφέρονταν εκείνοι οι δύο στο πλοίο; 
Ίσως ήταν εργάτες στα ορυχεία, η εμφάνισή τους σε αυτό συνηγορούσε. Τι 
μπορεί να είχαν βρει; Ποιον να ρωτούσα χωρίς να κινήσω υποψίες; 
Αφηρημένη, έπαιζα το βιβλίο στα χέρια μου, και τότε η κιτρινισμένη 
φωτογραφία έπεσε στο πάτωμα. Έσκυψα να την πιάσω. Απεικόνιζε μια 
γυναίκα που η ομορφιά της είχε κάτι το εξωτικό και επικίνδυνο μαζί. Στην 
πίσω μεριά ήταν γραμμένες οι λέξεις «στον Παντελή με αγάπη» και μια 



Σιωπηλή πέτρα          31 
_______________________________________________________________________________________________________________________________________________________________________________________________________________ 

 

 

ημερομηνία. Είχε τραβηχτεί τουλάχιστον είκοσι χρόνια πριν. Την έβαλα ξανά 
ανάμεσα στις σελίδες του βιβλίου και βγήκα αθόρυβα από το δωμάτιο. 

 
Η Κατερίνα κοιμόταν ανενόχλητη. Μακάριζα την τύχη της που μπορούσε 

να αφεθεί τόσο εύκολα στην αγκαλιά του Μορφέα, ενώ εγώ, ξάγρυπνη, 
κοιτούσα τα λιγοστά φώτα της Χώρας. Αναρωτιόμουν αν ο Παντελής Έξαρχος 
έπαιζε ένα αρρωστημένο παιχνίδι μαζί μου. Μήπως είχε καταλάβει τι ένιωθα; 
Οι τρεις μέρες της απουσίας μου δεν είχαν αλλάξει τα πράγματα, αντίθετα τα 
είχαν κάνει χειρότερα. Γιατί να ενδιαφέρεται αλήθεια, έστω και ελάχιστα; Η 
σχέση μας ήταν καθαρά τυπική. Κι αν είχα αναθαρρήσει με εκείνη τη βραδινή 
μας βόλτα, ο τρόπος που με είχε γειώσει την επόμενη ημέρα αρκούσε για να 
κατανοήσω ότι το μόνο μας κοινό ήταν η συνεργασία στην ανασκαφή, τίποτα 
παραπάνω.  

Άκουγα τον χαρακτηριστικό ήχο του ρολογιού, το αέναο κροτάλισμα του 
λεπτοδείκτη, έστηνα αυτί κι αφουγκραζόμουν, νόμιζα πως ξεχώριζα την 
ανάσα του στο διπλανό δωμάτιο. Πίεσα τον εαυτό μου να ξεχαστεί. Και μετά η 
Λάμια, το όνομα που στη συνείδηση του λαού είχε γίνει συνώνυμο της κακίας 
και της λαγνείας, ήρθε πάλι στις σκέψεις μου. Αν πήγαινα στα ορυχεία; Αν 
έβρισκα κάτι που θα μπορούσε να τον εξευμενίσει, να τον κάνει να με δει με 
άλλα μάτια; Τι ανοησίες, Θεέ μου! Πώς μπορούσα να μπω στη στοά χωρίς να 
κινήσω υποψίες; Και τι περίμενα να βρω εκεί; Ονειρευόμουν με τα μάτια 
ανοιχτά ένα τρομερό πλάσμα με δύσμορφο γυναικείο κεφάλι και γλώσσα 
φιδιού να κυνηγά με χέρια-αρπάγες ένα μικρό κορίτσι. Τινάχτηκα 
τρομαγμένη. Πήγα και ξάπλωσα περιμένοντας το ξημέρωμα. 

 
Όταν ο ήλιος έβαψε με ένα απαλό πορτοκαλί το δωμάτιο, σηκώθηκα 

αποφασισμένη. Θα έπαιρνα το τζιπ και θα πήγαινα στα ορυχεία. Ήταν 
ευκαιρία, μια και εκείνος θα έλειπε για κάποιες δουλειές στη Χώρα. Δεν ξέρω 
τι νόμιζα πως θα πετύχω. Έτσι παιδιάστικα είχα διαλέξει να πολεμήσω την 
ανασφάλειά μου, σαν άλλος σταυροφόρος που εκστρατεύει για την ουτοπία 
του δισκοπότηρου. Δεν είχα κλείσει ακόμη τα είκοσι τρία ίσως γι’ αυτό έβλεπα 
τη ζωή σαν πρόκληση, νόμιζα πως μπορούσα να καταφέρω τα πάντα.  

Προσπέρασα το μοναχικό σπίτι και διακόσια μέτρα μετά, έσβησα τη 
μηχανή και κατέβηκα. Στα αριστερά μου το μοναστήρι έμοιαζε τυλιγμένο στην 
ομίχλη που σχημάτιζαν τα κύματα της ζέστης καθώς έβγαιναν από τις σχισμές 
του άγριου βράχου. Κάτω στην προβλήτα μια κόκκινη βάρκα λικνιζόταν 
βαριεστημένα στα πράσινα νερά. Κοίταξα τον φθαρμένο χάρτη και μετά, 



32                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

αναποφάσιστη, τη διχάλα που έφτιαχνε ο άσχημος χωματόδρομος. Το βλέμμα 
μου στάθηκε ψηλότερα, στις τρύπες των βράχων. Αναπήδησα όταν άκουσα τη 
φωνή. 

«Άμα θέλεις κάτι, με ρωτάς!» 
«Έτσι τρομάζεις τον κόσμο εσύ;» είπα στον νεαρό που είχε εμφανιστεί από 

το πουθενά. 
«Συγγνώμη!» Τα γκριζοπράσινα μάτια του γέμισαν αμηχανία και συστολή.  
Τον κοίταξα συλλογισμένη.  
«Ξέρεις την είσοδο της Λάμιας;» 
«Δεν κάνει να μπεις στη Λάμια!» 
«Μπα! Και ποιος το λέει αυτό;» τον ρώτησα μισοαστεία-μισοσοβαρά. 
«Οι μεγάλοι…» απάντησε και δαγκώθηκε, σαν να είχε αυτόματα 

αποκλείσει τον εαυτό του από αυτή την κατηγορία.  
Πόσο να ήταν άραγε; Δεκαέξι, δεκαεπτά, μεγαλύτερος; Ήταν πολύ ψηλός, 

και το σώμα του διαγραφόταν δυνατό μέσα από το ξεθωριασμένο μπλουζάκι 
και το λεπτό παντελόνι που έφτανε τους αστράγαλους. Στο πρόσωπό του 
πάλευαν ο άντρας και το παιδί χαρίζοντάς του μιαν απροσδιόριστη γοητεία. 
Δεν μπόρεσα να μη γελάσω.  

«Λοιπόν, θα μου δείξεις;» ρώτησα ξανά πιάνοντάς του το χέρι. «Με λένε 
Ίρια. Εσένα;» 

«Νικήτα…» είπε με κατεβασμένο το κεφάλι και τραβώντας απότομα το 
χέρι του άρχισε να τρέχει προς τους πέτρινους όγκους.  

«Ε! Πιο αργά, δεν σε προλαβαίνω!» φώναξα ξέπνοη καθώς έβλεπα τα 
μακριά του πόδια να ροβολάνε σαν του κατσικιού. 

Πέντε λεπτά αργότερα, λουσμένη στον ιδρώτα, κοίταζα με αμφιβολία το 
στενό άνοιγμα στα πλάγια του βράχου. Τα σκίνα και οι αγκαθωτοί θάμνοι το 
κάλυπταν σχεδόν, ώστε μπορούσες να το προσπεράσεις χωρίς να το 
αντιληφθείς.  

«Θα μπω εγώ πρώτος» είπε ο Νικήτας. «Έχεις φακό;» 
Γνέφοντας καταφατικά, έβγαλα από το σακίδιο τον βαρύ τετράγωνο φακό 

μου και του τον έδωσα.  
«Έλα!» με προέτρεψε συγκρατώντας τα μακριά κλαδιά με τα χέρια.  
Μισόκλεισα τα μάτια προσπαθώντας να συνηθίσω το νέο περιβάλλον. Ο 

Νικήτας δεν φαινόταν να έχει πρόβλημα. Αγνοώντας τα πληγιασμένα από τα 
αγκάθια χέρια του, προχώρησε μέχρι εκεί που το σκοτάδι κατάπινε το 
τελευταίο ίχνος από τον ήλιο, που έκαιγε συνωμοτικά τον έξω κόσμο. Άναψε 
τον φακό κι έφεξε τριγύρω. Ο χώρος δεν ήταν παραπάνω από δέκα 



Σιωπηλή πέτρα          33 
_______________________________________________________________________________________________________________________________________________________________________________________________________________ 

 

 

τετραγωνικά, σαν ένας χαμηλός μακρόστενος θάλαμος. Ο προθάλαμος του 
Κάτω Κόσμου! σκέφτηκα ανατριχιάζοντας.  

«Από εδώ! Είναι πιο σίγουρα» τον άκουσα να λέει και μετά χάθηκε σε μια 
στενωπό.  

Ακολούθησα βιαστικά. Ο διάδρομος χωρούσε ίσα-ίσα ένα ανθρώπινο 
σώμα. Ένιωθα κλειστοφοβία. Προχωρούσα ψηλαφίζοντας τα τοιχώματα, 
κάνοντας υπολογισμούς πόσο είχαμε ανέβει, πόσο είχαμε προχωρήσει, ώσπου 
οι στροφές πότε δεξιά και πότε αριστερά κατάφεραν να με 
αποπροσανατολίσουν. Και μετά, ολότελα ξαφνικά, βρεθήκαμε σε μια τεράστια 
κοιλότητα. Τα τοιχώματα έκαναν περίεργους σχηματισμούς, οι βράχοι 
έμοιαζαν με τεράστια δάκρυα που αργοκυλούσαν στα μάγουλα της μητέρας 
γης. Όπου έφεγγε το φως του φακού, ήταν σαν να τιναζόταν μια δέσμη από 
πολύχρωμες αχτίνες. Η θερμοκρασία είχε πέσει αρκετούς βαθμούς, στον αέρα 
πλανιόταν μια μυρωδιά μούχλας.  

«Αυτή είναι η Λάμια;» ρώτησα και η φωνή μου ταξίδεψε σαν ένας 
αφύσικος αντίλαλος.  

«Αυτή είναι η πραγματική Λάμια» είπε περήφανος.  
«Γιατί; Υπάρχει κι άλλη;» ρώτησα με αμφιβολία. 
«Ό,τι υπήρχε, το λεηλάτησαν. Το λεηλάτησαν και μετά το παράτησαν σαν 

αποπαίδι. Έτσι σε πετάνε όταν δεν έχεις άλλο να δώσεις».  
«Παράξενος που είσαι» είπα και αυθόρμητα του έπιασα το χέρι.  
Τραβήχτηκε και πήγε και ξέχωσε ένα παλιό στρώμα από μια εσοχή. Έπειτα 

έσκυψε κι άναψε ένα κερί και μετά άλλο ένα, ενώ εγώ παρακολουθούσα το 
τελετουργικό παραξενεμένη. 

«Εδώ είναι το σπίτι μου» μου ανακοίνωσε δείχνοντας περήφανα γύρω 
του.  

«Πόσων χρονών είσαι αλήθεια;» ρώτησα παραξενεμένη.  
«Δεκαοκτώ. Θα μου πεις τώρα τι ψάχνεις;» 
Κάθισα δίπλα του. Ξαφνικά ένιωθα σαν να βρισκόμουν στην άκρη του 

κόσμου, κάπου πολύ μακριά, όπου ο χρόνος δεν είχε καμία σημασία.  
«Ούτε κι εγώ ξέρω…» απάντησα ειλικρινά.  
«Εσύ κάνεις τις ανασκαφές στα Ξερολίθια;» 
«Είμαι κι εγώ εκεί» ένευσα χαμογελώντας. 
«Βρήκατε αρχαία;» 
Θυμήθηκα τα ευρήματα, τα λείψανα από τείχη, τη διάταξη των πλίνθων, 

τις εικασίες. Ένας μικρός οικισμός με σπίτια σε ακανόνιστη προσθετική 
διάταξη, που διαχωρίζονταν μεταξύ τους από στενά μονοπάτια. Ο περίβολος 



34                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

με τις ακατέργαστες πέτρες και τους τέσσερις πυργίσκους. Υπολείμματα 
σαλιγκαριών και αχινών, οστέινες βελόνες, αγκίστρια, αμφορείς από τραχύ 
σκοτεινόχρωμο πηλό στις αυλές. 

«Βρήκαμε, όχι όμως αυτό που θα περίμεναν οι περισσότεροι. Στον απλό 
άνθρωπο, η πέτρα φαντάζει όμορφη μόνο όταν έχει αποκτήσει τις τέλειες 
αναλογίες ενός αγάλματος».  

«Η πέτρα είναι πάντα ζωντανή, πάντα όμορφη» με διέκοψε. 
Μου φάνηκε παράξενο να ακούω τις δικές μου σκέψεις να βγαίνουν από 

το στόμα ενός δεκαοκτάχρονου. Και μετά απόρησα πού έβρισκα το παράξενο, 
αφού στην ηλικία του και πολύ πριν, τα ίδια πίστευα.  

Κοίταξα ολόγυρα αντιλαμβανόμενη τη επιπολαιότητά μου. Δεν ήξερα τι 
έψαχνα, δεν είχα καν μια ένδειξη, μόνο αόριστες υποθέσεις και εικασίες, 
στηριγμένες στα μισόλογα που είχα ακούσει στο πλοίο και στη νοσηρή 
φαντασία του Ιταλού περιηγητή.  

Ο Νικήτας βολεύτηκε στο στρώμα, λες και αυτός ο χώρος ήταν το φυσικό 
του περιβάλλον. Αναρωτήθηκα αν είχε οικογένεια, τόσο μου θύμιζε φιγούρα 
βγαλμένη από βιβλίο του Ντίκενς. 

«Έχεις φίλους;» ρώτησα. 
«Φίλους;» επανέλαβε αφηρημένα. «Α! Ναι! Τον Αναστάση…» είπε και 

πέρασε το χέρι του μέσα από τα πυκνά κατάμαυρα μαλλιά του που παρά τη 
μόδα της εποχής ήταν κοντοκουρεμένα.  

Κοίταξα ξανά γύρω μου. Βρισκόμασταν σε μια σπηλιά με θόλο ύψους 
τουλάχιστον τρεισήμισι μέτρων -οι διαστάσεις ήταν τέτοιες που θύμιζε 
τρούλο εκκλησίας. Το έδαφος σε ορισμένα σημεία ήταν μαλακό, αμμώδες 
σχεδόν, με όψη καλοοργωμένου χωραφιού. Ο χώρος έμοιαζε ολότελα 
αποκομμένος από τα ορυχεία, αυτόνομος και αυθύπαρκτος. Κοίταξα την 
πυξίδα μου και προχώρησα στη νοτιοδυτική μεριά. Ο αέρας ήταν πιο δροσερός, 
η μυρωδιά της μούχλας σχεδόν ανύπαρκτη. Μάλιστα θα έπαιρνα όρκο πως 
μύριζα τα κλαδιά των σκίνων, τους θάμνους, το θρούμπι.  

Ο Νικήτας με κοίταζε χαμογελώντας θλιμμένα. Στο φως των κεριών η 
μορφή του έμοιαζε ασκητική, μια αγιογραφία ξεχασμένου ξωκλησιού.  

«Πού βρισκόμαστε;» ρώτησα. 
«Ακριβώς στο σημείο που συναντηθήκαμε, μονάχα κάποια μέτρα 

ψηλότερα. Θυμάσαι το άσπρο σπίτι;» 
Κούνησα καταφατικά το κεφάλι μου. Πώς να λησμονήσω την ύπαρξή του, 

την πρώτη και τελευταία μοναχική βόλτα με τον Παντελή Έξαρχο; 
«Θέλεις να το δεις;»  



Σιωπηλή πέτρα          35 
_______________________________________________________________________________________________________________________________________________________________________________________________________________ 

 

 

«Πώς;» 
Πετάχτηκε σαν το ελατήριο και ήρθε κοντά μου. 
«Ακούμπησε το μάγουλό σου εδώ!» είπε και μου έδειξε ένα σημείο στον 

βράχο.  
Έκανα όπως μου είπε και τότε μύρισα τη δροσιά του θαλασσινού αέρα. Το 

χέρι του Νικήτα ψηλάφισε τυφλά δίπλα μου. Κράτησα την αναπνοή μου 
καθώς ένιωθα τα δάχτυλά του να πιέζουν και να μετακινούν προσεκτικά, 
μέχρι που το φως της ημέρας χώθηκε ορμητικό γεμίζοντας με ένα αχνογάλαζο 
φέγγος τη σπηλιά. Έσβησα τον φακό εκστατική, σαν να βρισκόμουν σε έναν 
ιερό χώρο.  

«Πώς το ανακάλυψες;» 
«Οι στοές είναι από την άλλη μεριά. Αν ζητάς κάτι, μόνο εδώ θα 

μπορούσες να το βρεις» είπε υπεκφεύγοντας.  
Τον κοίταζα περιμένοντας. Δεν μίλησε. 
«Τι ξέρεις για τη Λάμια;» 
«Ό,τι ξέρουν όλοι. Κάτι από τη μυθολογία».  
«Και γιατί ονόμασαν έτσι τη στοά;»  
«Όταν είχε σωθεί το μετάλλευμα, δεν είχαν πού αλλού να κοιτάξουν. Τότε 

άρχισαν τους δυναμίτες απερίσκεπτα, μετακίνησαν όγκους εκεί που δεν 
έπρεπε, κι από τους πέντε που έψαχναν, μόνο ο ένας γλίτωσε κι αυτός έμεινε 
ανάπηρος όλη του τη ζωή. Έκλεισαν τη στοά και την ονόμασαν Λάμια, η 
Λάμια που έτρωγε παιδιά. Δεν υπάρχει τίποτα πια εκεί για κανέναν».  

«Πώς το ξέρεις;» 
«Το ξέρω, γιατί πήγα».  
«Δεν φοβάσαι εσύ;» 
«Γιατί να φοβηθώ; Η φύση χαρίζει μόνο όσα θέλει και μπορεί. Το 

παραπάνω το πληρώνει κανείς».  
«Σκληρά λόγια για να βγαίνουν από το στόμα ενός τόσο νέου… άντρα…» 

πρόσθεσα τελικά. 
Μάλλον έκπληξη πρέπει να ένιωσε, ίσως κανείς δεν τον είχε αποκαλέσει 

έτσι ξανά. Στις αρχές της δεκαετίας του ογδόντα στο νησί, οι αντιλήψεις δεν 
απείχαν από εκείνες τριάντα και σαράντα χρόνων πριν. Δεκαοκτώ χρονών 
δεν ήσουν τίποτα, έπρεπε να ακούς και να σιωπάς.  

«Η αλήθεια δεν αρέσει σε όλους. Εσύ όμως, ψάχνεις την αλήθεια, έτσι δεν 
είναι;» με ρώτησε. 

«Μάλλον εφευρίσκω την αλήθεια» απάντησα με αυτοσαρκαστική διάθεση. 
«Τις περισσότερες φορές βαδίζουμε στα τυφλά. Εκεί που δεν υπάρχουν 



36                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

γραπτές πηγές, προσπαθούμε να ακούσουμε τη φωνή των ευρημάτων, τη 
σιωπηλή πέτρα…»  

Τα μάτια μου πλανήθηκαν στο γρανίτινο όγκο. Ξαφνικά ένιωθα πολύ 
μικρή, πολύ μόνη. Ήθελα να έχω δίπλα μου εκείνον, δάσκαλο και εραστή μου. 
Κοκκίνισα με τις ίδιες μου τις σκέψεις. Κοίταξα το ρολόι μου. Πώς θα 
δικαιολογούσα τις ώρες που έλειπα;  

«Θέλεις να φύγουμε;» 
«Πρέπει…» 
«Θα ξανάρθεις όμως…» 
«Εσύ θέλεις να ξανάρθω; Δεν είναι η σπηλιά σου;» 
«Η σπηλιά μου; Νομίζεις πως εγώ την ανακάλυψα;»  
«Δεν ξέρω». 
«Εσύ είσαι η αρχαιολόγος. Θα έπρεπε να ξέρεις καλύτερα». 
Δεν είχα κάτι να του απαντήσω, είχα φτάσει στο σημείο να αμφιβάλω για 

τον εαυτό μου.  
Βγήκαμε έξω στον εκτυφλωτικό ήλιο κι ένιωσα μιαν απροσδιόριστη λύπη. 
«Θα ξανάρθεις;» επέμεινε ο Νικήτας χωρίς να με κοιτάζει στα μάτια. 

«Θέλω να σου δείξω κάτι ακόμα…» πρόσθεσε αμήχανα.  
«Τι;» 
«Μόνο άμα ξανάρθεις».  
«Εντάξει!» είπα και του χαμογέλασα. 
«Τότε, θα σε περιμένω εδώ, αύριο την ίδια ώρα».  
«Αύριο» συμφώνησα κι απόμεινα να τον κοιτάζω να κατηφορίζει 

τρέχοντας προς τη μεριά της Χώρας.  
 
Μαγκώθηκα καθώς είδα τον Παντελή Έξαρχο στην ανασκαφή.  
«Ο Αντώνης μού ανέφερε πως λείπατε από το πρωί» είπε κάνοντάς με να 

κοκκινήσω άθελά μου.  
Σκέφτηκα πως ο Αντώνης πολλά θα μπορούσε να αναφέρει είτε τα είχα 

κάνει είτε όχι.  
«Είχα πάει μέχρι τα ορυχεία. Σκέφτηκα πως θα ήταν κρίμα να φύγω από 

το νησί χωρίς να τα δω». Στο κάτω-κάτω ήταν η μισή αλήθεια. 
«Μόνη σας;» ρώτησε με απάθεια. 
«Δεν θα το πιστέψετε… Ήταν ένας πιτσιρικάς εκεί γύρω που ήξερε τα 

κατατόπια και με ξενάγησε».  
«Να προσέχετε…» 



Σιωπηλή πέτρα          37 
_______________________________________________________________________________________________________________________________________________________________________________________________________________ 

 

 

«Θυμώσατε;» ρώτησα, σαν να προσπαθούσα να εξιλεωθώ για κάποιο 
ανύπαρκτο παράπτωμα.  

«Είναι επικίνδυνα για κάποιον που δεν γνωρίζει τα μέρη. Κι εγώ δεν θέλω 
να μου πάθετε τίποτα, δεσποινίς μου» κατέληξε ψυχρά. 

Έκλεισα τα μάτια ενώ εκείνος απομακρυνόταν αδιάφορος. Αν μου είχε 
φερθεί λίγο πιο ανθρώπινα, είμαι σίγουρη πως δεν θα ξαναπήγαινα στη 
σπηλιά ούτε θα ξανασυναντούσα τον παράξενο νεαρό. Ένιωθα όμως τόσο 
χάλια, σαν ξαφνικά να ήμουν ορφανή σε έναν κόσμο απόλυτα εχθρικό, κι 
αποζήτησα τη γαλήνη που είχα βιώσει στην αγκαλιά του πέτρινου όγκου.  

Την επομένη προφασίστηκα μια ξαφνική αδιαθεσία και ζήτησα να 
ξεκουραστώ λίγο. Το είπα δηλαδή στον Πέλο, γιατί ο ίδιος ο Παντελής 
Έξαρχος είχε μυστηριωδώς εξαφανιστεί.  

Καθώς έτρεχα για να καλύψω την απόσταση που χώριζε τις ανασκαφές 
από τα ορυχεία, τα δάκρυα πότιζαν το πρόσωπό μου. Είχα ανάγκη από 
παρηγοριά, έστω κι αν αυτή προερχόταν από έναν δεκαοκτάχρονο νεαρό.  

Πιστός στο άτυπο ραντεβού με περίμενε στο ίδιο σημείο, κι αμίλητοι, 
πήραμε τον δρόμο για τη σπηλιά. Όταν βρεθήκαμε στο γαλήνιο περιβάλλον 
της, τα βάσανά μου έμοιαζαν πια μακρινά και γελοία. Η διάθεσή μου είχε 
αλλάξει. 

«Δεν θα πεις τίποτα;» τον ρώτησα χαμογελώντας. 
Δεν είχε πάρει τα μάτια του από πάνω μου, παρέμενε όμως αμίλητος. 
«Πώς και ξέρεις τόσα για τα ορυχεία;»  
Μου εκμυστηρεύτηκε πως ήθελε να γίνει γεωλόγος. Το είχε αποφασίσει 

από τότε που τελείωνε το δημοτικό. Βλέποντας πως τον κοιτούσα σοβαρή 
περιμένοντας τη συνέχεια, μου μίλησε για το πώς απέκτησε το πρώτο του 
βιβλίο για τα πετρώματα, αλλά και για το νησί του που το θεωρούσε 
πανέμορφο, ένα μοναχικό πετράδι στην απεραντοσύνη της θάλασσας. Ήξερε 
κάθε απόμερη γωνιά του, και η αγάπη του για τον τόπο του είχε δυναμώσει τα 
τρία τελευταία χρόνια, καθώς η φοίτησή του στο Λύκειο της γειτονικής 
Καρυσιανής τον ανάγκαζε να λείπει επί μήνες. 

«Όμως, πολλές φορές οι μικροί τόποι σε πληγώνουν. Βλέπεις, είναι όλα 
τόσο μαζεμένα, τόσο φανερά» κατέληξε στενόχωρα.  

Καταλάβαινα τι μου έλεγε, το ίδιο ένιωθα κι εγώ, παρόλο που το δικό μου 
νησί ήταν η πρωτεύουσα των Κυκλάδων κι έσφυζε από ζωή.  

«Καμιά φορά οι γονείς δεν σε ενθαρρύνουν» συμπλήρωσε. 
Το μυαλό μου πήγε στη μητέρα μου και στην ανυπομονησία της να γυρίσω 

ξανά στη Σύρο, να ξεχάσω τις ανασκαφές, να κρεμάσω το πτυχίο μου σε έναν 



38                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

τοίχο για να το θαυμάζουν οι πελάτες του ξενοδοχείου. Περίμενα πως ο 
Νικήτας θα μου μιλούσε για την οικογένειά του, δεν το έκανε όμως. 
Προτίμησε να μου πει για τα πετρώματα, για τον κόσμο που ασάλευτος ζούσε 
κάτω από τη γη. 

Σκέφτηκα πως θα μπορούσα να μείνω στη σπηλιά για πάντα και να ακούω 
τη φωνή του να με νανουρίζει. Ίσως και να κόντευα να αποκοιμηθώ 
γαληνεμένη όταν ξαφνικά πετάχτηκα έντρομη. Τι έκανα η ανόητη; Είχα 
αφήσει τη δουλειά μου και χάζευα χωρίς να έχω καμία δικαιολογία.  

«Θα φύγεις;» 
«Κανονικά δεν έπρεπε να έχω έρθει καθόλου. Το έσκασα για χάρη σου».  
«Θα ξανάρθεις όμως…» Χαμογέλασε ντροπαλά.  
«Αχ, Νικήτα μου! Δεν είναι και τόσο εύκολο. Έχουμε τόσα να κάνουμε 

ακόμα, και είναι τόσο λίγος ο χρόνος…» απάντησα χωρίς να ξέρω κι εγώ η ίδια 
τι εννοούσα. 

Καθώς επέστρεφα στις ανασκαφές θυμήθηκα πως ο Νικήτας είχε 
υποσχεθεί να μου δείξει κάτι, με την κουβέντα όμως και τη βιασύνη μου, είχε 
ξεχαστεί. 



Σιωπηλή πέτρα          39 
_______________________________________________________________________________________________________________________________________________________________________________________________________________ 

 

 

ΠΕΝΤΕ (Ημερολόγιο Ίριας Φλεριανού) 

27 Ιουλίου 1981, Νότιο Αιγαίο 
 

Όταν δουλεύεις στην ύπαιθρο, τόσο μακριά από το χωνευτήρι της Αθήνας, 
ο χρόνος κυλάει διαφορετικά, κι εσύ, προσηλωμένος στη δουλειά σου, 
αδιαφορείς για τις ημερολογιακές μετρήσεις. Αν είχα θυμηθεί ότι διανύαμε 
την εικοστή έβδομη ημέρα του Ιουλίου, θα γνώριζα επίσης πως ήταν και η 
γιορτή του Αγίου Παντελεήμονα. Για εμένα λοιπόν, η ρουτίνα συνεχιζόταν, 
όπως συνεχιζόταν και η κακή διάθεση του Παντελή Έξαρχου. Σχεδόν δύο 
βδομάδες είχαν περάσει από τότε που είχα πέσει στη δυσμένειά του. Το αστείο 
ήταν που κρατούσα ακόμα το πουλόβερ του και δεν έβρισκα μια ευκαιρία να 
του το επιστρέψω.  

Ανακουφισμένη που άλλη μια κουραστική μέρα είχε φτάσει στο τέλος της, 
πήρα επιτέλους τον δρόμο της επιστροφής για το σπίτι.  

Η πόρτα της Φρύνης ήταν ανοιχτή. Κοντοστάθηκα χαζεύοντας την 
γκαρνταρόμπα της σκόρπια παντού στο δωμάτιο. Ημιδιάφανες εμπριμέ 
πουκαμίσες, φαρδιές αέρινες καμπάνες, ατελείωτες ζώνες κι ασορτί καπέλα -
ντύσιμο των αρχών της προηγούμενης δεκαετίας- έμοιαζαν να έχουν φτιαχτεί 
αποκλειστικά για τη φωτογράφο μας. Σκέφτηκα, όχι χωρίς ένα ίχνος ζήλιας, 
πως κάποια σαν τη Φρύνη θα μπορούσε να παίζει στα δάχτυλα του χεριού της 
τον Παντελή Έξαρχο. Γοητευτική, γεμάτη αυτοπεποίθηση, διαθέτοντας συν 
τοις άλλοις το πλεονέκτημα της γνωριμίας από τα παλιά.  

«Εδώ είσαι; Θέλεις να σου δανείσω κάτι;» με ρώτησε η Φρύνη μπαίνοντας 
στο δωμάτιο.  

Την κοίταξα χωρίς να καταλαβαίνω. 
«Για τη γιορτή του Παντελή. Στην ταβέρνα, κάτω στην παραλία» πρόσθεσε 

βλέποντας πως το πρόσωπό μου παρέμενε ανέκφραστο. 
Το να την ακούω να τον αποκαλεί με το μικρό του όνομα, απλά ξεχείλισε 

το ποτήρι της ζήλιας μου. Παράλληλα συνειδητοποιούσα επιτέλους τι ημέρα 
είχαμε.  

«Δεν το ήξερα…. Εξάλλου, κανείς δεν με κάλεσε».  
«Έλα που θέλεις και ιδιαίτερη πρόσκληση! Στις γιορτές δεν καλούν».  
«Έχω δουλειά, δεν ξέρω. Μπορεί να έρθω αργότερα…»  
«Όπως νομίζεις. Να σου πω όμως… Ντύσου κάποτε και πιο θηλυκά! Καλή 

η φυσική ομορφιά, δεν λέω, οι άντρες όμως θέλουν και λίγο σπρώξιμο» είπε 



40                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

και χωρίς να δώσει σημασία στις διαμαρτυρίες μου, με φόρτωσε μερικά δικά 
της ρούχα, με γύρισε μεταβολή και με έσπρωξε μαλακά έξω από την πόρτα 
της.  

Μπήκα στο δωμάτιό μου και πέταξα άκεφα τα ρούχα πάνω στην καρέκλα.  
«Τι έχεις;» ρώτησε η Κατερίνα. «Δεν θα ετοιμαστείς;» 
Ούτε καν της μίλησα. Έπεσα βαριά στο κρεβάτι, αναστέναξα, έκλεισα τα 

μάτια και βυθίστηκα σε έναν τόσο βαθύ ύπνο, που όταν ξύπνησα τρόμαξα 
βλέποντας πως είχε πάει δέκα και μισή. Πόσες ώρες κοιμόμουν; Πρόσεξα τις 
μουτζούρες πάνω στο μαξιλάρι. Έκλαιγα στον ύπνο μου; Για ποιον;  

«Ένας άξεστος είναι» φώναξα πεισμωμένη στο άδειο δωμάτιο και 
σηκώθηκα αποφασιστικά. «Ε λοιπόν όχι! Δεν θα σε φοβηθώ, κύριε Έξαρχε!»  

Κοίταξα ξανά τα ρούχα της Φρύνης. Δεν είχα να χάσω τίποτα. Όταν είκοσι 
λεπτά αργότερα έβλεπα το είδωλό μου στον παλιό καθρέφτη, ξεγελάστηκα κι 
εγώ η ίδια. Το έντονο τυρκουάζ και σοκολατί εμπριμέ της καμπάνας 
συνδυασμένο με το ίδιο δετό πουκάμισο τόνιζαν τα χρώματά μου. Πέρασα τα 
χέρια μέσα από τα νοτισμένα ακόμα μαλλιά μου. Επιθεώρησα τα μάτια μου 
που έμοιαζαν μεγαλύτερα καθώς είχα επωφεληθεί από το μακιγιάζ της 
Κατερίνας. Έβαλα λίγο άρωμα, κοίταξα για μια φορά ακόμα το είδωλό μου 
στον καθρέφτη -είδα κάποια που μου έμοιαζε με τα ίδια καστανόξανθα 
μαλλιά, τα ίδια πράσινα μάτια-κι έπειτα έκλεισα την πόρτα πίσω μου 
αθόρυβα, παρότι όλοι βρίσκονταν στην ταβέρνα του Μαστροπαναγή.  

Κατηφορίζοντας προς το μικρό λιμάνι, η αυτοπεποίθησή μου άρχισε να με 
εγκαταλείπει. Πώς θα παρουσιαζόμουν ξαφνικά τέτοια ώρα; Μετά σκέφτηκα 
πως γλέντι ήταν, μπορεί και κανείς να μην το πρόσεχε. Όσο πλησίαζα, οι 
φωνές, η μουσική και η δικιά μου ταραχή δυνάμωναν. Πώς θα τον αντίκριζα; 
Κι αν με ειρωνευόταν ή μου μιλούσε απότομα, όπως έκανε τις δύο τελευταίες 
εβδομάδες; Δεν άντεχα άλλον εξευτελισμό, όμως δεν κατέβασα το βλέμμα 
όταν τον αντίκρισα. 

«Χρόνια πολλά!» Η φωνή μου μόλις που ακούστηκε μέσα στον θόρυβο της 
μουσικής. Περίμενα πως εκείνος θα σχολίαζε κάτι για την αργοπορία μου, κάτι 
να με πικάρει, φαίνεται όμως πως η ονομαστική του γιορτή, το κρασί και το 
γλέντι τον είχαν μαλακώσει. Περιορίστηκε σε ένα κούνημα του κεφαλιού και 
συνέχισε να ακούει τη Φρύνη, που του ψιθύριζε συνωμοτικά. 

«Καλά, εσύ παιδάκι μου είσαι μανεκέν! Πού κρυβόσουν τόσο καιρό;» είπε 
με θαυμασμό ο Αντώνης κάνοντάς μου χώρο να καθίσω δίπλα του.  

«Κι εμείς λέγαμε πως δεν θα έρθεις. Σε είδα που κοιμόσουν και δεν ήθελα 
να σε ξυπνήσω» μου είπε η Κατερίνα.  



Σιωπηλή πέτρα          41 
_______________________________________________________________________________________________________________________________________________________________________________________________________________ 

 

 

Κάποιος έβαλε ένα ποτήρι μπροστά μου, ο Αντώνης έσκυψε και το γέμισε. 
«Μην το γεμίζεις! Δεν είμαι και πολύ στα καλά μου».  
«Εγώ άλλα βλέπω...»  
Δεν μου άρεσε το ύφος του. Μάλλον είχε πιει αρκετά, δεν ήταν δική μου 

δουλειά όμως. Κοίταξα γύρω. Άλλος με το τραγούδι, άλλος με τα παλαμάκια, 
κάποιοι χόρευαν ένα ζεϊμπέκικο, όλοι έμοιαζαν να διασκεδάζουν. 
Εκνευριζόμουν και μόνο που έβλεπα πως εκείνος δεν έμπαινε καν στον κόπο 
να με κοιτάξει. Με ελαφρά γυρισμένη την πλάτη κι ένα τσιγάρο στο στόμα, 
κρατούσε το ρυθμό με παλαμάκια σε αυτούς που χόρευαν. Από αμηχανία 
έβγαλα τα τσιγάρα μου. Ο Αντώνης πρόλαβε και μου έδωσε φωτιά.  

«Είσαι πολύ αισθησιακή απόψε» μου ψιθύρισε μεθυσμένα και κράτησε 
μετέωρο το χέρι μου. 

«Δεν μου αρέσουν οι χειρονομίες» είπα και τράβηχτηκα απότομα. 
«Άμα ήταν ο Έξαρχος θα του καθόσουνα, έτσι; Όλοι οι υπόλοιποι δεν 

μετράμε!» μου γύρισε θυμωμένα.  
«Άντε παράτα με!» φώναξα σχεδόν και σπρώχνοντας την καρέκλα μου, 

πήγα και κάθισα δίπλα στην Κατερίνα.  
Ο Παντελής Έξαρχος, λες και είχε ακούσει, μου έριξε ένα εκνευρισμένο 

βλέμμα. 
«Τι τον έπιασε τώρα κι αυτόν;» παραπονέθηκα στην Κατερίνα. 
«Πώς κάνεις έτσι; Τα ειδύλλια ευδοκιμούν με λίγο κρασί παραπάνω» μου 

απάντησε γελώντας. 
Δεν μου φαινόταν λιγότερο μεθυσμένη. Ξαφνικά συνειδητοποιούσα πως ο 

μόνος συνδετικός κρίκος με αυτούς τους ανθρώπους ήταν η δουλειά. Δεν θα 
τους είχα φίλους ούτε και το ήθελα εξάλλου. Παρατηρώντας τους, μου 
έμοιαζαν με σχολιαρόπαιδα που ξέφυγαν από τον έλεγχο. Κάτι η βραδιά του 
μεσοκαλόκαιρου, κάτι η χαλαρότητα της προχωρημένης ώρας, το κρασί, οι 
μεζέδες, τα τραγούδια, όλα αυτά μαζί είχαν παραμερίσει την κούραση και το 
άγχος που μπλόκαρε τα συναισθήματα. Όσο η ώρα περνούσε, τόσο οι μάσκες 
του καθωσπρεπισμού έπεφταν. Μόνο εγώ παρέμενα κλεισμένη στον εαυτό 
μου και στις σκέψεις μου παρακολουθώντας αμέτοχη τα δρώμενα. Κοίταξα με 
τρόπο τον Παντελή Έξαρχο, θυμωμένη και γοητευμένη ταυτόχρονα. 
Σκέφτηκα πως μου θύμιζε τον Άρη, τον θεό του πολέμου. Η απόσταση 
σκοτείνιαζε τα μάτια του, το λακκάκι στον λαιμό του με υπνώτιζε, ο ιδρώτας 
έτρεχε στους κροτάφους του, οι φωνές με τύλιγαν.  

«Να χορέψει ο εορτάζων!» φώναξε ο Πέλος υψώνοντας το ποτήρι του. 



42                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Με μια κίνηση όλοι σήκωσαν τα ποτήρια, ενώ με το ελεύθερο χέρι 
χτυπούσαν επίμονα το τραπέζι. Εκείνος, με ένα χαμόγελο συγκατάβασης, σαν 
να θεωρούσε το όλο σκηνικό αυτονόητη εκδήλωση λατρείας των υπηκόων 
του, τράβηξε κατά το παλιό τζουκ μποξ στη γωνιά του μαγαζιού. Η φωνή του 
Νταλάρα γέμισε τον χώρο, ενώθηκε με τα παλαμάκια, κύλησε μέχρι τη 
θάλασσα, που έσκαγε λίγα μέτρα πιο πέρα.  

«Γεια σου, άρχοντα!» Οι εργάτες της ανασκαφής ύψωσαν ξανά τα ποτήρια 
τους μερακλωμένοι από το τραγούδι και τη ρετσίνα.  

«Έλα, Ίρια! Πάμε να του χτυπήσουμε παλαμάκια!» άκουσα την Κατερίνα. 
«Άσε με ήσυχη! Δεν είμαι εγώ για τέτοια».  
«Έλα μωρέ! Ποιος θα σε παρεξηγήσει; Μια παρέα είμαστε».  
Παρά τις διαμαρτυρίες μου με τράβηξε στην αυτοσχέδια πίστα. Ποιος θα με 

παρεξηγούσε αλήθεια; Τι με εμπόδιζε να γλεντήσω όπως κάναμε με τη 
Μυρτώ, τον Γιώργο και τον Αλέξη; Ας ξεχνούσα για μια φορά πως ο Παντελής 
Έξαρχος είχε υπάρξει καθηγητής μου, ας θυμόμουν μόνο πως ήταν ένας 
άντρας σαν όλους τους άλλους.  

Εκείνος, προσηλωμένος στα βήματα του μοναχικού χορού του, κοίταζε 
πέρα από εμένα. Τα μάτια του ήταν το ίδιο ψυχρά και αδιαπέραστα, δυο 
κομμάτια μπλε πάγου. Τα χέρια του ταλαντεύονταν στο κενό, με έκαιγαν 
χωρίς να με αγγίζουν. Η προχωρημένη νύχτα έφερνε μαζί της δροσιά από τη 
θάλασσα, που όμως έσπαγε σαν πύρινη σφαίρα στο κορμί μου. Δεν κατάλαβα 
πότε ξανακάθισα στο τραπέζι και χάθηκα στο δικό μου σύμπαν. Δεν άκουσα 
τις καρέκλες που τραβιόντουσαν καθώς τα σώματα που τις βάραιναν 
αποχωρούσαν ένα-ένα. Δεν άκουσα τις μεθυσμένες καληνύχτες και τις ευχές 
για μακροημέρευση, τους σερβιτόρους που μάζευαν τα πιάτα και τα ποτήρια. 
Και μετά, ήρθε η απόλυτη σιωπή.  

Σήκωσα το βλέμμα και είδα πως είχαμε μείνει εκείνος κι εγώ, η Φρύνη και 
ο Πέλος. Μακάρι να άνοιγε η γη και να με κατάπινε. 

«Έλα, Παντελή! Μη γυρίσουμε σπίτι… Είναι τόσο ωραία η βραδιά…» είπε 
ναζιάρικα η Φρύνη.  

Την κοίταξα και τότε μόνο κατάλαβα πως δεν είχα κανένα λόγο να τη 
ζηλεύω. Είχε αγκαλιάσει τον Πέλο και μου χαμογελούσε με νόημα.  

«Θα μας ακολουθήσετε λοιπόν;» με ρώτησε μάλλον έκπληκτος ο 
Παντελής Έξαρχος. 

«Αν δεν γίνομαι βάρος…» 
«Αν δεν είσαι τόσο απρόσιτος και το τρομάξεις το κορίτσι…» τον 

ψευτομάλωσε η Φρύνη. 



Σιωπηλή πέτρα          43 
_______________________________________________________________________________________________________________________________________________________________________________________________________________ 

 

 

Ο χωματόδρομος ακολουθούσε την ακτογραμμή. Κάθε στροφή του 
αποκάλυπτε αμμουδερούς κολπίσκους, που το φως του φεγγαριού τούς έκανε 
να μοιάζουν ασημένιοι. Η προχωρημένη ώρα ήταν γεμάτη σιωπή, μόνο ο ήχος 
των κυμάτων που έσκαγαν τόσο κοντά μας έφτανε σαν νανούρισμα στα αυτιά 
μας. Άκουγα τους ψίθυρους και τα γέλια του Πέλου και της Φρύνης που 
προπορεύονταν, δύο σιλουέτες αγκαλιασμένες μέσα στο βελούδινο σκοτάδι.  

«Δεν το είχα καταλάβει πως είναι ζευγάρι» είπα για να σπάσω τη σιωπή. 
«Ναι! Μια σχέση με ημερομηνία λήξης. Διαρκεί τόσο όσο κάθε κοινή 

επαγγελματική τους συνάντηση. Στην Αθήνα, έχει ο καθένας τη δική του 
ζωή».  

Έμεινα σιωπηλή προσπαθώντας να κατανοήσω αυτό που είχα ακούσει. 
«Σας σόκαρα!» είπε εύθυμα. «Κι εσείς;» 
«Εγώ, τι;» ρώτησα ξαφνιασμένη. 
«Δεν υπάρχει κανείς που να σας ενδιαφέρει ιδιαίτερα; Δεν αφήσατε 

κάποια ραγισμένη καρδιά πίσω σας;» 
Απόδιωξα στα γρήγορα τη σκέψη του Αλέξη. Μακάρι να είχα το θάρρος να 

εξομολογηθώ όσα με βασάνιζαν.  
«Το σκεφτόσαστε ακόμα, δεσποινίς Φλεριανού;»  
«Υπάρχει κάποιος!» είπα εκνευρισμένη από αυτό το επαναλαμβανόμενο 

«δεσποινίς Φλεριανού», που ηχούσε κάθε φορά τόσο ειρωνικό στα αυτιά μου. 
«Μπα! Να υποθέσω πως ο Αντώνης κατέκτησε την καρδιά σας;» Ο τόνος 

της φωνής του έδειχνε πως ήταν αρκετά διασκεδαστικό το καινούριο 
βασανιστήριο που είχε επινοήσει.  

Τι εκνευριστικό να τους αποκαλεί όλους με το μικρό τους όνομα και μ’ 
εμένα να επιμένει σε έναν απρόσωπο και ανόητο πληθυντικό! Η βόλτα μας θα 
κατέληγε ξανά σε φιάσκο. Γιατί δεν μπορούσαμε να ανταλλάξουμε δυο 
κουβέντες χωρίς να εκνευρίζουμε ο ένα τον άλλον; Ασυναίσθητα πέρασα στην 
άμυνα, αποφασισμένη να προστατέψω με νύχια και με δόντια τα δικά μου 
αισθήματα.  

«Ο Αντώνης ήταν μεθυσμένος» απάντησα ψυχρά.  
«Οπότε δεν πιάνεται» επέμεινε.  
«Οπότε απλά δεν με απασχολεί».  
Άκουσα το γέλιο της Φρύνης και τη διέκρινα να κατηφορίζει το 

αμμουδερό μονοπάτι που οδηγούσε στην παραλία. Ο Πέλος έτρεξε ξοπίσω της, 
την αγκάλιασε σφιχτά και τη φίλησε. Ο Παντελής Έξαρχος ακολούθησε το 
βλέμμα μου.  

«Να μια ενδιαφέρουσα σκηνή! Δεν σας θυμίζουν διονυσιακό σύμπλεγμα;»  



44                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Συνέχισα να βαδίζω χωρίς να δώσω καμία απάντηση. Ζήλευα τον Πέλο και 
τη Φρύνη, τον τρόπο που έβλεπαν τη σχέση τους.  

«Το ξέρετε πως απόψε είσαστε πολύ όμορφη, δεσποινίς Φλεριανού;» 
Γύρισα ξαφνιασμένη. Ήταν ακριβώς πίσω μου, η κολόνια του με τύλιγε. 

Τα μάτια μου είχαν θολώσει από δάκρυα θυμού, πόνου, απελπισίας. 
«Αν πείτε άλλη μια φορά αυτό το δεσποινίς Φλεριανού…» 
Σταμάτησα νιώθοντας πως τον είχα προσβάλει. Έκανα μεταβολή και 

τρέχοντας σχεδόν, πήρα τον δρόμο της επιστροφής. Θυμωμένη με τον εαυτό 
μου και με εκείνον μαζί, αδιαφορούσα για τις πέτρες και τα χαλίκια που 
τίναζαν τα πόδια μου, αδιαφορούσα για τα δάκρυα που πίεζαν να 
ελευθερωθούν.  

«Ίρια!»  
Κοντοστάθηκα μόνο για μια στιγμή. Και μετά πεισμωμένη άρχισα να 

τρέχω γρηγορότερα. 
«Ίρια!» είπε ξανά και ήταν δίπλα μου πια. Μου έπιασε τα χέρια. «Μη 

φεύγεις! Ορίστε! Είδες που σου μιλάω στον ενικό;»  
Λαχανιασμένη, δεν τολμούσα να τον κοιτάξω στα μάτια. Κάτι πλανιόταν 

γύρω μας, κάτι που δεν τολμούσα να πιστέψω.  
«Ίρια! Τι ανόητος που υπήρξα! Κοίταξε με λίγο, σε παρακαλώ» μου 

ψιθύρισε και το χέρι του χάιδεψε τα μαλλιά μου.  
Σήκωσα το βλέμμα και είδα επιτέλους τον άντρα. Ο καθηγητής μου δεν 

ήταν πια εκεί. Δίστασε μόνο μια στιγμή κι έπειτα έσκυψε και με φίλησε. 
Σφίχτηκα επάνω του κι άφησα τα βασανιστικά δάκρυα να κυλήσουν. Υπήρχε 
άραγε πιο ευτυχισμένη γυναίκα στον κόσμο;  

 
Πήραμε μαζί τον δρόμο της επιστροφής. Βρήκαμε το σπίτι σκοτεινό, 

αποκοιμισμένο, για να απολαύσουμε ανενόχλητοι έναν έρωτα που είχε μόλις 
αποκαλυφθεί. Όταν αργότερα ξαπλωμένη δίπλα του τον άκουγα να μου 
ψιθυρίζει στο αχνό φως της ημέρας που αγουροξυπνημένη παραμόνευε, δεν 
μπορούσα να πιστέψω τι είχε συμβεί. Σαν να είχε καταλάβει τι με 
απασχολούσε, εκείνος έβαλε τα πράγματα στη θέση τους.  

«Ξέρεις ποιο είναι το παράδοξο; Ερωτεύτηκα εκείνο το τελικό γραπτό σου. 
Βλέποντας το όνομα, θυμήθηκα τη γλυκιά φοιτήτριά μου. Διάβαζα όσα είχες 
γράψει ξανά και ξανά και κάθε φορά ήταν σαν να μάθαινα κάτι παραπάνω για 
εσένα. Μετά γέλασα με την κρίση ρομαντισμού που με είχε πιάσει, εμένα που 
όλα αυτά μου ήταν εντελώς αδιάφορα. Τα χρόνια που είχαν προστεθεί στις 
πλάτες μου με άλλαζαν. Δεν σου κρύβω πως εκνευρίστηκα με τον εαυτό μου, 



Σιωπηλή πέτρα          45 
_______________________________________________________________________________________________________________________________________________________________________________________________________________ 

 

 

με την αδυναμία μου. Ήταν ανόητο. Ο καθηγητής και η φοιτήτριά του. Τι 
κοινότοπο! Σε κάλεσα στο γραφείο μου νιώθοντας γελοίος για τη 
συμπεριφορά μου. Η ματαιοδοξία μου όμως δεν με άφηνε να κάνω πίσω. 
Μπήκες στο δωμάτιο κι εγώ δεν ήξερα πού να σταθώ, κοίταζα έξω 
παριστάνοντας τον αδιάφορο, ελπίζοντας να καταλάβεις και να μην 
καταλάβεις μαζί.  

«Πραγματικά δεν κατάλαβα. Μού προξενούσες δέος και φόβο, με 
τρόμαζαν αυτά που ένιωθα. Ούτε εγώ είχα τίποτα να ελπίζω, θα ήσουν 
συνηθισμένος στον θαυμασμό των φοιτητριών σου». 

«Ανοησίες! Προσπαθούσα να εκφραστώ με τον δικό μου αδέξιο τρόπο».  
«Αχ, Παντελή!» Δεν μπόρεσα να μη χαμογελάσω.  
«Μικρή μου Ίρια! Μ’ αρέσει να σ’ ακούω να λες το όνομά μου. Με κάνει να 

αισθάνομαι συνομήλικός σου».  
«Σαν τον Αντώνη, ας πούμε;» τον πείραξα. 
Δεν μίλησε. 
«Ζηλεύεις τον Αντώνη;» 
«Ομολογώ πως ναι. Και αυτόν και όλους τους άντρες γύρω σου. Έβλεπα 

παντού εν δυνάμει εχθρούς, φερόμουν σαν παράφρονας. Θα με συγχωρήσεις 
ποτέ που ήμουν τόσο άδικος μαζί σου; Σου φώναζα κι όμως ήθελα να σε 
κλείσω στην αγκαλιά μου για πάντα. Έβριζα τον εαυτό μου όταν είδα πόσο σε 
πλήγωσα, όταν σε είδα να φεύγεις τρέχοντας. Και μετά, δεν ήξερα πώς να 
φερθώ χωρίς να γίνω περίγελος».  

«Θα με έχεις στην αγκαλιά σου για πάντα» τον καθησύχασα. 
«Το λες τώρα…»  
«Θα το λέω, ώσπου να βαρεθείς να το ακούς. Έκοψα αρκετές γέφυρες για 

να βρεθώ μαζί σου».  
«Ώστε κάποιος υπήρχε…»  
«Δεν υπάρχει πια».  
Κούρνιασα δίπλα του νιώθοντας γαλήνη μετά από πολύ καιρό. Οι πρώτες 

αχτίνες του ήλιου μάς βρήκαν να κοιμόμαστε σφιχταγκαλιασμένοι. 



46                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΞΙ (Ημερολόγιο Ίριας Φλεριανού) 

Αύγουστος 1981, Νότιο Αιγαίο 
 

Στις μέρες που ακολούθησαν όλα ήταν ίδια και διαφορετικά μαζί. Ίδια 
ήταν η ρουτίνα των ανασκαφών, το ψιλοκοσκίνισμα του εδάφους, η κούραση 
από το συνεχές σκύψιμο, η αφόρητη ζέστη του Αυγούστου, η αγωνία για 
κάποιο στοιχείο που ίσως είχαμε προσπεράσει. Το διαφορετικό για μένα ήταν 
πως, στην αρχή τουλάχιστον, ανησυχούσα, σε βαθμό υπερβολής σχεδόν, για το 
ότι όλοι γνώριζαν τη σχέση μου με τον Παντελή. Την πρώτη φορά που με 
φώναξε με το μικρό μου όνομα, ο Πέλος και η Φρύνη, που βρίσκονταν δίπλα 
μου, γύρισαν και με κοίταξαν με νόημα.  

Η ομάδα όμως είχε επιτέλους ξαναβρεί τους ρυθμούς της. Η αναστάτωση, 
η ένταση κι ο προηγούμενος εκνευρισμός είχαν δώσει τη θέση τους σε μια 
αρμονική συνεργασία. Κανένας δεν σχολίασε το παραμικρό. Εξάλλου, η 
διαφορετική αντιμετώπιση του Παντελή απέναντί μου περιοριζόταν στον 
οικείο ενικό και στην αδιόρατη τρυφερότητα που είχε αντικαταστήσει τον 
επιτακτικό τόνο των προηγούμενων ημερών.  
 

Τον Δεκαπενταύγουστο έλειψα ένα διήμερο στη Σύρο με την ευκαιρία της 
γιορτής της Παναγίας. Ο Παντελής με περίμενε ανυπόμονα στο λιμάνι.  

«Έχεις φάει;» με ρώτησε. Παρότι μου χαμογελούσε, μου φάνηκε 
σκεφτικός, προβληματισμένος.  

Βρεθήκαμε σε μια μικρή ψαροταβέρνα στην άλλη άκρη του λιμανιού να 
απολαμβάνουμε το παγωμένο κρασί, μακριά από τα αδιάκριτα βλέμματα.  

«Ίρια!» μου ψιθύρισε και η παλάμη του έκλεισε πάνω στη δικιά μου. 
«Τι έκανες όσο έλειπα;» τον ρώτησα ανήσυχη ξαφνικά. «Όλα εντάξει στις 

ανασκαφές;»  
«Να ζηλεύω τον εαυτό μου; Μου φαίνεται πως σου έλειψα περισσότερο ως 

αρχαιολόγος παρά ως άντρας».  
Άθελά μου κοκκίνισα. Ήταν κιόλας τρεις βδομάδες που η σχέση μας είχε 

περάσει σε άλλο επίπεδο, δεν έπαυα όμως να σκέφτομαι την απόσταση, το 
τυπικό, τον σεβασμό που ακόμα μου ενέπνεε και όλα αυτά μπλέκονταν και με 
έκαναν να τον θέλω περισσότερο.  

«Ως άντρας» του απάντησα κι ακούμπησα το χέρι του στα χείλη μου.  



Σιωπηλή πέτρα          47 
_______________________________________________________________________________________________________________________________________________________________________________________________________________ 

 

 

«Μικρή μου Ίρια!». Κι όμως, δεν είχε χαλαρώσει. Κάτι συνέβαινε, το 
βλέμμα του ήταν ανεξιχνίαστο.  

«Γιατί με κοιτάζεις έτσι, Παντελή;»  
«Σκέφτομαι πόσο κοντά βρίσκονται ο αυθορμητισμός και η 

επιπολαιότητα».  
«Για ποιον το λες; Για εμένα;»  
«Όχι! Όχι! Μη δίνεις σημασία!»  
Δεν με έπεισε, δεν επέμεινα όμως. Αν είχε κάτι να μου πει, θα το έκανε. Η 

ηλικία και οι εμπειρίες του δεν άφηναν περιθώρια για καμώματα ανασφαλούς 
εφήβου. Καθησυχάζοντας τον εαυτό μου, του μίλησα για τη Σύρο, την 
οικογένειά μου και αναπόφευκτα για τον Αλέξη. Δεν φάνηκε να πειράχτηκε. 

«Όταν θα γυρίσουμε στην Αθήνα…» 
«Μη λες τίποτα, Παντελή! Είναι νωρίς ακόμα. Δεν θέλω να βάλουμε τον 

πληθυντικό του τυπικού από τώρα σε αυτό που ζούμε».  
«Κι εγώ δεν θέλω να νομίζεις πως αυτό που νιώθω είναι μόνο 

ενθουσιασμός της στιγμής».  
Χωρίς να νοιάζομαι για τον ταβερνιάρη, που μας κοιτούσε ερευνητικά από 

τη γωνιά του, έβαλα απαλά τα δάχτυλα στα χείλη του, σαν να ήθελα να τον 
κάνω να σωπάσει, κι έπειτα πλησίασα το πρόσωπό μου στο δικό του και τον 
φίλησα βαθιά, χωρίς ανάσα. 

 
Πίσω στις ανασκαφές, είχα κάτσει κατάκοπη στον βράχο-παρατηρητήριο 

και παρακολουθούσα από μακριά τον Παντελή να συζητάει με τον Πέλο για 
τις τελευταίες τομές. Ξαφνικά άκουσα θόρυβο κι είδα το σύννεφο της σκόνης 
που ξεσήκωνε ένα αγροτικό καθώς πλησίαζε. Σε λίγο σταμάτησε κι αμέσως 
εστίασα την προσοχή μου στη γυναίκα που έκλεισε δυνατά την πόρτα πίσω 
της. Ήταν πολύ ψηλή, με τα μαλλιά πλεγμένα σε μια χοντρή μαύρη πλεξούδα 
που έφτανε στη μέση σχεδόν του κορμιού της.  

Η γυναίκα κοντοστάθηκε και μετά πλησίασε την Κατερίνα που βρισκόταν 
λίγο πιο πέρα. Είδα και τις δύο να κοιτάζουν προς το σημείο που βρισκόταν ο 
Παντελής και μετά τη γυναίκα να κατευθύνεται προς τα εκεί. Καθώς 
παρατηρούσα τη σιλουέτα της να ξεμακραίνει, μου έκανε εντύπωση η λεπτή 
κορμοστασιά, το καλοφτιαγμένο σώμα. Σώμα γαζέλας, -αυτό μου ήρθε στο 
μυαλό κι ένιωσα μια αόριστη ανησυχία. 

«Ποια είναι;» ρώτησα την Κατερίνα. 
«Δεν ξέρω. Δεν την έχω ξαναδεί. Ρώτησε μόνο αν δουλεύει εδώ ο 

Παντελής Έξαρχος».  



48                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Τι τον θέλει; Σου είπε; 
Η Κατερίνα κούνησε αρνητικά το κεφάλι κι έστρεψε ξανά την προσοχή της 

στον κατάλογο των ευρημάτων.  
Δάγκωσα τα χείλη και περίμενα. Είδα τον Παντελή να κοιτάζει το ρολόι 

του. Κάτι της είπε και μετά η γυναίκα μπήκε στο αγροτικό κι απομακρύνθηκε. 
Δευτερόλεπτα αργότερα εκείνος την ακολουθούσε με το τζιπ.  

Κανένας από τους υπόλοιπους δεν ενδιαφέρθηκε. Φλεγόμουν από την 
επιθυμία να μάθω, όμως ο ρόλος της ζηλόφθονης ερωμένης παραήταν 
άχαρος. Ερωμένη! Πόσο άσχημη μου έμοιαζε η λέξη, πόσο φτώχαινε τη σχέση 
μας! Ο αόριστος φόβος που ένιωθα είχε αποκτήσει σάρκα και οστά. Ποια ήταν 
η γυναίκα; Γιατί την είχε ακολουθήσει ο Παντελής;  

Όσο κι αν προσπάθησα να ελέγξω τις σκέψεις μου, αυτές ακολουθούσαν 
πια μια τρελή πορεία. Δεν μπορούσα ούτε να δουλέψω ούτε να συγκεντρωθώ. 
Στο τέλος, είπα στους υπόλοιπους πως δεν ένιωθα καλά κι έφυγα με τον Θωμά 
που γυρνούσε στο λιμάνι. 

«Βρε Θωμά, την είδες εσύ τη γυναίκα που ήρθε κι έφυγε;» 
«Ποιος να μη δει τέτοια ομορφιά!» είπε χαμογελώντας ο καλοκάγαθος 

εργάτης.  
«Ξέρεις ποια είναι; Θέλω να πω, είναι από το νησί;» 
«Η Μάρω, η γυναίκα του Κώστογλου, του επιστάτη των ορυχείων. Έλειπε 

καιρό στην Καρυσιανή, γύρισε στις αρχές του καλοκαιριού».  
«Και τι είχε πάει να κάνει εκεί;» συνέχισα ξέροντας πως η περιέργειά μου 

δεν είχε δικαιολογία. 
Ο Θωμάς όμως δεν έχανε ευκαιρία για κουβέντα. 
«Να ξεγεννήσει είχε πάει. Κι έκανε ένα αγγελούδι, θα είναι τώρα κοντά 

τριών μηνών. Νύχτα ήταν σαν το φέρανε αυτή κι ο Αργύρης. Λεχώνα ήταν 
τόσο καιρό. Άμα δεν σαραντίσεις, δεν βγαίνεις από το σπίτι, τα ξέρετε αυτά 
εσείς οι γυναίκες». 

«Και η οικογένειά της;»  
«Έχουν το αρχοντόσπιτο κάτω από το Κάστρο. Θα το ξέρεις, αυτό με τα 

σιδερένια κάγκελα στα παράθυρά του».  
Κούνησα αόριστα το κεφάλι. Σπάνια πήγαινα στη Χώρα. Τις λίγες 

ελεύθερες ώρες μου προτιμούσα το μικρό λιμάνι. Όσο για το Κάστρο, δεν είχε 
τίποτα το ενδιαφέρον, ένα ψηλό κουτί ήταν, χτίσμα του προηγούμενου αιώνα, 
που χρησίμευε απλά σαν παρατηρητήριο.  

«Έχει άλλα παιδιά;»  
«Ένα παλικαράκι». 



Σιωπηλή πέτρα          49 
_______________________________________________________________________________________________________________________________________________________________________________________________________________ 

 

 

«Κι ο άντρας της;» 
«Ο λόγος του μετράει στο νησί μας…» είπε και με κοίταξε σαν να φοβόταν 

ότι είχε πει πολλά.  
 
Κλείστηκα στο δωμάτιό μου κι έπεσα βαριά στο κρεβάτι. Στύλωσα τα μάτια 

στο ταβάνι και το ένιωσα να έρχεται καταπάνω μου. Έκανε ζέστη κι εγώ 
κρύωνα. Ο έρωτάς μου για τον Παντελή καταντούσε παθολογικός, με 
αρρώσταινε. Παραλογιζόμουν, αυτό μου συνέβαινε, γιατί προφανώς δεν 
υπήρχε λόγος να πανικοβάλλομαι. Μπορεί εκείνη η γυναίκα να έφερνε 
κάποιο μήνυμα από τον άντρα της… Ναι, γι’ αυτό θα είχε έρθει… Από πού κι ως 
πού να γνωρίζει τον Παντελή; 

Το χτύπημα στην πόρτα με έκανε να τιναχτώ από το κρεβάτι, 
προσποιούμενη ότι ήμουν η πιο ευδιάθετη γυναίκα του κόσμου.  

«Ίρια!» άκουσα τη φωνή του Παντελή. «Η Κατερίνα μού είπε πως δεν 
ήσουν καλά. Ανησύχησα».  

Προσπάθησα να διακρίνω κάποια αλλαγή επάνω του. Όχι. Ήταν ο ίδιος 
άντρας με τον οποίο ήμουν ερωτευμένη. Ήρθε και κάθισε πλάι μου. Με 
τράβηξε στην αγκαλιά του και με φίλησε.  

«Μικρή μου Ίρια! Θα με αγαπάς πάντα;»  
«Το ξέρεις πως σε αγαπάω». 
Καθησύχασα τον εαυτό μου κάνοντας τη σκέψη πως αν ήταν κάτι που με 

αφορούσε, θα μου το είχε πει. Εξάλλου, η συμπεριφορά του δεν είχε αλλάξει 
απέναντί μου. Κι εγώ δεν βρήκα την ευκαιρία ή το θάρρος να αναφερθώ στο 
περιστατικό.  

 
Δύο μέρες μετά, η Κατερίνα με πλησίασε χαμογελώντας.  
«Αποκτήσαμε θαυμαστή».  
Δεν κατάλαβα τι εννοούσε και την κοίταξα παραξενεμένη. Μου έδειξε το 

βασιλικό κάθισμα, όπως είχαμε ονομάσει τον διπλό βράχο. Ο Νικήτας στεκόταν 
εκεί και κοιτούσε προς το μέρος μας.  

«Τον γνωρίζεις;»  
«Όχι!» απάντησα κάνοντας την ανήξερη και γύρισα στη δουλειά μου. 
«Μπορεί να τον ενδιαφέρει η αρχαιολογία. Είναι η τρίτη φορά μέσα στη 

βδομάδα που τον βλέπω. Τις προηγούμενες δύο κρυβόταν, σήμερα 
ξεθάρρεψε».  



50                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Κούνησα το κεφάλι και συνέχισα δήθεν αδιάφορη, μέσα μου όμως ένιωθα 
τύψεις που είχα δώσει έστω και αόριστες υποσχέσεις στον Νικήτα. Κι αν 
δημιουργούσε καμία σκηνή; Τι θα έλεγα τότε;  

Ο Νικήτας έμεινε στην ίδια θέση τουλάχιστον επί μία ώρα κάτω από το 
λιοπύρι, σαν το πιστό σκυλί. Κάποια στιγμή έστρεψα το βλέμμα προς το μέρος 
του, αλλά είχε φύγει. Άδικα είχα ανησυχήσει.  



Σιωπηλή πέτρα          51 
_______________________________________________________________________________________________________________________________________________________________________________________________________________ 

 

 

ΕΠΤΑ(Ημερολόγιο Ίριας Φλεριανού) 

27 Αυγούστου 1981, Νότιο Αιγαίο 
 

«Η πρόσκληση μας αφορά όλους, Ίρια» μου είπε ο Παντελής καλύπτοντας 
μετά βίας τον εκνευρισμό στη φωνή του. «Ο Αργύρης Κώστογλου είναι 
σημαντικό πρόσωπο στο νησί. Γιορτάζει τα γενέθλια του γιου του και έχει 
καλέσει και εμάς. Το θεώρησε μια ευκαιρία, κάτι σαν αποχαιρετιστήριο γλέντι, 
όπως είπε. Δεν είσαι πια παιδί, Ίρια» συνέχισε στον ίδιο τόνο. «Δες το σαν μια 
επαγγελματική υποχρέωση, αν μη τι άλλο». 

Κι όμως, σαν πεισμωμένο παιδί αισθανόμουν. Ήταν κι αυτή η αόριστη 
ανησυχία για τη Μάρω Κώστογλου, που δεν με άφηνε ούτε στιγμή. Και να που 
εμφανιζόταν στο προσκήνιο και ο άντρας της, ένας άνθρωπος που είχα δει μία 
και μοναδική φορά, από μακριά και μόνο.  

«Έχεις δίκιο…» αναγκάστηκα να υποχωρήσω.  
«Θα πάμε και θα διασκεδάσουμε, λοιπόν» είπε και μου χαμογέλασε, όμως 

δεν με έπεισε.  
 

Το σπίτι των Κώστογλου διέθετε έναν μεγάλο καταπράσινο κήπο γεμάτο 
γιασεμιά και μπουκαμβίλιες, αναρριχόμενες τριανταφυλλιές και 
πικροδάφνες. Η νύχτα ήταν φορτωμένη αρώματα και το τεράστιο τραπέζι 
γεμάτο ντόπιους μεζέδες και γλυκόπιοτο κρασί.  

Παρατηρούσα τους οικοδεσπότες, καθώς καλωσόριζαν τον κόσμο που 
έσπευδε να καταλάβει κάθε γωνιά του επίγειου αυτού παράδεισου. Ο Αργύρης 
Κώστογλου ήταν ένας ψηλός ψαρομάλλης με επιβλητικό μουστάκι και μάτια 
που έμοιαζαν να κοιτάζουν αφ’ υψηλού όποιον δεν ανήκε στη δική του κάστα. 
Ένα παλιό σημάδι διέτρεχε το αριστερό του μάγουλο δίνοντας μια αφιλόξενη 
όψη σε όλο του το πρόσωπο. Σπάνια χαμογελούσε και επέλεγε προσεκτικά σε 
ποιον θα απηύθυνε μια δεύτερη κουβέντα. Ήταν σα να φώναζε από μακριά 
πως αυτός ήταν ο δεσπότης, ο άρχοντας, ο πατέρας-αφέντης. Δίπλα του η 
Μάρω Κώστογλου, που μόλις είχε πατήσει τα σαράντα, έμοιαζε ιδανικό ταίρι. 
Η περηφάνια που έρεε από κάθε πόρο του τέλειου κορμιού της, την έκανε το 
ίδιο απρόσιτη με εκείνον. Πρώτη φορά την έβλεπα από τόσο κοντά, ήταν 
αρκετή όμως για να μεγαλώσει την ανησυχία μου καθώς επιτέλους κατάλαβα 
πως η γυναίκα που είχα μπροστά μου κι εκείνη που απεικόνιζε η φωτογραφία 
που είχε πέσει από το βιβλίο του Μπαρτολομέι ήταν το ίδιο πρόσωπο.  



52                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Από την αρχή ένιωσα άβολα. Ετοιμάστηκα να υπομείνω μια βραδιά από 
αυτές που δεν είχα συνηθίσει να αντιμετωπίζω. Προσπάθησα να μιμηθώ τη 
Φρύνη, που ξεχείλιζε από κοινωνικότητα και είχε μια ευγενική απάντηση για 
το καθετί. Τα μάτια μου όμως έμεναν άγρυπνοι φρουροί καθώς 
πηγαινοέρχονταν από τον Παντελή στη Μάρω, καταγράφοντας κάθε τους 
κίνηση, κάθε τους αντίδραση. Τίποτα δεν πρόδιδε μια προηγούμενη γνωριμία. 
Μιλούσαν σαν να είχαν γνωριστεί μόλις εκείνη τη στιγμή. Μήπως η ζήλια μου 
με έκανε να παραλογίζομαι; Τότε, τι γύρευε η φωτογραφία μέσα στο βιβλίο 
που είχε στα χέρια του ο Παντελής; 

«Έχεις δει τον νεαρό Κώστογλου;» με ρώτησε η Φρύνη ξαναγεμίζοντας το 
ποτήρι της.  

«Δεν είχα την τιμή!» απάντησα μουτρωμένη. Ήμουν σίγουρη πως η 
αντιπάθεια των γονιών είχε περάσει ως κληρονομικό χάρισμα και στον γιο. 
Ένας κακομαθημένος νεαρός που οι καλοί τρόποι τού υπαγόρευαν να στήνει 
τους καλεσμένους του. Τη γνώριζα αυτή τη συμπεριφορά, δεν ήταν λίγα τα 
ψώνια από τη Φιλοσοφική.  

Η Μάρω Κώστογλου ζήτησε συγγνώμη χαμογελώντας. 
«Πάει να βρει τον απολεσθέντα νέο!» αστειεύτηκε η Φρύνη. «Άντε, στην 

υγειά μας!» είπε και ύψωσε το ποτήρι της.  
Ο Παντελής συζητούσε με τον Αργύρη Κώστογλου ή μάλλον άκουγε τον 

μονόλογό του με ένα παγωμένο χαμόγελο στα χείλη. Η Μάρω έκανε ξανά την 
εμφάνισή της.  

«Γι’ αυτή τη μικρή κοινωνία, τους πέφτει πάρα πολύ» σχολίασε η Φρύνη 
κοιτάζοντάς την.  

«Τι θέλεις να πεις;»  
«Ξεπεσμένη αριστοκράτισσα, απόγονος κάποιου ενετού δούκα. Έτσι λένε, 

μπορεί να είναι αλήθεια. Ήθελε να σπουδάσει Καλές Τέχνες στη Φλωρεντία, 
μόνο όμως ο τίτλος ευγενείας δεν έφτανε. Ο γάμος ήταν μια ευκαιρία να 
σώσει την οικογενειακή αξιοπρέπεια. Έφυγε από την Καρυσιανή και ήρθε εδώ 
στην απομόνωση του Κυρίου να ενώσει την ευγενή καταγωγή της με τα 
πλούτη του Κώστογλου, τα τίμια κερδισμένα λεφτά του. Δυόμισι δεκαετίες 
πριν, όταν τα ορυχεία αποτελούσαν πηγή ευημερίας για το νησί, ο ασήμαντος 
εργάτης άρπαξε την ευκαιρία. Βρέθηκε επιστάτης κι εκμεταλλεύτηκε τους 
πάντες και τα πάντα, όπως συνήθως γίνεται σε αυτές τις περιπτώσεις. Οι 
διαφορές από τα ζυγίσματα, τα φιλέματα για να δείξει εύνοια, οι προμήθειες 
από τους μαουνιέρηδες, αυτά και τόσα άλλα, δικαίωσαν τον μαυραγορίτη των 
ορυχείων.  



Σιωπηλή πέτρα          53 
_______________________________________________________________________________________________________________________________________________________________________________________________________________ 

 

 

Τόσο πετυχημένο χαρακτηρισμό μόνο η Φρύνη θα μπορούσε να σκαρώσει. 
Όλα αυτά τα είχε μάθει μπαινοβγαίνοντας στα σπίτια της Χώρας. Το νησί 
φοβόταν και μισούσε τον Κώστογλου.  

«Πού είναι ο γιος σου;» τον άκουσα να ρωτάει θυμωμένος τη γυναίκα του, 
καθώς ξεγλιστρούσα πίσω τους.  

«Έρχεται Αργύρη, έρχεται!» του απάντησε εκείνη μέσα από τα δόντια της 
σχεδόν. 

Αναρωτήθηκα τι να ένιωθε η Μάρω για τον άντρα της. Μπορούσε να της 
εμπνεύσει έρωτα ή μόνο αντιπάθεια, απέχθεια, αδιαφορία, ανοχή;  

«Επιτέλους!» Η βαριά φωνή του Κώστογλου πάγωσε τον αέρα και μετά 
τον έκοψε στα δύο σαν καλοακονισμένο μαχαίρι.  

«Συγγνώμη για την αργοπορία…» άκουσα μια γνώριμη φωνή.  
Το ένστικτό μου με έκανε να στραφώ, όμως δεν ένιωσα έκπληξη. Είχα ήδη 

καταλάβει, χωρίς να γνωρίζω πώς, ότι ο Νικήτας ήταν ο γιος του Αργύρη και 
της Μάρως. Η Φρύνη δεν μου είχε αναφέρει τίποτα, ο ίδιος, και τις δύο φορές 
που είχαμε συναντηθεί, είχε αποφύγει να μιλήσει για την οικογένειά του.  

Η Μάρω σχεδόν τράβηξε από το χέρι τον γιο της και τον οδήγησε προς το 
μέρος μας.  

«Κύριε Έξαρχε! Από εδώ ο γιος μου, ο Νικήτας» ανακοίνωσε και το 
βλέμμα της έπεσε σαν κεραυνός επάνω στον Παντελή.  

«Νεαρέ μου, μας έκανες όλους να περιμένουμε» είπε ο Παντελής δίνοντάς 
του το χέρι. Βλέποντας πως η κυρία Κώστογλου δεν θα έμπαινε καν στον κόπο 
να με συστήσει, συνέχισε: «Η δεσποινίς Ίρια Φλεριανού, συνάδελφος 
αρχαιολόγος».  

Κοίταξα φευγαλέα τον Νικήτα, μουρμουρίσαμε ταυτόχρονα ένα τυπικό 
χαίρω πολύ κι εκείνος βιάστηκε να απομακρυνθεί, σώζοντας και εμένα από 
την αμήχανη σιωπή. Η Κατερίνα πλησίαζε φουριόζα. Από το ύφος της είχα 
ήδη καταλάβει τη συνέχεια. Για την ώρα όμως ήταν μια καλή δικαιολογία να 
πιάσω την κουβέντα μαζί της και να κρατήσω μια απόσταση από τη μητέρα 
του Νικήτα. Δεν είχα καμία διάθεση να προδωθώ.  

«Ρε συ, πού τον έκρυβε η Κώστογλου τέτοιον γιο; Δεν είναι να απορεί 
κανείς, κλειδωμένο θα έπρεπε να τον κρατάει».  

«Ένα παιδί είναι μόνο, βρε Κατερίνα. Πώς κάνεις έτσι;» σχολίασα 
εκνευρισμένη. 

«Έτσι είναι τα παιδιά; Για κοίτα τον! Έχει το μπόι του Έξαρχου και σώμα 
αθλητή».  



54                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ο Νικήτας είχε σταθεί παράμερα με κάποιον συνομήλικό του -προφανώς 
θα ήταν εκείνος ο φίλος του που δεν θυμόμουν το όνομά του- και με κοίταζε 
επίμονα. Δεν είχε άδικο η Κατερίνα. Θα γινόταν ένας γοητευτικός άντρας. Το 
κατάλευκο πουκάμισό του ερχόταν σε αντίθεση με την ηλιοκαμένη 
επιδερμίδα του και τα κατάμαυρα μαλλιά, ενώ τα μάτια του πυρπολούσε μια 
δύναμη που ο ίδιος δεν αναγνώριζε ακόμα. Στο πρόσωπό του υπήρχε η 
αθωότητα και η ντροπαλοσύνη που είχα αντικρίσει όταν ψάχναμε μαζί για τη 
Λάμια. Ένιωσα άσχημα που τον είχα αγνοήσει, που είχε έρθει μέχρι την 
ανασκαφή, κι εγώ δεν του είχα μιλήσει, δεν τον είχα πλησιάσει καν.  

 
Αυτό που ξεκίνησε σαν ένα είδος δεξίωσης, ξένης προς τα δεδομένα του 

τόπου, κατέληξε σε νησιώτικο γλέντι, αφού ο Αργύρης Κώστογλου είχε 
παραγγείλει όργανα, χορούς και τραγούδια. Σε λίγο οι νησιώτικοι σκοποί 
ανέβαιναν ψηλά στον αυγουστιάτικο ουρανό και γίνονταν ένα με τα 
παλαμάκια και το τσούγκρισμα των ποτηριών. Στο τσακίρ κέφι, ο 
οικοδεσπότης, μπροστάρης στον χορό, έσκιζε τον αέρα με επιδέξιες χορευτικές 
φιγούρες.  

Ο Παντελής μού έκανε νόημα να καθίσω κοντά του. Δεν πρόλαβα. Η Μάρω 
Κώστογλου είχε ήδη σπεύσει να καταλάβει το άδειο κάθισμα. Τι του έλεγε; 
Είχε σκύψει προς το μέρος του και είδα καθαρά πως το χέρι της ακουμπούσε 
στο δικό του. Απόρησα με την τόλμη της να αψηφίσει τον άντρα της, που 
βρισκόταν λίγα μέτρα πιο πέρα, και τους ντόπιους, που μοιράζονταν το 
τραπέζι της. Αδιάκριτα, είχα καρφώσει τα μάτια μου επάνω της. Δεν ήταν η 
απομονωμένη νησιώτισσα παρά η βασίλισσα-μέλισσα που διασκέδαζε με τους 
κηφήνες-υπηκόους της. Αυτή κι ο Παντελής είχαν κάτι κοινό. Έμοιαζαν με 
έναν ήλιο που έλκυε μοιραία τα αστρικά σώματα. Οι πράσινες λάμψεις της 
ζήλιας τύφλωσαν τα μάτια μου για μία ακόμη φορά.  

Τι ένιωθε στην πραγματικότητα για εμένα ο Παντελής, ένας άντρας 
σαράντα πέντε χρονών, εκ πεποιθήσεως εργένης, αδέσμευτος, παντρεμένος 
μόνο με τη δουλειά του, που απολάμβανε τις γυναίκες όπου και όπως αυτός 
ήθελε; Με είχε κολακέψει και γοητεύσει συγχρόνως το ότι εκείνος είχε κάνει 
το πρώτο βήμα στη δική μας σχέση, όμως στιγμές σαν αυτήν έβλεπα το χάσμα 
της διαφορετικής αντίληψης των πραγμάτων. Στιγμές σαν αυτήν είχα την 
εντύπωση πως εξακολουθούσε να παίζει μαζί μου το παιχνίδι της γάτας με το 
καναρίνι. Και προς το παρόν έμοιαζε να έχει ξεχάσει τη μικρή του Ίρια, 
γοητευμένος από την κυρία του κυρίου των ορυχείων. Οι δυο τους φαίνονταν 
αρκετά απορροφημένοι, από τις κοινές τους αναμνήσεις προφανώς...  



Σιωπηλή πέτρα          55 
_______________________________________________________________________________________________________________________________________________________________________________________________________________ 

 

 

Με την άκρη του ματιού, έπιασα το βλέμμα του Νικήτα επάνω μου. Με 
κοίταζε τόσο επίμονα, που στο νου μου ήρθε πάλι η εικόνα ενός κουταβιού 
που το διώχνουν από τα πόδια τους κι αυτό επιμένει να γυρίζει ζητώντας 
χάδια κι αγάπη. Μπορεί και να του είχαν λείψει τα χάδια. Ίσως αυτό που 
γύρευαν τα μάτια του να ήταν στοργή, κατανόηση. Αν ήμουν στην ηλικία του, 
θα τον είχα ερωτευτεί σίγουρα. Έμοιαζε τόσο ξένος με το περιβάλλον, σαν να 
ασφυκτιούσε, σαν να βρισκόταν εκτός τόπου και χρόνου.  

«Δεν έχει ξεκολλήσει τα μάτια του από πάνω σου» συνέχισε το βιολί της η 
Κατερίνα. «Να τον πάρει χαμπάρι ο Έξαρχος, δεν τον βλέπω καλά».  

«Ο κύριος Έξαρχος είναι προς το παρόν απασχολημένος» είπα στυφά. 
«Αχ! η ζήλια! Πρόσεχε Ίρια! Δύσκολο δρόμο διάλεξες» είπε σοβαρεύοντας 

απότομα. Πώς μπορείς να είσαι σίγουρη για τον Έξαρχο; Για τον εαυτό σου; 
Λες και δεν ξέρεις τα κουτσομπολιά στους διαδρόμους και τα αμφιθέατρα».  

Άφησα ασχολίαστη την παρατήρησή της. Ξαφνικά ασφυκτιούσα. 
Σηκώθηκα κι έκανα τον γύρο του κήπου. Μια μικρή πόρτα έβγαζε σ’ ένα στενό 
μονοπάτι, που αν το κατέβαινες και μετά έστριβες αριστερά, μπορούσες να 
διακρίνεις τα φώτα ασφαλείας που έκαιγαν τη νύχτα στον τόπο των 
ανασκαφών. Ακολούθησα το μονοπάτι και απόμεινα να κοιτάζω αφηρημένη 
τα δύο φωτεινά σημάδια που τρεμόσβηναν στην απόσταση. Σκεφτόμουν πως 
θα μου έλειπε αυτός ο μικρός τόπος που είχε αλλάξει τη ζωή μου, πως θα 
ήθελα να έμενα για πάντα σε εκείνο το μοναχικό σπίτι κοντά στο Μοναστήρι.  

«Εγώ σε περίμενα!»  
Αναπήδησα τρομαγμένη. Σαν να είχε κάνει όλον τον δρόμο 

αλαφροπατώντας, ο Νικήτας είχα σταθεί πίσω μου και η φωνή του ήταν 
γεμάτη από ένα βαθύ παράπονο. Γύρισα κι αντίκρισα τα μάτια του, υγρά μέσα 
στο μισοσκόταδο.  

«Σου αρέσει τελικά να τρομάζεις τον κόσμο» είπα προσπαθώντας να 
αστειευτώ. 

«Γιατί με άφησες να περιμένω; Εγώ σε πίστεψα!»  
Ακουγόταν σαν να ήταν έτοιμος να κλάψει. Μπορούσα να διακρίνω 

ολοκάθαρα το καρύδι στον λαιμό του να ανεβοκατεβαίνει από την ταραχή.  
«Συγγνώμη…» 
«Σε περίμενα μέρες… Κι εσύ δεν ήρθες…»  
«Αφού σου ζήτησα συγγνώμη…» είπα ξανά, λες κι αυτό από μόνο του ήταν 

αρκετό.  
«Σε είδα μαζί του…»  
«Δεν σε καταλαβαίνω».  



56                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Με τον κύριο Έξαρχο, εννοώ. Είσαστε …» Κόμπιασε, σαν να μην ήξερε 
ποια λέξη έπρεπε να χρησιμοποιήσει. «Είσαστε φίλοι;» ψέλλισε τελικά και 
χαμήλωσε τα μάτια.  

«Είμαστε συνεργάτες. Ήταν ο καθηγητής μου στο Πανεπιστήμιο».  
«Σας είδα μαζί» επανέλαβε σαν χαλασμένο γραμμόφωνο. «Σε κρατούσε 

αγκαλιά και σε έσφιγγε επάνω του».  
«Μου κάνεις παρατήρηση; Από πού κι ως πού;» αντιγύρισα θυμωμένη. 

«Έχεις δίκιο να με κατηγορείς που δεν ήρθα, τίποτα άλλο όμως. 
Συνεννοηθήκαμε;» 

Το έβαλε στα πόδια χωρίς να περιμένει να τελειώσω.  
«Είσαι παράλογος!» φώναξα ξοπίσω του, είχε όμως εξαφανιστεί. 
 
«Πού ήσουν;» με ρώτησε ο Παντελής, όταν επέστρεψα κοντά του.  
«Χάζευα τη θέα» απάντησα αόριστα. «Πότε θα φύγουμε;» 
«Ας περιμένουμε λίγο. Δεν είναι σωστό να κάνουμε εμείς την αρχή. Τι θα 

πουν οι οικοδεσπότες μας;» με ρώτησε γελώντας και με αγκάλιασε.  
«Παντελή, μας βλέπουν!»  
«Η αποστολή μας τελείωσε, Ίρια. Γυρίζουμε πίσω. Δεν είμαι ο καθηγητής 

σου, δεν είσαι η φοιτήτριά μου. Δεν έχω να δώσω λογαριασμό σε κανέναν και 
η γνώμη του κόσμου μού είναι αδιάφορη».  

Είχαμε σταθεί στην άκρη του κήπου, στην πλευρά που έβλεπε προς τη 
θάλασσα και ακουμπούσαμε στα κάγκελα, μετέωροι πάνω από το ασημένιο 
Αιγαίο. Έσκυψε, και το πρόσωπό του πλησίασε το δικό μου ώσπου τα χείλη 
μας ενώθηκαν. Τα χέρια του μπλέχτηκαν στα μαλλιά μου χαϊδεύοντάς τα 
πυρετικά. Με κλειστά τα μάτια, χαμογελούσα αυτάρεσκα. Η Μάρω Κώστογλου 
δεν υπήρχε, ήταν απλά μια φαντασίωση. Μα όταν τα ξανάνοιξα, 
συνειδητοποίησα πως το παγερό της βλέμμα ήταν καρφωμένο στο πρόσωπό 
μου.  

«Πάμε να φύγουμε, Παντελή. Δεν αντέχω άλλο. Δεν μπορώ να τη βλέπω 
να μας κοιτάζει» του ψιθύρισα.  

«Μη δίνεις σημασία» μου απάντησε και συνέχισε να με φιλάει, σαν να το 
έκανε επίτηδες για να προκαλέσει.  

 
Το τέλος του Αυγούστου έμοιαζε να ξυπνάει από την καλοκαιρινή 

ραστώνη το νησί. Όλοι ετοιμάζονταν για το πανηγύρι του Αϊ Γιάννη. Το 
μοναστήρι των ορυχείων, όπως το αποκαλούσαν, γιόρταζε στις 29 Αυγούστου, 
το πανηγύρι του όμως γινόταν απόψε, που ήταν η παραμονή της γιορτής. Ο 



Σιωπηλή πέτρα          57 
_______________________________________________________________________________________________________________________________________________________________________________________________________________ 

 

 

Αργύρης Κώστογλου θα φρόντιζε για μια ακόμη χρονιά να προμηθεύσει το 
κρέας και το κρασί, φέροντας κορδωμένος τον τίτλο του πανηγυρά, άλλο ένα 
σημάδι αναγνώρισης των υπολοίπων.  

Καθώς η δικιά μας δουλειά είχε πλέον τελειώσει στο νησί, είχα πια τον 
χρόνο να παρατηρήσω τους ανθρώπους που μοιράζονταν αυτόν τον μικρό 
τόπο, πρόσωπα που μέχρι πρότινος ούτε καν γνώριζα ή έστω μου ήταν γνωστά 
αμυδρά και μόνο. Οι ντόπιοι, στην πλειοψηφία τους άνθρωποι κλειστοί, σε 
κοιτάζουν και σε ζυγίζουν, σε κρίνουν. Ο Παντελής είχε περάσει εύκολα στην 
αντίπερα όχθη. Εγώ πάλι ένιωθα αμηχανία, καθώς πέρα από τους εργάτες των 
ανασκαφών, τους δύο καλόγερους του μοναστηριού και την κυρία Γιασεμή, 
δεν είχα ανταλλάξει κουβέντα σχεδόν με κανέναν άλλον.  

Πρώτη φορά στο σπίτι του Κώστογλου είχα κοιτάξει πιο προσεκτικά 
πρόσωπα που έμοιαζαν να βαραίνουν από μυστικά που απομυζούσαν τη 
ζωντάνια τους. Αναρωτήθηκα και πάλι, άραγε σε ποιες πλάτες είχε πατήσει ο 
Αργύρης Κώστογλου και είχε καταφέρει να έχει τα επάνω χέρι στο νησί. Όπου 
πλησίαζε, οι κουβέντες σταματούσαν, όταν κατέβαινε στο λιμάνι, οι άνθρωποι 
χαμήλωναν το βλέμμα. Κι εμένα με γέμιζε μιαν αόριστη παγωνιά, σαν να 
άνοιγε μια πόρτα και το διαπεραστικό κρύο να τρύπωνε στο καλοζεσταμένο 
δωμάτιο. Σίγουρα δεν ήταν κάποιος που θα ήθελες να κάνεις εχθρό σου. Πίσω 
από το ζορισμένο του χαμόγελο, τα μάτια του ισοπέδωναν, περιφρονούσαν. 
Είχε δύναμη και το ήξερε. Θυμήθηκα ξανά τους δύο εργάτες στο πλοίο. Τον 
Κώστογλου ήταν που φοβόντουσαν και όχι εμένα και το τι είχα ακούσει.  

Δεν μου είχε λυθεί η απορία. Η Λάμια που γνώρισα δεν είχε καμία σχέση 
με τη συγκεκριμένη στοά, μια στοά επικίνδυνη, μια στοά κλειστή, ένα μέρος 
που δεν πήγαινε πια κανένας, εκτός κι αν ήταν ριψοκίνδυνος, ένα μέρος 
ιδανικό για να κρύψει κανείς οτιδήποτε.  

Και μετά, οι σκέψεις μου φτερούγισαν στον Νικήτα. Σε ποιον να είχε 
μοιάσει άραγε; Εξωτερικά ήταν ίδιος η μητέρα του, ο χαρακτήρας του όμως με 
μπέρδευε. Έφερνε περισσότερο σε έναν ονειροπόλο Δον Κιχώτη.  

Γιατί η οικογένεια των Κώστογλου είχε μονοπωλήσει ξαφνικά το 
ενδιαφέρον μου; Είχα να κάνω καλύτερα πράγματα από ανόητες εικασίες. 
Άνοιξα αποφασιστικά το ημερολόγιο των ανασκαφών και άρχισα να 
επαληθεύω την αρίθμηση των ευρημάτων από τον κατάλογο που είχα δίπλα 
μου. 



58                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΟΚΤΩ (Ημερολόγιο Ίριας Φλεριανού) 

28 Αυγούστου 1981, Νότιο Αιγαίο 
 
Δεν είχα βρεθεί ποτέ σε πανηγύρι. Η μητέρα μας, πιστή καθολική, ποτέ δεν 

άφησε την Αλεξάνδρα κι εμένα να πάμε σε κάποιο από τα πανηγύρια της 
Σύρου. Ίσως γιατί ποτέ δεν συγχώρησε τον πατέρα μας, που επέμενε και οι 
δυο του κόρες να βαφτιστούν ορθόδοξες σαν τον ίδιον.  

Φυσικά και θα βρισκόμουν αντιμέτωπη ξανά με τους Κώστογλου, ήμουν 
όμως ψυχικά προετοιμασμένη πια. Ο δυνάστης Αργύρης, η μυστηριώδης 
Μάρω, ο ευαίσθητος Νικήτας είχαν έρθει και είχαν εγκατασταθεί αυτόβουλα 
στην καθημερινότητά μου, ευτυχώς όχι για πολύ. Σε δύο μέρες φεύγαμε. Τι θα 
μπορούσε να συμβεί σε τόσο σύντομο χρονικό διάστημα; Τίποτα πια. Μόνο η 
ανάμνηση του Νικήτα θα έμενε σε μια απόμερη γωνιά του μυαλού και της 
καρδιάς μου.  

«Τι βασανίζει τη μικρή μου Ίρια;» με ρώτησε ο Παντελής.  
«Σκεφτόμουν το νησί, που μας φιλοξένησε δυόμισι μήνες. Σε λίγο 

φεύγουμε και δεν θα το ξαναδούμε».  
«Αν αυτό που διακρίνω είναι μια αδιόρατη λύπη, τότε μπορούμε να 

έρθουμε πάλι το επόμενο καλοκαίρι. Είμαι σίγουρος πως μετά την 
εργαστηριακή μελέτη των ευρημάτων θα χρειαστεί να ξαναγυρίσουμε. Έτσι 
θα συνδυάσουμε και τον μήνα του μέλιτος».  

Το φως γύρω μας αποτραβιόταν στις γωνίες, κι έτσι η έκφραση του 
προσώπου μου παρέμεινε ανεξιχνίαστη. 

«Δεν το περίμενες;» ρώτησε και ήρθε κοντά μου και μ’ αγκάλιασε.  
Χωρίς λόγο, ο φόβος γέμισε την καρδιά μου και την έκανε να χτυπήσει 

αργά, πιο αργά, υπνωτιστικά αργά.  
«Σε σόκαρα…» 
Δεν αντέδρασα, λες και κάποιος μαγνήτης ανάγκαζε τα πόδια μου, το 

σώμα μου ολόκληρο να στέκει αλύγιστο, αμετακίνητο. 
«Τι πρέπει να υποθέσω από τη σιωπή σου, μικρή μου Ίρια;» Τα μάτια του 

έψαξαν ανήσυχα τα δικά μου. 
«Πως πραγματικά με ξάφνιασες» είπα έχοντας βρει επιτέλους τη φωνή 

μου. 
«Ευχάριστα όμως…» 
«Ευχάριστα» απάντησα, κι ας μην ήταν αλήθεια.  



Σιωπηλή πέτρα          59 
_______________________________________________________________________________________________________________________________________________________________________________________________________________ 

 

 

Ξαφνικά σκεφτόμουν πώς θα παρουσίαζα στη μητέρα μου κάποιον 
συνομήλικό της ως γαμπρό. Μα δεν ήταν αυτό το μόνο πρόβλημα. Η στιγμή 
που θα ερχόμουν σε αντιπαράθεση μαζί της είχε φτάσει, καθώς πολύ σύντομα 
θα συνειδητοποιούσε ότι δεν είχα σκοπό να αναλάβω την οικογενειακή 
επιχείρηση. Δεν ωφελούσε όμως να κάνω από τώρα μαύρες σκέψεις. Ας 
απολάμβανα λίγο ακόμη τον μικρόκοσμο του νησιού.  

 
Το μοναστήρι ήταν περίσσια φωταγωγημένο. Αναμμένοι δαυλοί έστεκαν 

σε κάθε έξι σκαλοπάτια, από ψηλά μέχρι το νερό, δίνοντας την ψευδαίσθηση 
ενός πύρινου μονοπατιού. Η μικρή εξέδρα κάτω στη θάλασσα ήταν κι αυτή 
φωταγωγημένη με πυρσούς. Ανάμεσα στο μοναστήρι και τον χωματόδρομο 
που οδηγούσε από τη μια μεριά στις ανασκαφές κι από την άλλη στα ορυχεία, 
υπήρχε ένα μεγάλο πλάτωμα γεμάτο μακρόστενα τραπέζια που έφτιαχναν ένα 
μεγάλο Π. Νταμιτζάνες κρασί έστεκαν παράμερα περιμένοντας να δροσίσουν 
τους γλεντοκόπους. Το κρέας άχνιζε πάνω σε τεράστιους δίσκους και δίπλα 
τους υψώνονταν ένα κατάλευκο βουνό καρβέλια και πανέρια γεμάτα 
κατακόκκινες ντομάτες.  

Οι μουσικοί ήταν παραταγμένοι στην απέναντι μεριά κουρδίζοντας τα 
όργανα. Οι πανηγυριώτες, αφού είχαν πάει να προσκυνήσουν στο μοναστήρι, 
κατέφθαναν ένας-ένας. Το φεγγάρι και οι πυρσοί, μοναδικά φώτα σε αυτό το 
απομονωμένο μέρος, έκαναν την ατμόσφαιρα πιο απόκοσμη, δημιουργώντας 
μου την παράξενη εντύπωση πως κάποιο παμπάλαιο τελετουργικό θα 
ξεκινούσε σε λίγο.  

Ο Αργύρης και η Μάρω Κώστογλου έκαναν την εμφάνισή τους όταν όλος ο 
κόσμος είχε καθίσει στις θέσεις του. Όσοι δεν χωρούσαν, βρίσκονταν ένα γύρω 
στα βράχια ή κατάχαμα, σαν τσαμπιά παραγινωμένων σταφυλιών. Είδα τους 
ντόπιους να σηκώνονται από τις καρέκλες τους σε ένδειξη σεβασμού, ενώ 
κάτι σαν στεναγμός ξέφυγε από τα χείλη όλων. Ο Παντελής κι εγώ μείναμε 
καρφωμένοι στη θέση μας, ο καθένας για τους δικούς του λόγους υπέθεσα. Για 
εμένα, ο Αργύρης Κώστογλου δεν ήταν παρά ένας τιποτένιος θρασύδειλος. 
Στα μάτια του Παντελή, τι να ήταν άραγε; Ένας νεκραναστημένος αντίπαλος;  

Ο Νικήτας και πάλι δεν φαινόταν πουθενά. Επιθυμούσε να διαχωρίσει τη 
θέση του ή μήπως δεν ήθελε να με συναντήσει; Και γιατί αυτό το τελευταίο με 
έκανε να νιώθω μια απογοήτευση;  

Το πλήθος περίμενε ασάλευτο. Ο Αργύρης Κώστογλου ύψωσε το ποτήρι 
του, έκανε μια μεγαλόπρεπη κίνηση με το χέρι σαν σύνθημα, κι όλοι άρχισαν 



60                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

να τρώνε, να πίνουν, να μιλούν και να γελάνε. Παράλληλα οι οργανοπαίχτες 
ξεκίνησαν να παίζουν. 

Ο Παντελής έμοιαζε να έχει όλη του την προσοχή στραμμένη πάνω μου. 
Το γυναικείο μου ένστικτο άλλα μου έλεγε όμως. Και μόνο που έβλεπα τον 
τρόπο που η Μάρω Κώστογλου κοίταζε κατά τη μεριά μας…  

«Θέλεις να χορέψουμε;» με ρώτησε γελώντας αμήχανα. «Σκεφτόμουν κάτι 
πιο ρομαντικό για τον πρώτο μας χορό, αλλά κι ένας νησιώτικος σκοπός δεν 
είναι άσχημος» είπε αστειευόμενος και με τράβηξε στην αυτοσχέδια πίστα.  

Καθώς ακολουθούσα τα βήματά του, ένιωθα το βλέμμα της Μάρως 
Κώστογλου να μου καίει την πλάτη. Όσο η ώρα περνούσε, τόσο ο ήχος της 
μουσικής γινόταν πιο υπόκωφος. Το μεγάλο κούφιο τύμπανο είχε 
κατατροπώσει τα άλλα όργανα και σαν μεγαλόπρεπος βασιλιάς άπλωνε τη 
φωνή του μέσα στη νύχτα. Τότε, πρόσεξα κάποιους που κουβαλούσαν κλαδιά 
και τα σώριαζαν σε ένα συγκεκριμένο σημείο. Σε λίγο κάθε πανηγυριώτης 
ερχόταν να προσθέσει κι ένα παλιόπραγμα στον σωρό.  

«Στα περισσότερα μέρη της Ελλάδας, οι φωτιές του Αϊ Γιάννη ανάβονται 
στις 24 Ιουνίου» άρχισε να μου εξηγεί ο Παντελής. «Λίγες περιοχές της 
Βόρειας Ελλάδας μεταφέρουν το έθιμο στις παραμονές των Χριστουγέννων ή 
τις πρώτες μέρες του καινούριου χρόνου. Σε τούτο το νησί, τις φωτιές τις 
ανάβουν το βράδυ στις 28 Αυγούστου, την παραμονή της γιορτής, κι αυτός που 
θα πηδήξει ψηλότερα, ανεβαίνει στην εκτίμηση όλων. Για τους έφηβους είναι 
η ευκαιρία τους να γίνουν άντρες» κατέληξε γελώντας κι έδειξε προς τη μεριά 
του Νικήτα και του φίλου του, που μόλις είχαν κάνει την εμφάνισή τους.  

Τα όργανα σταμάτησαν απότομα, το ίδιο και οι μεθυσμένες φωνές, καθώς 
ο συριστικός ήχος του ξύλου που σκιζόταν από τη φωτιά και οι πρώτες 
κοκκινόασπρες σπίθες γέμιζαν την ατμόσφαιρα. Ο Νικήτας, ντυμένος με 
σκούρο παντελόνι κι ένα ολόλευκο πουκάμισο, έστεκε σχεδόν δίπλα στις 
φλόγες, που έμοιαζαν γίγαντας έτοιμος να απειλήσει τον οποιονδήποτε. 
Χωρίς να κοιτάξει κανέναν από τους παρευρισκόμενους κατευθύνθηκε στα 
βράχια όπου και στάθηκε. 

Κοίταξα ξανά προς τον πύρινο στοιβαγμένο σωρό και τότε πρόσεξα τις δύο 
καινούριες φωτιές που έκαιγαν στις δύο γωνιές του Π των τραπεζιών, σαν 
δορυφόροι της μεγάλης που μάνιαζε ακριβώς στη μέση. Ο ήχος του τύμπανου 
ξανάρχισε υπόκωφος, μουντός. Τα διαστήματα ανάμεσα στα χτυπήματα 
συντόμευαν, λες κι ο οργανοπαίχτης ήθελε να ξυπνήσει τα ναρκωμένα 
αίματα. Ένας ανήσυχος ψίθυρος ανέβηκε από τα τραπέζια, ενώ ο καθένας 
έριχνε αμήχανες ματιές στους διπλανούς του.  



Σιωπηλή πέτρα          61 
_______________________________________________________________________________________________________________________________________________________________________________________________________________ 

 

 

Ο Αργύρης Κώστογλου σηκώθηκε και κοίταξε αφ’ υψηλού τους 
παρευρισκόμενους. Η πρόθεσή του ήταν ολοφάνερη. Κανείς δεν θα του έκλεβε 
την παράσταση. Κανείς δεν θα του έπαιρνε την πρωτιά. Ξεκούμπωσε τρία 
κουμπιά από το πουκάμισό του κι ανέβασε τα μανίκια, εκθέτοντας το 
μεγαλύτερο μέρος από το δασύτριχο στέρνο του στη διαστροφή της φωτιάς. Ο 
καπνός σηκωνόταν ψηλά διαστρεβλώνοντας τα πρόσωπα. Το τύμπανο 
σταμάτησε και νεκρική σιγή απλώθηκε. Το παγωμένο χαμόγελο στο πρόσωπο 
του Κώστογλου έγινε σαρκαστικό. Κατόπιν, απομακρύνθηκε μερικά βήματα, 
πήρε βαθιά ανάσα κι έτρεξε προς τη μεσαία φωτιά δρασκελίζοντάς την με 
απίστευτη ευκολία. Ένας φοβισμένος θαυμασμός γέμισε την γεμάτη ένταση 
ατμόσφαιρα, και το τύμπανο ξανάπιασε να χτυπάει δαιμονισμένα.  

Σαν να είχε δοθεί το σύνθημα, οι πανηγυριώτες ξεκίνησαν να πηδάνε 
πάνω από τις δύο μικρότερες φωτιές, ενώ η μεσαία παρέμενε το 
αδιαφιλονίκητο τρόπαιο του Αργύρη Κώστογλου, που κοιτούσε προς τη μεριά 
μας εξακολουθώντας να χαμογελάει. Τα δάχτυλα του Παντελή έσφιξαν 
γεμάτα υπερένταση τα δικά μου. Γύρω μου οι άντρες και οι γυναίκες, όμοιοι 
με διονυσιακούς ακόλουθους, δρασκέλιζαν τις φωτιές με κλειστά τα μάτια. Ο 
ήχος του τύμπανου βασάνιζε τυραννικά τα αυτιά μου, κάθε χτύπημά του 
πρόσθετε καινούριο σφυροκόπημα στα μηνίγγια μου.  

Ξαφνικά, ο Παντελής πετάχτηκε όρθιος σπρώχνοντας βίαια την καρέκλα 
του, προχώρησε προς τη μεσαία φωτιά, κι έπειτα έμεινε ακίνητος σαν να την 
αναμετρούσε. Ο μαύρος καπνός ανέβαινε πυκνός στον ουρανό, λες και ήθελε 
να πνίξει τα αστέρια που είχαν στριμωχτεί βουβά πάνω από τα κεφάλια μας. Ο 
Παντελής φαινόταν να θέλει να προκαλέσει τον Αργύρη Κώστογλου. Με μια 
απότομη κίνηση, άνοιξε το πουκάμισό του και το πέταξε αδιάφορα, 
αφήνοντας το σώμα του να διαγραφεί στη λάμψη της φωτιάς. Ο τυμπανιστής, 
διαισθανόμενος την ένταση, έκανε το τύμπανο να χτυπήσει υπόκωφα τρεις 
φορές κι έπειτα σώπασε.  

Ο Παντελής παρέμενε νηφάλιος, χλευάζοντας τη βουβαμάρα που είχε 
απλωθεί. Έστρεψα το βλέμμα προς τη Μάρω. Λες και δεν το περίμενα…. Τον 
κοιτούσε με κάτι που μόνο η λέξη λαγνεία θα μπορούσε να αποδώσει.  

Ο Αργύρης Κώστογλου σηκώθηκε νωχελικά από τη θέση του και πήγε και 
στάθηκε στην άλλη πλευρά της φωτιάς, απέναντι ακριβώς από τον Παντελή. 
Δεν είχε σκοπό να του παραχωρήσει το τρόπαιο. Ξεγύμνωσε κι αυτός το πάνω 
μέρος του σώματός του περιμένοντας προκλητικά την επόμενη κίνηση του 
αντιπάλου του. Είδα τον Παντελή να παίρνει φόρα και να ορμάει στις φλόγες. 



62                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Σκέφτηκα πως ήταν ολότελα τρελός καθώς τον είδα να περνάει σώος, 
ελάχιστα πάνω από τη φωτιά.  

«Δυναμώστε τη φωτιά» φώναξε άγρια ο Αργύρης Κώστογλου 
συνεχίζοντας το αρρωστημένο παιχνίδι.  

Κάποιοι πλησίασαν κι έριξαν κι άλλο προσάναμμα, δίνοντας τροφή στις 
φλόγες για να υψωθούν μανιασμένες. Ο Αργύρης Κώστογλου περίμενε μια 
στιγμή μόνο προτού ορμήσει στη φωτιά, όμως ο Παντελής, λες και είχε 
προβλέψει την κίνησή του, ξεκίνησε ταυτόχρονα, με αποτέλεσμα οι δυο τους 
να βρεθούν αντιμέτωποι στο μέσο ακριβώς και να αναγκαστούν να περάσουν 
τη φωτιά στρέφοντας το σώμα τους προς τα πλάγια.  

«Κι άλλη φωτιά!» φώναξε ο Κώστογλου σε παροξυσμό.  
Η προσταγή εκτελέστηκε αμέσως. Η φωτιά ροκάνιζε με μανία τα ξύλα 

απειλώντας να καταστρέψει οτιδήποτε προσπαθούσε να καταλαγιάσει την 
ακόρεστη βουλιμία της και υπενθυμίζοντας πως κανένας δεν θα μπορούσε να 
την περάσει σώος. Θυμήθηκα τους αναστενάρηδες. Μόνο αν είχε πίστη 
κανείς…  

Δεν ήθελα να πάθει τίποτα ο Παντελής, έτσι για μία τρέλα. Για ποιον το 
έκανε; Για τη Μάρω Κώστογλου; Μα θα επιστρέφαμε στην Αθήνα, ενώ αυτή 
θα έμενε στο νησί όπου είχε την οικογένειά της, το σπίτι της, ένα όνομα, ένα 
γόητρο. Αναρωτήθηκα τι μπορούσα να θυσιάσω εγώ για τον Παντελή, εγώ που 
δεν ήξερα ποιον δρόμο έπρεπε να τραβήξω, εγώ που δεν ήθελα ούτε στην 
Αθήνα αλλά ούτε και στη Σύρο να γυρίσω, εγώ που δεν ήθελα να φύγω αλλά 
ούτε και να μείνω.  

Ολόγυρα τα πρόσωπα έστεκαν κομπάρσοι μιας βουβής ταινίας, με το κρασί 
να έχει αλλοιώσει τα χαρακτηριστικά τους. Μια γιορτή με θρησκευτικό 
χαρακτήρα είχε καταλήξει σε παγανιστικό τελετουργικό. Περίμεναν όλοι τους 
αυτή τη νύχτα του Αυγούστου για να εξαγνιστούν ή για να γίνουν υποχείρια 
του Αργύρη Κώστογλου; Μόνο αυτός κι ο Παντελής έμοιαζαν οι μόνοι 
νηφάλιοι ή και οι δυο τους ήταν οι πιο μεθυσμένοι από μια ζωική δύναμη που 
τους έκανε να αισθάνονται τα ισχυρά αρσενικά που έπρεπε να 
αλληλοσπαραχθούν;  

Ο Νικήτας παρακολουθούσε αμέτοχος τα δρώμενα. Το τελετουργικό 
μπροστά στα μάτια του φαινόταν να τον αφήνει αδιάφορο, δεν τον άγγιζε. 
Φάνταζε σαν άγγελος που είχε σταθεί να ξαποστάσει με το κεφάλι 
χαμηλωμένο, τα χέρια ακουμπισμένα στους κροτάφους. Δεν με κοίταζε, κι 
όμως ξαφνικά ένιωθα την ανάγκη να ακουμπήσει επάνω μου το βλέμμα του. 

«Ίρια, κάνε τους να σταματήσουν» μου ψιθύρισε η Φρύνη. 



Σιωπηλή πέτρα          63 
_______________________________________________________________________________________________________________________________________________________________________________________________________________ 

 

 

Την κοίταξα σαν να μου μιλούσε σε άλλη γλώσσα. 
«Ποιους;» ρώτησα άτονα. 
«Δεν βλέπεις; Τι προσπαθεί να αποδείξει ο Παντελής;» 
«Ό,τι κι αν είναι αυτό, δεν με αφορά» απάντησα ψυχρά. «Δεν είναι δικό 

μου το παιχνίδι, δεν συμμετέχω καν».  
Εκείνη τη στιγμή, ακούστηκε μια κραυγή τρόμου κι αμέσως μετά 

επιφωνήματα έκπληξης. Ο Παντελής, χωρίς να διστάσει, είχε περάσει 
ανέπαφος τη μεγάλη φωτιά. Η Μάρω είχε σηκωθεί από τη θέση της, είδα τη 
σιλουέτα της μεστή κι αισθησιακή να ορθώνεται σαν δέντρο αλύγιστο κι 
έπειτα να σωριάζεται ξανά στην καρέκλα της. Λίγο μετά άκουσα το βροντερό 
γέλιο του άντρα της καθώς μ’ ένα σάλτο πέρασε κι αυτός τη φωτιά.  

«Επιμένεις;» Η ερώτησή του είχε μοναδικό αποδέκτη τον Παντελή.  
Εκείνος, αντί για απάντηση, ένευσε με το χέρι σαν μεγαλόπρεπος σκλάβος 

που αντιμετωπίζει τον Ρωμαίο αυτοκράτορα.  
«Κι άλλη φωτιά λοιπόν!» είπε αντί για άλλη απάντηση και η φωνή του 

γέμισε τον αέρα γύρω από τα τραπέζια.  
«Παντελή! Σταματήστε!» φώναξα. 
«Άφησέ τους! Να δούμε πού θα φτάσουν» είπε η Μάρω σαν ένα φίδι που 

σε υπνωτίζει προτού τιναχτεί να σε αρπάξει. 
Οι δουλικοί υπήκοοι τροφοδότησαν τη φωτιά. Ο καπνός είχε γεμίσει τον 

χώρο, η μυρωδιά του ξύλου και του ρετσινιού έμοιαζαν με θυμιατό 
παραισθησιογόνου. Σκέφτηκα ανόητα πως ο Τρωικός πόλεμος αλίμονο είχε 
αφορμή μια γυναίκα. Χαμήλωσα τα μάτια, δεν ήθελα να δω τη συνέχεια. Το 
σώμα μου έτρεμε, δεν υπήρχε σωτηρία, κάποιος από τους δύο θα πάθαινε κακό 
αν δεν σταματούσαν… Δεν θα σταματούσαν όμως.  

Η ζέστη από τη φωτιά έφερνε μαζί της τη σιγαλιά του τάφου. Οι ανάσες 
δεν ακουγόντουσαν, λες κι ο αέρας είχε μείνει μετέωρος στα στήθια. Και τότε, 
άκουσα τα βήματά του βαρύ γδούπο, η φωνή του έκαψε τα αυτιά μου.  

«Αν το κάνω, θα με πιστέψεις;» 
Γύρισα να αντιμετωπίσω τη λάβα. Ο Νικήτας, όρθιος από πάνω μου, με 

κοίταζε στα μάτια. 
«Θα με πιστέψεις τότε;» επανέλαβε σταθερά. 
Τον κοίταξα έντρομη, ενώ εκείνος παρέμενε ατάραχος. Μόνο τα μάτια του 

έκαιγαν πυρετικά. Προτού απαντήσω, τον είδα να κάνει μεταβολή και να 
απομακρύνεται. Η καρδιά μου γύρισε στη θέση της. Τι νόμισα; Ευτυχώς, έκανε 
πίσω. Τώρα έπρεπε να σηκωθώ κι εγώ, να πάρω τον Παντελή και να φύγουμε, 



64                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

να φύγουμε από αυτό το νησί, έστω και κολυμπώντας. Τώρα, προτού τα 
πράγματα ξεφύγουν ολότελα. Υπήρχε λίγος πολύτιμος χρόνος.  

Είχα κάνει λάθος. Ο τελευταίος κόκκος άμμου στην κλεψύδρα είχε σωθεί. 
Ο Νικήτας σταμάτησε και γύρισε απότομα, έτσι ώστε να αντικρίζει τη μεγάλη 
φωτιά που λυσσομανούσε σε απόσταση λιγότερη από δέκα μέτρα. Ο πατέρας 
του κι ο Παντελής τον παρατηρούσαν απαθείς. Όλα θύμιζαν γυρίσματα 
ταινίας, με τους κομπάρσους να περιμένουν τις οδηγίες του σκηνοθέτη. Οι 
μέχρι τώρα πρωταγωνιστές συνέχιζαν να κοιτάζουν αυτόν που είχε 
εμφανιστεί αναπάντεχα για να διεκδικήσει τη δική τους θέση, χωρίς να 
πιστεύουν πως θα τολμήσει.  

Ο Νικήτας έκανε ένα βήμα πίσω, χαμογέλασε και πήρε μια βαθιά ανάσα. 
Πρόλαβα να δω τη Μάρω να σηκώνεται όρθια, τόσο έκπληκτη όσο και όλοι οι 
υπόλοιποι. Ο Νικήτας άρχισε να τρέχει προς τη μεγάλη φωτιά.  

«Μη!» Η δική μου φωνή ενώθηκε με της Μάρως που μόλις 
συνειδητοποιούσε τι έκανε ο γιος της.  

Ο Νικήτας δεν άκουσε. Βρισκόταν ήδη μακριά, κάπου που μόνο ο ίδιος 
γνώριζε. Κλάσματα δευτερολέπτου μεσολάβησαν κι ο Παντελής με τον 
Αργύρη Κώστογλου παραμέρισαν σαν για να του κάνουν χώρο.  

«Θα καεί! Τι κάνει, Χριστέ μου;» άκουσα τη Φρύνη να φωνάζει 
τρομαγμένη. 

Για μένα το κάνει, ήθελα να το διαλαλήσω σε όλους, αλλά σώπασα, ενώ η 
καρδιά μου είχε βουβαθεί κι αυτή από την αγωνία. Τον είδα να σηκώνει τα 
πόδια ψηλά, το ένα μετά το άλλο, το πρόσωπό του να φωτίζεται πύρινο από 
τις άγριες φλόγες, μετά χάθηκε μέσα στον καπνό. Έκλεισα τα μάτια κι άκουσα 
μόνο το μουρμουρητό ανακούφισης γύρω μου.  

Σήκωσα αργά το κεφάλι… Τα είχε καταφέρει! Οι σπίθες είχαν καψαλίσει το 
πουκάμισό του, κι αυτός, αναψοκοκκινισμένος από τη δύναμη της φωτιάς, 
ανέπνεε λαχανιασμένος. Ήταν όμορφος, ένας τέλειος μικρός Θεός, που στο 
πρόσωπό του καθρεφτιζόταν η αποκοτιά της νιότης ζυμωμένη με ένα 
ασίγαστο πάθος.  

«Τώρα ξέρεις!» μου φώναξε και χάθηκε τρέχοντας μέσα στο σκοτάδι.  
«Νικήτα!» φώναξε η Μάρω κι έκανε να τον ακολουθήσει.  
Είδα τον Αργύρη Κώστογλου, που έμοιαζε να έχει συνέλθει ολότελα από 

την έκπληξη, να την πλησιάζει με γρήγορα βήματα. Φτάνοντάς την, τα 
χαρακτηριστικά του προσώπου του φάνηκαν να διαγράφονται άγρια, όλη του 
η ένταση επικεντρώθηκε στο χέρι του, που σηκώθηκε κι έπεσε βαρύ στο 
μάγουλό της. Ήταν η μόνη στιγμή που τη λυπήθηκα. 



Σιωπηλή πέτρα          65 
_______________________________________________________________________________________________________________________________________________________________________________________________________________ 

 

 

«Δεν ντρέπεσαι να χτυπάς μια γυναίκα;» του είπε ο Παντελής 
εξαγριωμένος και όρμησε κατά πάνω του.  

«Εσύ να κοιτάζεις τη δουλειά σου! Το σπίτι μου το ορίζω εγώ. Κουμάντο 
στους σκαφτιάδες σου!» του απάντησε ο Κώστογλου και τα δόντια του 
άσπριζαν μέσα στο μισοσκόταδο καθώς ένα απαίσιο ειρωνικό χαμόγελο 
απλωνόταν στο πρόσωπό του.  

«Παντελή! Πάμε να φύγουμε!» είπα. Δεν ήθελα να δημιουργηθεί 
επεισόδιο, αν και γνώριζα καλά πως η λέξη σκαφτιάδες περιλάμβανε πρώτη 
και καλύτερη εμένα.  

Ο Παντελής όμως δεν έκανε πίσω. Θα πιανόντουσαν στα χέρια, αν δεν 
έμπαιναν στη μέση οι εργάτες της ανασκαφής.  

Ο Κώστογλου χαμογέλασε σαν να μην είχε συμβεί το παραμικρό και 
χτύπησε τον Παντελή φιλικά στον ώμο.  

«Τόπο στην οργή! Μη μας περάσουν και για χωριάτες! Έτσι, κύριε 
Έξαρχε;»  

Έδωσαν τα χέρια. Βλέποντάς τους όμως, κατάλαβα πως ο Παντελής είχε 
κάνει ήδη έναν μεγάλο εχθρό. Κανένας δεν τα έβαζε με τον Αργύρη 
Κώστογλου χωρίς να πληρώσει το τίμημα, αυτό το αναγνώριζε και ο πιο 
απονήρευτος.  

Λίγη ώρα μετά αφήναμε πίσω μας το πανηγύρι.  
«Γιατί το έκανες αυτό, Παντελή;» 
«Ποιο;» με ρώτησε οδηγώντας αφηρημένα. 
«Ξέρεις πολύ καλά. Ήταν ανάγκη να μπεις ανάμεσα στους Κώστογλου;»  
«Αν δεν κάνω λάθος Ίρια, εγώ θα έπρεπε να το ρωτήσω αυτό».  
«Τι θέλεις να πεις;» 
«Πως ο νεαρός Νικήτας κυριολεκτικά έπεσε στη φωτιά για τα ωραία σου 

μάτια».  
«Ανοησίες!» διαμαρτυρήθηκα. 
«Είναι ανοησία να ζηλεύω;» με ρώτησε σοβαρά σταματώντας απότομα το 

τζιπ.  
«Ο Νικήτας είναι σε μια ηλικία…» 
«Ο Νικήτας είναι ερωτευμένος μαζί σου!»  
«Αυτό δεν είναι αλήθεια».  
«Ίρια, δεν τον συνάντησες πρώτη φορά χθες το βράδυ. Θυμήθηκα εκείνον 

τον νεαρό στα ορυχεία, εκείνον που σε είχε ξεναγήσει, όπως είχες πει. Το είχα 
ξεχάσει, είχα άλλα στο μυαλό μου. Τώρα όμως θυμήθηκα» επανέλαβε και η 
φωνή του ήταν γεμάτη ζήλια.  



66                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Ούτε εσύ συνάντησες πρώτη φορά στη ζωή σου αυτές τις μέρες τη 
γυναίκα του Κώστογλου» ανταπέδωσα.  

Με κοίταζε ανέκφραστος. Σιωπούσε. Περίμενα. Τι θα έκανε, θα το 
αρνιόταν; 

«Μπορεί να είναι κι έτσι…» είπε μόνο.  
«Μιλάς με γρίφους. Δεν είμαι κανένα μωρό!» φώναξα θυμωμένη. 
«Κι όμως, γλυκιά μου Ίρια, είσαι τόσο μικρή ακόμα. Και τόσο αθώα. Όλοι 

ήμασταν κάποτε πιο μικροί και πιο αθώοι».  
«Συνεχίζεις να μιλάς με τον εαυτό σου. Δεν μου δίνεις όμως μιαν 

απάντηση».  
«Θα σε ικανοποιούσε αν σου έλεγα πως εκείνος που γνώρισε τη Μάρω 

Κώστογλου δεν υπάρχει πια;» 
«Θα με ικανοποιούσε αν μου μιλούσες ξεκάθαρα». 
«Κοντεύουν είκοσι χρόνια από τότε. Δεν ωφελεί να το συζητάμε».  
«Ωφελεί, όταν εξακολουθείς να έχεις τη φωτογραφία της στα πράγματά 

σου. Όταν σε κοιτάζει με αυτό το βλέμμα της. Όταν έρχεται στην ανασκαφή κι 
εσύ την ακολουθείς σαν πιστός υπήκοος». Σταμάτησα ξέπνοη. 

Με κοίταξε δύσπιστος. 
«Έψαξες τα πράγματά μου; Δεν το περίμενα αυτό».  
«Δεν με ξέρεις, Παντελή. Ούτε εγώ σε ξέρω. Δεν ξέρεις τι μπορεί να κάνει 

μια γυναίκα όταν νιώθει να απειλείται».  
Έμεινε σιωπηλός για λίγο. Έμοιαζε να προσπαθεί να βρει την 

αυτοκυριαρχία του, να σταθεί στο ύψος της περίστασης. 
«Δεν θέλω να μαλώσουμε, Ίρια. Είναι άδικο. Αύριο το βράδυ φεύγουμε. 

Μακριά από το νησί όλα θα βρουν τον ρυθμό τους. Έχουμε πολλά να κάνουμε 
στην Αθήνα» είπε την ώρα που φτάναμε στο σπίτι της κυρίας Γιασεμής. 



Σιωπηλή πέτρα          67 
_______________________________________________________________________________________________________________________________________________________________________________________________________________ 

 

 

ΕΝΝΙΑ (Ημερολόγιο Ίριας Φλεριανού) 

29 Αυγούστου 1981, Νότιο Αιγαίο 
 

Ξύπνησα τρέμοντας, χαράματα ακόμα. Οι τελευταίες μέρες του Αυγούστου 
είχαν φέρει μαζί τους τη δροσιά. Το όνειρο με βασάνιζε ολοζώντανο, ίδιο με 
εκείνο που είχα δει βδομάδες πριν, μια τερατόμορφη γυναίκα που κυνηγούσε 
ένα  μικρό παιδί.  

Σηκώθηκα και πλησίασα το παράθυρο ανήσυχη. Κοίταξα μακριά προς τη 
μεριά των ανασκαφών κι ήρθε να προστεθεί και η μελαγχολία για να 
αποτελειώσει τη διάθεσή μου. Δεν υπήρχε τίποτα πια εκεί, τίποτα που να 
μαρτυράει τη δουλειά δυόμισι μηνών. Μαζί με τις ανασκαφές, τελείωνε κι ένα 
κομμάτι της ζωής μου, το τελευταίο ανέμελο κομμάτι. Και μετά τι; Με τον 
Παντελή στην Αθήνα ή με τη μητέρα μου στη Σύρο; Γιατί αλήθεια υποσχόμουν 
πράγματα που δεν μπορούσα να τηρήσω; Καλύτερα όμως που έφευγα και δεν 
θα ξανάβλεπα τον Νικήτα. Η σκιά του πλανιόταν όλο το προηγούμενο βράδυ 
ανάμεσα σ’ εμένα και τον Παντελή. Γυρίζοντας στης Γιασεμής, ο καθένας είχε 
τραβήξει για το δωμάτιό του. Κι εγώ, μόνη στο κρεβάτι μου, είχα τύψεις για 
όλα και για όλους.  

Οι ομιλίες κάτω από το παράθυρο τράβηξαν την προσοχή μου. Ξεχώρισα 
τη φωνή του Παντελή και της Μάρως. Φυσικά και η κυρία Κώστογλου δεν θα 
εγκατέλειπε τα όπλα.  

Βγήκα έξω. Τα πάντα ήταν σκεπασμένα πούσι. Κόλλησα στη μεριά του 
τοίχου κι έστησα αυτί.  

«Γιατί μου το λες τώρα;» ρώτησε ο Παντελής.  
«Αν δεν είχες έρθει, αν δεν σε έβλεπα ξαφνικά μπροστά μου, δεν θα το 

μάθαινες ποτέ. Δεν υπήρχε λόγος να μάθεις τίποτα». 
«Και τώρα τι άλλαξε, Μάρω;» τη ρώτησε ταραγμένος.  
Άκουσα τα βήματά τους να απομακρύνονται κατά το μονοπάτι που 

οδηγούσε στους κρυμμένους όρμους, εκεί που ο Παντελής μού είχε 
εξομολογηθεί πως ήταν ερωτευμένος μαζί μου. Το θεώρησα προδοσία. 
Θύμωσα με τη Μάρω, που είχε μπει αναπάντεχα στη ζωή μας, με τον Παντελή, 
που κρατούσε τα μυστικά του, με τον ίδιο μου τον εαυτό, που ήταν εξίσου 
μπερδεμένος. 

Μπήκα στο τζιπ, που έσταζε υγρασία. Κοίταξα το ρολόι μου και μετά το 
κοιμισμένο σπίτι. Ήξερα πως σε λίγες ώρες θα με αναζητούσαν. Ο Παντελής 



68                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

μπορεί και να μάντευε όταν θα έβλεπε πως το τζιπ έλειπε. Όμως, ήθελα να δω 
τον ήλιο να προβάλει από το Αιγαίο, ήθελα να δω το άσπρο σπίτι, τη σπηλιά… 

Με μια ξαφνική ανυπομονησία που όλο και μεγάλωνε μέχρι να πάρει τη 
μορφή αδάμαστης λαχτάρας, κάλυψα τα ελάχιστα χιλιόμετρα που χώριζαν το 
λιμάνι από τις ανασκαφές. Το τοπίο έμοιαζε ερημικό. Ακούμπησα το βλέμμα 
στις γέρικες ελιές, στο βασιλικό κάθισμα, έφτασα στο έρημο σπίτι. Λίγα μέτρα 
μετά, κατέβηκα. Προσπάθησα να θυμηθώ το μονοπάτι. «Είναι επικίνδυνο να 
γυρίζετε μόνη σε αυτά τα μέρη». Τα λόγια του Παντελή αντήχησαν στα αυτιά 
μου, τα αψήφησα όμως.  

Βρήκα το άνοιγμα στους βράχους, παραμέρισα τα σκίνα πνίγοντας μια 
κραυγή από τον καυτό πόνο που ένιωσα στο δεξί μου χέρι. Το κοφτερό κλαδί 
είχε αφήσει μια βαθιά χαρακιά στο μπράτσο μου. Άναψα τον φακό και 
προχώρησα στον στενό διάδρομο. Στα μισά περίπου, το σκοτάδι άρχισε να 
υποχωρεί.  

Μπαίνοντας στη σπηλιά διαπίστωσα πως ένα αχνό φως γέμιζε σαν ομίχλη 
τον χώρο. Ο πόνος στο χέρι, οι χτύποι της καρδιάς μου, ο φόβος της ερημιάς, η 
αναστάτωση με έκαναν να σταθώ αμήχανη, να κοιτάζω χωρίς να βλέπω, με τη 
γαλάζια καταχνιά να με τυλίγει.  

«Ίρια;» 
Εστίασα το βλέμμα στο μέρος της φωνής. Τον είδα. Με τα χθεσινοβραδινά 

ρούχα σκισμένα, καψαλισμένα, την όψη αναστατωμένη, ένα κυνηγημένο 
αγρίμι που λούφαζε στη γωνιά του.  

«Τι κάνεις εδώ; Γιατί δεν είσαι στο σπίτι σου;» του φώναξα. 
«Γιατί ήξερα πως θα έρθεις…»  
Τα μάτια του ήταν ξάγρυπνα, κλαμένα, οι γραμμές στο πρόσωπό του 

τραβηγμένες, σαν ρυτίδες που του πρόσθεταν χρόνια. Τον πλησίασα και 
πέρασα τα χέρια μου στα μαλλιά του. 

«Είσαι ανόητος, Νικήτα» είπα. Τον κοίταξα στα μάτια και αυθόρμητα τον 
αγκάλιασα. Κούρνιασε σαν μωρό μουρμουρίζοντας ότι δεν ήθελε να φύγω.  

«Σε παρακαλώ, μην κάνεις σαν παιδί. Είσαι ολόκληρος άντρας πια!»  
Θύμωνα, και μαζί του και με τον εαυτό μου. Το χέρι μου με έκαιγε εκεί που 

τα σκίνα το είχαν χαράξει βαθιά. Πονούσα, κι ο πόνος έφτανε στην καρδιά μου 
για να ενωθεί με την πάλη της τρικυμισμένης εφηβείας του Νικήτα.  

«Θα γυρίσεις στην Αθήνα και θα με ξεχάσεις…» είπε μέσα στα αναφιλητά 
του.  

«Ησύχασε! Θα δεις που εσύ θα με ξεχάσεις πρώτος» του απάντησα 
κανακεύοντάς τον σαν νεογέννητο στην αγκαλιά μου.  



Σιωπηλή πέτρα          69 
_______________________________________________________________________________________________________________________________________________________________________________________________________________ 

 

 

Αναδεύτηκε κι ακούμπησε το πρόσωπό του στο χέρι μου. Ο έντονος πόνος 
με έκανε να τραβηχτώ απότομα. Στράφηκε και μηχανικά έφερε τα δάχτυλα 
στο πρόσωπό του. Το μάγουλό του είχε λερωθεί από το αίμα. Και μετά, τα 
μάτια του ακολούθησαν υπνωτισμένα τη χαρακιά που άρχιζε από τον αγκώνα 
και τελείωνε στην παλάμη μου. Κοίταξα κι εγώ σαν να έβλεπα ένα ξένο χέρι, 
απορώντας με το πόσο αίμα μπορούσε να αναβλύσει από μια τόσο λεπτή 
γραμμή. Οι διακεκομμένες σταγόνες έμοιαζαν γυαλιστερές χάντρες που 
κυλούσαν κι ενώνονταν σαν ξεστρατισμένη φλέβα.  

Πήρε το χέρι μου στο δικό του και τα χείλη του διέτρεξαν τρυφερά την 
πληγή. Αναρίγησα καθώς η γλώσσα του άφηνε υγρά σημάδια στο δέρμα μου. 
Ξανά και ξανά στέγνωσε κάθε ίχνος από το αίμα, και μετά, βγάζοντας το 
πουκάμισό του, το έσκισε λωρίδες κι έδεσε το χέρι μου. Παρακολουθούσα 
άφωνη, αδυνατώντας να συλλάβω το τελετουργικό που εκτελούσε μπροστά 
μου. Ο φυσικός πόνος είχε υποχωρήσει κι είχε μείνει μόνο εκείνος στην 
καρδιά. Γύρω μας υπήρχε η απόλυτη σιωπή και το φως που γινόταν πιο 
έντονο καθώς ο ήλιος γέμιζε φαντασμαγορία το Αιγαίο.  

Κοίταξα το γυμνό από τη μέση και πάνω σώμα του, σαν ένα τέλειο αρχαίο 
άγαλμα. Ο Νικήτας δεν ήταν παιδί, ήταν άντρας. Το καταλάβαινα μόλις 
εκείνη τη στιγμή, καθώς βασανιζόμουν από την αίσθηση της γλώσσας του στο 
δέρμα μου, καθώς έβλεπα το στέρνο του να αγκομαχάει, τα γκριζοπράσινα 
μάτια του γεμάτα αποφασιστικότητα και πόθο. Έζησα ξανά τη 
χθεσινοβραδινή του αποκοτιά. Το είχε κάνει για μένα. «Τώρα ξέρεις!» μου 
είχε πει και μετά είχε φύγει κυνηγημένος. Ήταν λάθος, το ξέρω, όμως ήθελα 
να τον αγγίξω, δεν θα συναντιόμασταν ξανά, δεν θα είχε σημασία μετά.  

Ακούμπησα την παλάμη μου στα χείλη του χωρίς να πάρω το βλέμμα μου 
από το δικό του. Τα είδα να μισανοίγουν και μετά έσκυψα και τα άγγιξα 
απαλά περνώντας τη γλώσσα μου πάνω από τη σαρκώδη επιφάνεια. Tα μάτια 
του δεν άφηναν τα δικά μου, ένιωσα την ανάσα του να βγαίνει κοφτή. Οι 
γλώσσες μας ενώθηκαν, εξερευνώντας διστακτικά, μέχρι που τα χέρια του με 
έσφιξαν δυνατά και βρέθηκα ξαπλωμένη στο παλιό ταλαιπωρημένο στρώμα 
με τον θόλο της σπηλιάς πάνω από τα μάτια μου και το φως να διαχέεται 
πυκνώνοντας την ατμόσφαιρα. Το σώμα μου μούδιαζε γλυκά, σαν να 
βυθιζόμουν σε λήθαργο. Ο άλλος μου εαυτός βρισκόταν κάπου ψηλότερα και 
με παρατηρούσε χαμογελώντας. Τα χείλη του Νικήτα άφηναν ασημένιες 
κλωστές πάνω στο δέρμα μου. Κάθε τόσο σταματούσε και βύθιζε το βλέμμα 
του -ίδιο με την άγρια θάλασσα των χειμωνιάτικων Κυκλάδων- στο δικό μου, 
σαν να μη πίστευε πως ήμουν εκεί μαζί του.  



70                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Οι όγκοι του γρανίτη πλησίαζαν κι αυτοί το σώμα μου, βγάζοντας αόρατα 
μέλη που χάιδευαν αχόρταγα το κορμί μου. Οι αιώνιες πέτρες με φιλούσαν και 
μου ψιθύριζαν σιωπηλά. Δεκάδες ζευγάρια μάτια ξεπρόβαλλαν από τις 
σκοτεινές τους κρυψώνες κοιτώντας άπληστα τη γυμνή σάρκα καθώς τα 
ρούχα παραμερίζονταν βιαστικά για να την αφήσουν να αναπνεύσει την 
πυκνότητα της ένωσης. Μια δόνηση που ερχόταν από τη γη έμοιαζε να γίνεται 
ένα με την παλινδρομική κίνηση των μελών στην αέναη τελετουργία του 
έρωτα. Η παράξενη σπηλιά αποκάλυπτε την οντότητά της. Έκλεισα τα μάτια 
κι είδα μόνο τη Μητέρα-Θεά των Κυκλάδων, τη θεά της γονιμότητας, 
πανέμορφη μέσα στην απλότητα των αναλογιών της,. Την άκουσα να μου 
ψιθυρίζει ακατάληπτα μονότονα επαναλαμβανόμενες λέξεις. Τα χείλη μου 
σάλευαν προσπαθώντας να μιμηθούν τους ήχους μέχρι που μόνο η βουή 
υπήρχε. Δεν άκουγα τίποτα άλλο, καθώς βυθιζόμουν σε μια δίνη και μετά 
ανέβαινα, πετούσα για να συναντήσω τον άλλο μου εαυτό, που 
εξακολουθούσε να χαμογελάει στο αντρικό και το γυναικείο κορμί που 
πάλευαν γυμνά από κάτω.  

Τα βογκητά μας χάνονταν μέσα στη βουή που καταλάμβανε πια όλον τον 
χώρο. Άνοιξα τα μάτια και είδα το φως να λούζει τα πάντα, να εισχωρεί στις 
ίριδες του Νικήτα χαϊδεύοντας τη βελούδινή τους επιφάνεια. Τον ένιωσα 
βαρύ επάνω μου να τρέμει σε μια ύστατη προσπάθεια να κρατήσει τη στιγμή. 
Τα χείλη του ενώθηκαν διψασμένα με τα δικά μου καθώς επιτέλους 
γινόμασταν ένα.  

Η στιγμή πέρασε και ήρθε η αμηχανία. Οι ήχοι χάθηκαν, τα πέτρινα μέλη 
αποτραβήχτηκαν στις σκοτεινές τους γωνιές, οι ακατάληπτες λέξεις έσβησαν 
κι αυτές, κι απόμεινε μόνο το φως να λούζει τα ιδρωμένα μας κορμιά. Ο 
Νικήτας με κρατούσε σφιχτά στην αγκαλιά του σαν να είχε πετύχει μόλις μιαν 
εύθραυστη ισορροπία  

«Μείνε, Ίρια! Δεν θέλω να φύγεις. Δεν θέλω». Κι η φωνή του ήταν μια 
πίκρα, τα μάτια του ένα παράπονο. 

Τι μπορούσα να του πω; Δεν ήθελα να σκεφτώ, δεν ήθελα να μπω σε αυτή 
τη διαδικασία, ίσως γιατί ήξερα πως ήταν μάταιο να προσπαθήσω να 
ξεγελάσω τον ίδιο μου τον εαυτό. Αν μπορούσε να σταματήσει ο χρόνος εκεί, 
να γύριζα χιλιετηρίδες πίσω, να μέναμε εγώ και αυτός, το αρχέγονο ζευγάρι. 
Όχι όμως! Ο Αύγουστος τελείωνε, κι εγώ είχα χαρίσει τη δική μου εφηβεία 
στον Νικήτα, αφήνοντας την ψυχή μου γυμνή. Με αργές κινήσεις, τις κινήσεις 
μιας άλλης, ντύθηκα επιστρέφοντας στην εικόνα του καθωσπρεπισμού. Τι 
μπορούσα να πω πια; Τα λόγια έμοιαζαν πολύ φτηνά.  



Σιωπηλή πέτρα          71 
_______________________________________________________________________________________________________________________________________________________________________________________________________________ 

 

 

«Πες μου έστω πως θα ξαναγυρίσεις» με παρακάλεσε, σαν να μη πίστευε 
πως ετοιμαζόμουν να φύγω, πως ήμουν ήδη μακριά του. 

«Νικήτα! Μη με βασανίζεις» είπα χωρίς να τον κοιτάζω. 
«Σ’ αγαπάω…» 
«Νομίζεις πως με αγαπάς. Οι καλοκαιρινοί έρωτες δεν κρατούν ποτέ».  
«Για σένα μπορεί να μην είναι τίποτα, για μένα είναι τα πάντα». Η φωνή 

του έφτασε σαν ένας σπαραγμός στα αυτιά μου.  
«Δες το λογικά, σε παρακαλώ. Πώς μπορεί να υπάρξει συνέχεια; Είσαι τόσο 

νέος, θα δεις, δεν ξέρεις ακόμα τι θα πει αγάπη» του είπα μισώντας τον εαυτό 
μου. 

«Μπορεί εσύ να μην ξέρεις τι είναι η αγάπη» μου αντιγύρισε θλιμμένα.  
Αλήθεια, ήξερα; Αγαπούσα άραγε τον Παντελή ή έτσι νόμιζα; Μήπως ο 

θαυμασμός των φοιτητικών μου χρόνων και ο παθιασμένος μου έρωτας για 
αυτόν, η αναμονή και η αυθυποβολή μού είχαν δημιουργήσει την 
ψευδαίσθηση της αγάπης; Τι με είχε κλονίσει; Η αναπάντεχη εμφάνιση της 
Μάρως Κώστογλου στον ανέφελο ουρανό της σύντομης σχέσης μας ή τα 
πρωτόγνωρα αισθήματα του Νικήτα;  

«Δεν υπάρχει χρόνος για εμάς» είπα μηχανικά, άχρωμα. 
«Έτσι το βλέπεις εσύ». Δεν με κατηγόρησε, ήταν σαν να έκανε μια απλή 

διαπίστωση.  
«Θα τη φυλάξω αυτή τη στιγμή» του υποσχέθηκα και τον φίλησα τρυφερά 

στο μάγουλο.  
Έφυγα χωρίς να κοιτάξω πίσω μου. Ούτε καν άναψα τον φακό. Στο 

σκοτάδι του στενού διαδρόμου ψηλάφιζα τις λείες πέτρες, κι όμως στα χέρια 
μου έφτανε η αίσθηση της αγριάδας του προσώπου του Νικήτα, ένιωθα τα 
φρέσκα γένια του να με τρυπάνε σαν μικρά αγκάθια.  

Βγήκα στο φως του ήλιου κι ανάπνευσα τον μυρωμένο αέρα του Αιγαίου, 
ιώδιο και θρούμπι, μια μυρωδιά μοναδική, που θα έκλεινα στον μικρόκοσμο 
του μυαλού μου μαζί με την ένωσή μας στην παράξενη σπηλιά.  

Μπήκα στο τζιπ και οδήγησα μέχρι πίσω στο σπίτι της Γιασεμής με την 
αίσθηση πως είχα περάσει αμετάκλητα τα όριά μου. Έπρεπε να μιλήσω με τον 
Παντελή.  

«Πού ήσουν;» με ρώτησε ψυχρά, θυμωμένα.  
«Είχα πάει μια βόλτα, μια τελευταία βόλτα στο νησί» απάντησα γεμάτη 

ενοχές.  
«Σου έχω πει πως είναι επικίνδυνο να γυρίζεις μόνη σου». 
«Γιατί;» 



72                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Δεν απάντησε. 
«Γιατί;» επέμεινα. 
Παραμερίζοντας τον θυμό του, με έσφιξε δυνατά επάνω του. Κι εγώ έμεινα 

για μια στιγμή ακίνητη, έντρομη ξαφνικά μήπως και καταλάβει. Στο σώμα 
μου υπήρχε ακόμη ο Νικήτας, η φρεσκάδα και το πάθος του, η ορμή του πάνω 
στα μάγουλα και τα χείλη μου. Ξέφυγα από την αγκαλιά του και τον κοίταξα 
κατάματα. Σκέφτηκα πως δεν τον είχα ξαναδεί να δείχνει μεγαλύτερος από 
την ηλικία του. Το πρόσωπό του έμοιαζε σκαμμένο από έγνοιες που δεν 
γνώριζα. Κάτι είχε συμβεί, κάτι που τον είχε ταράξει. Στο μυαλό μου ήρθαν 
και πάλι τα μισόλογα που είχα κρυφακούσει για τη Λάμια.  

«Τι έπαθες εκεί;» με ρώτησε καθώς το βλέμμα του έπεσε βαρύ στο δεμένο 
μου χέρι, σαν να το έβλεπε μόλις. 

«Τίποτα!» απάντησα ανέμελα. «Σαν την ανόητη, ήθελα να ανέβω πιο 
ψηλά για να δω τη θέα και μπλέχτηκα στα κλαδιά χωρίς να το καταλάβω».  

Ακόμα κι αν αναγνώρισε το ύφασμα του αντρικού πουκάμισου, δεν 
μίλησε. Ήθελα όμως να πει κάτι, γιατί τότε θα μπορούσα να τον ρωτήσω κι 
εγώ για τη συνάντησή του με τη Μάρω, θα μπορούσα να αμυνθώ περνώντας 
στην επίθεση.  

«Ετοίμασε τα πράγματά σου» είπε μόνο και κατευθύνθηκε προς το τζιπ.  
Τον είδα να βάζει μπρος και να παίρνει τον δρόμο για τη Χώρα. Μπήκα 

στο σπίτι νιώθοντας μια βαθιά παγωνιά. Το δωμάτιο ήταν άδειο. Η Κατερίνα 
και ο Αντώνης είχαν φύγει με κάποια τοπική σύνδεση την προηγούμενη μέρα. 
Η παράξενη ησυχία με έκανε ακόμη πιο μελαγχολική.  

Έβγαλα με προσοχή το κομμάτι από το πουκάμισο του Νικήτα που τύλιγε 
το χέρι μου, το έπλυνα και το άφησα να το στεγνώσει το απαλό αεράκι. Και 
μετά, τακτοποίησα τα ρούχα μου με τη μεθοδικότητα μιας αυτόματης 
μηχανής, ενώ αναρωτιόμουν ποια ήμουν στ’ αλήθεια.  



Σιωπηλή πέτρα          73 
_______________________________________________________________________________________________________________________________________________________________________________________________________________ 

 

 

ΔΕΚΑ (Ημερολόγιο Ίριας Φλεριανού) 

30 Αυγούστου, στο πλοίο 
 

Κοίταζα το νησί που γινόταν όλο και πιο απόμακρο. Η Γιασεμή μάς 
κουνούσε το χέρι φέρνοντας διακριτικά ένα κάτασπρο μαντηλάκι στα μάτια 
της. Δίπλα μου, ο Πέλος και η Φρύνη αγκαλιασμένοι παρακολουθούσαν τον 
ήλιο, που χαμήλωνε πάνω από το μενεξελί Αιγαίο. Καθώς το πλοίο έπαιρνε 
στροφή, αντίκρισα το Μοναστήρι με τα λαξεμένα του σκαλιά, και λίγο 
παράμερα το άσπρο σπίτι, έρημο στο τοπίο. Λες και ο καπετάνιος έπαιζε 
αρρωστημένα μαζί μου, το πλοίο πλησίαζε όλο και περισσότερο τους 
απότομους βράχους. Δεν ένιωσα έκπληξη βλέποντας τη φιγούρα του Νικήτα, 
μια ακόμη πετρωμένη μορφή. Διέκρινα ολοκάθαρα το σώμα του, το πρόσωπό 
του, νόμιζα πως έβλεπα τις γκριζοπράσινες ίριδες των ματιών του να 
παρακολουθούν ασάλευτες το δικό μου φευγιό. Για μια στιγμή, γύρισα και 
κοίταξα τον Παντελή. Τον είχε δει κι εκείνος. Σήκωσα το χέρι ψηλά και 
χαιρέτισα την ψηλόλιγνη μοναχική φιγούρα χωρίς να νοιάζομαι για τα 
δάκρυα που είχαν γεμίσει τα μάτια μου. Λίγο προτού το πλοίο πάρει στροφή κι 
αλλάξει πορεία, είδα τον Νικήτα να βάζει τα χέρια του χωνί στο στόμα.  

«Θα σ’ αγαπάω πάντα!» Ο αντίλαλος της φωνής του με ταρακούνησε σαν 
βίαιο ωστικό κύμα.  

«Κι εγώ θα σ’ αγαπάω…» Τα χείλη μου σάλεψαν χωρίς κανέναν ήχο.  
Με την άκρη του ματιού είδα τον Παντελή να κατευθύνεται βιαστικός 

προς το σαλόνι του πλοίου. Έτρεξα πίσω του, όμως δεν τον βρήκα πουθενά. 
Γύρισα στην καμπίνα μας και ξάπλωσα αποκαμωμένη. Αγκάλιασα το 
γαριασμένο μαξιλάρι κι έκλαψα γοερά ώσπου αποκοιμήθηκα χάνοντας την 
αίσθηση του χώρου και του χρόνου. Ονειρεύτηκα ξανά εκείνο το ίδιο όνειρο 
με την τερατόμορφη γυναίκα που κυνηγούσε το μικρό κορίτσι. Ξύπνησα 
έντρομη ανασαινοντας κοφτά μέσα στο απόλυτο σκοτάδι.  

Πρώτα άκουσα τον ήχο του αναπτήρα και μετά είδα την καύτρα του 
τσιγάρου να φωτίζει φευγαλέα το πρόσωπό του. Ο Παντελής βρισκόταν στην 
καμπίνα, -δεν ξέρω πόσες ώρες μπορεί να καθόταν εκεί, ασάλευτος, λες και η 
παραμικρή του κίνηση θα τάραζε την επίφαση της ανάπαυσής μου.  

«Σε ξύπνησα;» με ρώτησε καθώς άναβε το ισχνό βοηθητικό φως.  
Το αδιαπέραστο σκοτάδι έγινε ένα υποφερτό ημίφως. Διέκρινα τη μορφή 

του, τα ρούχα του τσαλακωμένα, ταλαιπωρημένα, το πρόσωπό του γεμάτο 



74                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ανησυχία, μπορεί να ήταν και η ψευδαίσθηση που δημιουργούσε ο ανεπαρκής 
φωτισμός.  

«Όχι» απάντησα. «Γιατί καθόσουν μόνος σου στο σκοτάδι; Δεν θα 
κοιμηθείς;» Ακουγόμουν σαν μια στοργική σύζυγος, η φωνή μου μου 
προκαλούσε απέχθεια. 

«Οι μικρές ώρες σε ξενυχτάνε σαν ανήσυχα φαντάσματα» είπε 
ξεφυσώντας τον καπνό.  

Ήμασταν μόνοι σε ένα πλοίο που έπλεε στο Αιγαίο. Το νησί βρισκόταν πια 
μακριά, οπότε είχε έρθει η στιγμή, ήταν η μοναδική ευκαιρία να μιλήσουμε. 
Προσπαθούσα να πω κάτι, όμως τα λόγια στέκονταν άκομψα στην άκρη της 
γλώσσας μου αλλάζοντας τελικά πορεία, αναζητώντας την ασφάλεια της 
σιωπής. Έβηξα για να καθαρίσω τη φωνή μου, οι λέξεις ήχησαν 
μονοκόμματες, τραχιές στα αυτιά μου. 

«Μίλησέ μου για τη Μάρω». 
«Τι θέλεις να μάθεις;» με ρώτησε κουρασμένα. 
«Την ήξερες από παλιά… έτσι δεν είναι;» Δίσταζα, φοβόμουν πως θα 

άλλαζε κουβέντα, πως θα κατέφευγε σε υπεκφυγές.  
«Είναι μια τόσο παλιά ιστορία» αναστέναξε. «Τόσο παλιά που νόμιζα πως 

την είχα ξεχάσει κι εγώ ο ίδιος». 
Κι άλλη σιωπή. Ίσως μόνο αυτό να είχε να μου πει, εγώ όμως περίμενα, 

πεισμωμένη σαν μικρό παιδί. 
«Θυμάσαι εκείνη τη φωτογραφία στο γραφείο της Αθήνας;» με ρώτησε 

τελικά. «Σου είχα μιλήσει για μια ανασκαφή που είχε σταματήσει προτού καν 
ξεκινήσει. Ήμουν πολύ νέος τότε, επιστημονικός συνεργάτης στο 
Πανεπιστήμιο. Πίστευα πως θα κατακτούσα όλον τον κόσμο, τόσο φιλόδοξος 
όσο ακόμα κι αυτή η ηλικία μου δεν μου επέτρεπε. Θυμάμαι σαν τώρα την 
απογοήτευσή μου και το ατελείωτο ταξίδι. Μόλις είχε μπει ο Ιούλιος, ο καιρός 
όμως είχε αγριέψει, είχε σηκώσει αέρα που μας είχε βρει καταμεσής στο 
πέλαγο. Η θάλασσα είχε την ίδια λύσσα που βασάνιζε την ψυχή μου. 
Πηγαινοερχόμουν ανήσυχος στο κατάστρωμα, ένας τρελός που αψηφούσε την 
καταιγίδα. Νόμιζα πως ήμουν ολομόναχος και τότε την είδα. Στεκόταν 
κοιτάζοντας τον γκρίζο ορίζοντα, αψηφώντας τη βροχή που σάρωνε και τον 
αέρα που απειλούσε να τη ρίξει στα αγριεμένα νερά. Μου φάνηκε μόνη και 
ευάλωτη, για μια στιγμή φοβήθηκα πως σκόπευε να αυτοκτονήσει. Έμεινα 
εκεί παραφυλώντας την παραμικρή της κίνηση, με τον φόβο πως από στιγμή 
σε στιγμή θα ανέβαινε στην κουπαστή και θα έπεφτε στην αφρισμένη άβυσσο. 
Ξαφνικά στράφηκε και με κοίταξε. Δεν ήξερα πως με είχε αντιληφθεί ώρα. 



Σιωπηλή πέτρα          75 
_______________________________________________________________________________________________________________________________________________________________________________________________________________ 

 

 

“Μη φοβάστε! Δεν πρόκειται να προβώ σε κάποιο απονενοημένο διάβημα”. 
Με καθησύχασε. Η ομορφιά της με τάραξε. Είχε κάτι το μυστηριώδες, το 
απόκοσμο, που ίσως η καταιγίδα έκανε πιο έντονο. Ίσως ήταν και η δική μου 
διάθεση. Από την άλλη, η απάντησή της, ο τρόπος που μίλησε, έδειχναν μια 
καλλιεργημένη γυναίκα. Δεν ξέρω πώς βρεθήκαμε στο σαλόνι ανάμεσα σε 
πρόσωπα ταλαιπωρημένα, κιτρινισμένα από τη ναυτία της θάλασσας. 
Μιλούσαμε για τη δουλειά μου, για τα δικά της όνειρα να σπουδάσει, που τα 
είχε παραμερίσει ένας αταίριαστος γάμος. Δεν μου είπε τίποτα για τον άντρα 
της, ούτε καν το επίθετό της, δεν έμαθα τον τόπο που ζούσε. Εντελώς 
παρορμητικά, της έδωσα τη διεύθυνση και το τηλέφωνό μου στην Αθήνα. Κι 
έπειτα κατέβηκε από το πλοίο, και την είδα να απομακρύνεται στη βροχή. Δεν 
γύρισε ούτε μια στιγμή να κοιτάξει πίσω. Σκέφτηκα πως ήταν μόνο μια 
ευχάριστη ανάπαυλα, θα με ξεχνούσε και θα την ξεχνούσα. Γύρισα πίσω στην 
καθημερινότητα, το Πανεπιστήμιο, τις παρουσιάσεις, τις δικές μου μελέτες».  

Ο Παντελής σταμάτησε απότομα, ένιωθα όμως πως υπήρχαν πολλά ακόμα. 
Άναψα τσιγάρο και περίμενα. Ο καπνός μού έφερε δάκρυα στα μάτια. Τα 
ανοιγόκλεισα κι έπειτα η προσοχή μου γύρισε ξανά στο πρόσωπο του άντρα 
στη μέση της κλειστοφοβικής καμπίνας.  

«Ήταν τέλη Νοεμβρίου, αργά το βράδυ» συνέχισε. «Δεν είχα προσέξει καν 
την ώρα καθώς έγραφα και ξαναέγραφα τις σημειώσεις μου για μια διάλεξη 
στην Αρχαιολογική Εταιρία. Χτύπησε το τηλέφωνο, η γυναικεία φωνή μού 
ήταν άγνωστη. Μου είπε πως είχαμε συναντηθεί στο πλοίο. “Μάρω, εσύ 
είσαι;” ρώτησα και την άκουσα να γελάει, ικανοποιημένη που είχα θυμηθεί το 
όνομά της. Μου είπε πως βρισκόταν εκεί κοντά. Να περνούσε να με δει ή 
μήπως η ώρα ήταν ακατάλληλη; Σαν να φοβόμουν πως θα μετανιώσει, της 
απάντησα βιαστικά πως θα μου έκανε μεγάλη ευχαρίστηση. Έκλεισα το 
τηλέφωνο και κοίταξα το εργένικό μου δυάρι με απογοήτευση. Πέντε λεπτά 
αργότερα χτύπησε το κουδούνι, σαν να παραφύλαγε μόλις δύο τετράγωνα πιο 
πέρα. Άνοιξα την πόρτα και την κοιτούσα σαν χαζός, τόσο μου έκανε 
εντύπωση η εμφάνισή της. Ήταν πιο όμορφη από ό,τι τη θυμόμουν. Περάσαμε 
τη νύχτα μαζί. “Το ξέρεις πως σε σκεφτόμουν όλον αυτόν τον καιρό;” ήταν τα 
πρώτα της λόγια το επόμενο πρωί. Δεν είχα βρει τίποτα να απαντήσω. Δεν 
μπορούσα βλέπεις να πω το ίδιο. Έφυγα για το Πανεπιστήμιο πιστεύοντας 
πως δεν θα την ξανάβλεπα. Το ίδιο βράδυ όμως ήρθε ξανά, όπως και το 
επόμενο. Έμεινε στην Αθήνα μία εβδομάδα κι αυτή την εβδομάδα την 
περάσαμε μαζί. Δεν αναφέρθηκε ούτε μία φορά στο νησί της, στο νησί που είχε 
παραμείνει ένα μυστήριο για εμένα καθώς δεν μου είχε πει καν το όνομά του. 



76                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Της μιλούσα για την Αρχαιολογία κι έμοιαζε να μοιράζεται το δικό μου 
ενδιαφέρον. Μετά μου εκμυστηρεύτηκε τα χαμένα της όνειρα, όνειρα που 
καταπλάκωσε ο γάμος της. Ζούσε με έναν άντρα που ορθωνόταν σαν μια 
αόρατη απειλή μέσα στο μικρό μου δυάρι. Τα μάτια της είχαν σκοτεινιάσει και 
μετά με ρωτούσε ξανά για τη δικιά μου ζωή. Προτού φύγει, της χάρισα το 
πρώτο μου βιβλίο, που μόλις είχε εκδοθεί. Στο εξώφυλλό του ένας αμφορέας 
έπλεε στο βαθυγάλαζο Αιγαίο. “Θα είναι ό,τι έχω από εσένα, γλυκέ μου 
αρχαιολόγε, μια φωτεινή αχτίνα στο σκοτάδι της ζωής μου”. Αυτά της τα 
λόγια με παρότρυναν να της πω τρελά πράγματα. Αφού δεν της ταίριαζε αυτή 
η ζωή, γιατί δεν τα παρατούσε όλα, να μείνει στην Αθήνα, να μείνουμε μαζί;» 

Οι αναμνήσεις του Παντελή δονούσαν την ασφυκτική καμπίνα, μπήγοντας 
μικρά καρφιά σε όλο μου το σώμα. Ζήλευα τη Μάρω Κώστογλου, την ένιωθα 
να κάθεται δίπλα μου στο στενό κρεβάτι και να μου χαμογελάει σαρδόνια.  

«Εκείνη μου απάντησε πως δεν μπορούσα να καταλάβω. “Εσείς οι 
Αθηναίοι ζείτε πιο μπροστά, ενώ για μας, η απομόνωση του Αιγαίου παγώνει 
τον χρόνο, τον ακινητοποιεί”, αυτά ήταν τα λόγια της. Και μετά έφυγε κι 
ένιωσα πως με είχε προδώσει. Βέβαια δεν είχα κανένα δικαίωμα να σκέφτομαι 
έτσι. Μια περιπέτεια ήταν, έτσι έπρεπε να το βλέπω. Ενδόμυχα όμως, για μέρες 
περίμενα να τη βρω στο κατώφλι μου με μια μικρή βαλίτσα στα πόδια της, να 
με κοιτάζει με εκείνο το μυστηριακό της χαμόγελο και να μου λέει πως τα 
παράτησε όλα για χάρη μου, πως θα μέναμε μαζί για πάντα».  

Βυθίστηκε ξανά στη σιωπή του, σαν να ξαναζούσε νοερά την ίδια σκηνή. 
Περίμενα στωικά τη συνέχεια. 

«Την άνοιξη, κι ενώ είχα χάσει κάθε ελπίδα, έφτασε ένας φάκελος για 
μένα. Μέσα υπήρχε μια φωτογραφία της με μια αφιέρωση. Πέρασε καιρός 
μέχρι να πάψει να βασανίζει το μυαλό μου. Παράχωσα τη φωτογραφία στο 
βιβλίο του Μπαρτολομέι και λίγο καιρό αργότερα έφυγα για το Μόναχο. 
Έμεινα εκεί για δύο χρόνια, παντρεύτηκα μια Γερμανίδα, ο γάμος μας κράτησε 
λίγους μήνες μόνο».  

Τον κοίταξα έκπληκτη, δεν ήξερα πως ήταν κάποτε παντρεμένος. Πόσα 
λίγα γνώριζα πέρα από την αδιάλειπτη παρουσία του στον επιστημονικό χώρο 
της Ελλάδας;  

«Ασχολήθηκα με τις ανασκαφές στο Αιγαίο» συνέχισε. «Κάθε φορά είχα 
την ελπίδα πως θα ξανάβλεπα τη Μάρω, κάθε φορά γύριζα πίσω με ένα 
βούλιαγμα στην καρδιά».  



Σιωπηλή πέτρα          77 
_______________________________________________________________________________________________________________________________________________________________________________________________________________ 

 

 

Μάταια περίμενα, δεν υπήρχε συνέχεια. Οι εκμυστηρεύσεις είχαν 
τελειώσει. Ο Παντελής πέταξε το άδειο πακέτο των τσιγάρων στο κομοδίνο. 
Το βλέμμα του ήταν άδειο και αυτό.  

«Υπάρχουν κι άλλα;» τον ρώτησα με μια αφύσικα ήρεμη φωνή.  
«Εσύ έχεις μυστικά από μένα, μικρή μου Ίρια;»  
Τα λόγια του με χτύπησαν, δεν είχαν όμως κανένα ίχνος μομφής.  
«Γνωριζόμαστε τόσο λίγο…» απάντησα υπεκφεύγοντας.  
Πλησίασε και τύλιξε τα χέρια του γύρω μου. 
«Θέλεις να είμαστε μαζί;» ρώτησε κοιτάζοντάς με κατάματα. 
«Χρειάζομαι λίγο χρόνο, Παντελή».  
Κοίταξα το ρολόι μου. Σε μισή ώρα φτάναμε στη Σύρο. Έπρεπε να 

αποφασίσω γρήγορα. Συνειδητοποιούσα πως δεν ήμουν το συγκροτημένο 
άτομο των φοιτητικών μου χρόνων. Έμοιαζα με αναποφάσιστη έφηβη που 
παράδερνε στη δίνη της αποκάλυψης της ζωής. Ξαφνικά φοβόμουν πως τα 
πράγματα θα ξέφευγαν από κάθε έλεγχο. Αν ο Νικήτας περνούσε στο 
Πανεπιστήμιο, θα έμενε κι αυτός στην Αθήνα. Δεν ήμουν έτοιμη να 
αντιμετωπίσω μια έστω και τυχαία συνάντηση μαζί του.  

«Άφησέ μου λίγο χρόνο» είπα ξανά. «Θα κατέβω στη Σύρο. Το είχα 
υποσχεθεί άλλωστε στη μητέρα μου. Δεν θέλω να βιαστούμε, δεν θέλω να 
μετανιώσουμε…»  

«Εγώ δεν έχω να μετανιώσω για εμάς, Ίρια. Αν εσύ αποφασίσεις πως 
θέλεις να μοιραστείς τις στιγμές σου μαζί μου, ξέρεις καλά πού θα βρίσκομαι».  

Δεν περίμενα να δεχτεί με τόση ευκολία. Από τα μεγάφωνα, άκουσα πως 
φτάναμε στη Σύρο. Σήκωσα αποφασιστικά τη βαλίτσα μου, ενώ ο Παντελής 
έκανε μια κίνηση για να με βοηθήσει.  

«Όχι! Θέλω να μείνεις εδώ. Μού είναι ήδη πολύ δύσκολο όλο αυτό».  
«Μπορεί το νησί να θέλει να κρατήσει τα μυστικά του» τον άκουσα να λέει 

καθώς έκλεινα πίσω μου την πόρτα της καμπίνας. 
Η Ερμούπολη περίμενε καρτερικά τις πρώτες αχτίνες του ήλιου να 

φωτίσουν τα επιβλητικά της κτίρια. Μου φάνηκε πιο ξένη από ποτέ. Τα 
κουρασμένα μου βήματα αντηχούσαν στο πλακόστρωτο καθώς ανέβαινα τα 
σκαλιά σηκώνοντας τη βαλίτσα μου λες και σήκωνα το βάρος όλου του 
κόσμου. 



78                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΝΤΕΚΑ (Ημερολόγιο Ίριας Φλεριανού) 

16 Σεπτεμβρίου 1981, Αθήνα 
 

Με βαριά καρδιά επέστρεψα στην Αθήνα για την ορκωμοσία. Οι μέρες στη 
Σύρο είχαν επιβεβαιώσει το χάσμα των σχέσεών μου με τη μητέρα μου. 
Δεκαπέντε μέρες μαζί της άκουγα συνέχεια τα ίδια και τα ίδια. Με είχε 
ρωτήσει επανειλημμένα τι ακριβώς κάναμε όλο το καλοκαίρι, ποιος μου είχε 
πάρει τα μυαλά, γιατί δεν είχα πάει να δω τον Αλέξη. Κάποιος έπαιρνε 
τηλέφωνο και με ζητούσε χωρίς να αφήνει όνομα. Αναρωτιόμουν αν ήταν ο 
Νικήτας. Γελούσα μόνη μου με το παράδοξο, να βρίσκομαι ανάμεσα σε δύο 
άντρες που η διαφορά ηλικίας έκανε τον ένα να μοιάζει γιος του άλλου. 
Μιλούσα με την Αλεξάνδρα στο τηλέφωνο προσπαθώντας να ακουμπήσω 
κάπου. Πίεζα τον εαυτό μου να συνέλθει, έπρεπε να σκεφτώ το μέλλον μου, το 
πτυχίο μου θα έμενε στα αζήτητα. Η μητέρα μου είχε καταφύγει ως και σε 
προβλήματα καρδιάς -γνωρίζαμε πολύ καλά και οι δύο πως έχαιρε άκρας 
υγείας- μόνο και μόνο για να με κρατήσει κοντά της. Βαρέθηκα να ακούω 
αυτό το “τι θα γίνει με το ξενοδοχείο, αυτό μας δίνει να φάμε, αυτό σε 
μεγάλωσε, αυτό σε σπούδασε, η μόνη μας περιουσία”. Τουλάχιστον η 
Αλεξάνδρα είχε γλιτώσει από όλα αυτά, ζώντας τον έρωτά της με τον Πέπε σε 
μια ρομαντική γειτονιά της Βενετίας.  

 
Στάθηκα στο ίδιο σημείο, όπως ακριβώς τρεις μήνες πριν και κοίταξα τα 

Προπύλαια, τον ήλιο του φθινοπώρου που έκανε τη μέρα λαμπρά 
καλοκαιρινή και μετά τον Αλέξη, αδυνατισμένο, χλωμό, σαν να υπηρετούσε 
τη θητεία του σε ανήλιαγο κάτεργο. Είχε πάρει ειδική άδεια για την 
ορκωμοσία. Απέφευγε να με κοιτάξει, ήξερε πως βρισκόμουν αλλού. Σε όλη τη 
διάρκεια της τελετής το βλέμμα μου δεν άφηνε τον Παντελή, που 
παρακολουθούσε την ορκωμοσία των νέων πτυχιούχων περήφανος για τους 
δικούς του φοιτητές. 

«Ο Αλέξης φεύγει από την Καλλιθέα» μου δήλωσε η Μυρτά μετά το τέλος 
της τελετής, λες και ο ίδιος ο Αλέξης δεν είχε στόμα να μιλήσει, κι αυτή είχε 
αναλάβει χρέη διερμηνέα.  

Μόλις είχα θυμηθεί ότι είχα ακόμα τα κλειδιά της φοιτητικής 
γκαρσονιέρας στην Καλλιθέα. Έπρεπε να τα επιστρέψω, ποιος ο λόγος να τα 



Σιωπηλή πέτρα          79 
_______________________________________________________________________________________________________________________________________________________________________________________________________________ 

 

 

κρατάω; Το είχε ξεχάσει άραγε ή ένιωθε τόσο αμήχανα που ήταν το τελευταίο 
που τον απασχολούσε; 

Ένας νεαρός μού έφερε μια πανέμορφη ανθοδέσμη με μικρά μπουμπούκια 
τριαντάφυλλων. Η κάρτα που τη συνόδευε ήταν γραμμένη με εκείνο το 
γνωστό μοβ μελάνι που χρησιμοποιούσε ο Παντελής. Τον είδα στο βάθος του 
διαδρόμου κάτω από τις προτομές να χαιρετάει παλιούς του φοιτητές. Η 
Μυρτώ, αδιάκριτη όπως πάντα, μου άρπαξε την κάρτα και τη διάβασε.  

«Δεν είδα τον Έξαρχο να στέλνει ανθοδέσμη σε κάποια άλλη!» 
παρατήρησε ειρωνικά. 

Την κοίταξα σαν να την έβλεπα πρώτη φορά. Με άφηνε αδιάφορη το τι 
πίστευε. Απότομα της έκοψα τη φόρα, ευχήθηκα καλή σταδιοδρομία και 
γύρισα σε όλους την πλάτη.  

«Δεσποινίς Φλεριανού!» άκουσα πίσω μου και γύρισα ξανά στο νησί του 
καλοκαιριού.  

Στράφηκα και χαμογέλασα στον Παντελή. 
«Ευχαριστώ πολύ για την ανθοδέσμη, κύριε Έξαρχε!»  
Ήταν εντελώς παράλογο να μιλάμε ξανά στον πληθυντικό. Κοιτάζοντας 

το πρόσωπό του, έβλεπα τον δικό μου Παντελή, τον άντρα που είχα ερωτευτεί, 
που μπορούσα να έχω ξεχνώντας όλα τα άλλα. Αδιαφορώντας για τη Μυρτώ 
που με κοίταζε με το στόμα ανοιχτό και τα μάτια να πετάνε φωτιές, συνέχισα 
να περπατάω δίπλα του μέχρι που φτάσαμε στην Ομήρου.  

«Θα ανέβεις;»  
«Όχι, Παντελή. Φεύγω κατευθείαν για Πειραιά. Γυρίζω στη Σύρο».  
Το πρόσωπό του σκοτείνιασε.  
«Τι εννοείς; Και το διδακτορικό σου; Η καριέρα σου; Τι θα κάνεις στη Σύρο; 

Θα πετάξεις έτσι τις σπουδές σου;»  
Τα είχε προβάλει όλα σαν δικαιολογίες εκτός από αυτό που τον έκαιγε 

στην άκρη των χειλιών.  
«Δεν θέλω να τις πετάξω, το ξέρεις καλά. Φοβάμαι όμως…» 
«Εμένα;» ρώτησε έκπληκτος. 
«Τον εαυτό μου…» 
«Μου έχεις λείψει… Αυτό το διάστημα βασανίστηκα τόσο… Να έχεις δίπλα 

σου κάτι δικό σου και να μην το έχεις πραγματικά…» μου εξομολογήθηκε.  
Με πονούσαν τα λόγια του. 
«Θα γυρίσω, Παντελή. Θα μαζέψω τα πράγματά μου, θα μιλήσω στη 

μητέρα μου. Ξέρεις πως δεν είναι και τόσο εύκολο να την κάνω να δεχτεί 
κάποια πράγματα». 



80                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Τον φίλησα απαλά στα χείλη και σταμάτησα ένα ταξί. Κοίταξα το ρολόι 
μου. Το πλοίο έφευγε σε μία ώρα. 

 
Στη Σύρο η μητέρα μου ήταν αμετάπειστη, όπως πάντα. Πώς περίμενα 

εξάλλου να αλλάξουν τα πράγματα; Όσο ήμουν φοιτήτρια έκανε υπομονή, -
έτσι έλεγε. Τώρα που είχα κάνει κι εγώ το κέφι μου, ήταν καιρός να βάλω 
μυαλό. Οι σπουδές μου λοιπόν ήταν ένα καπρίτσιο. Δεν είχα όμως μόνο αυτό 
το πρόβλημα. Οι μέρες περνούσαν και προέκυψε κάτι ακόμα. Όσο κι αν 
κοιτούσα το ημερολόγιο, όσο κι αν μετρούσα και ξαναμετρούσα, τα δεδομένα 
δεν άλλαζαν. Είχα μία εβδομάδα καθυστέρηση, εγώ που ήμουν πάντα 
κανονική στους κύκλους μου. Τι άλλο μπορούσε να σημαίνει αυτό; Στην 
απόγνωσή μου, τηλεφώνησα στη Φρύνη. Εκείνη θα ήταν πιο προσεκτική, δεν 
θα επέτρεπε σε τίποτα να ταράξει την άψογη ζωή της. Μετά χαράς είπε πως θα 
με φιλοξενούσε στο σπίτι της στο Θησείο.  

 
Προβάλλοντας ανόητες δικαιολογίες, και μετά από έναν τρομερό καυγά με 

τη μητέρα μου, έφτασα στην Αθήνα. Βλέποντας τη Φρύνη, έπεσα στην αγκαλιά 
της έχοντας την ψευδαίσθηση πως κάτι υπήρχε γύρω μου από το καλοκαίρι 
που έφευγε. 

«Πέρασε μέσα! Θα είσαι σίγουρα κουρασμένη» μου είπε χαμογελώντας. 
Παραμέρισε και μπήκα στο σπίτι της κοιτάζοντας έκπληκτη τις 

ασπρόμαυρες φωτογραφίες του Πέλου, που στόλιζαν όλους τους τοίχους. Η 
Φρύνη μού χαμογέλασε μελαγχολικά. Είχε διακρίνει την απορία στα μάτια 
μου. 

«Όπως βλέπεις, όλοι έχουμε τις αδυναμίες μας».  
Αργότερα, πίνοντας καφέ στην ηλιόλουστη βεράντα της, κοιτάζοντας την 

Ακρόπολη επιβλητική απέναντί μας με τη γαλανόλευκη να κυματίζει απαλά 
στο φύσημα του αέρα, μου εκμυστηρεύτηκε τα δικά της. Ο Πέλος ήταν 
παντρεμένος, ζούσαν μόνο δανεικές στιγμές κάθε φορά που επρόκειτο να 
συναντηθούν για επαγγελματικούς λόγους. Η ιστορία τους ήταν πολύ παλιά 
και κάποτε τους είχε δοθεί η ευκαιρία να δουν τη σχέση τους διαφορετικά. 

«Φέρθηκα ανόητα τότε. Θα μπορούσαμε να είμαστε μαζί, να έχουμε τη 
δική μας οικογένεια. Φοβήθηκα, διάλεξα τις φωτογραφίες, τη μοναξιά μου και 
τον δανεικό χρόνο». 

Είχα καταλάβει τι εννοούσε. Η ζωή της δεν ήταν στρωμένη με 
ροδοπέταλα, όπως ανόητα είχα υποθέσει. 

 



Σιωπηλή πέτρα          81 
_______________________________________________________________________________________________________________________________________________________________________________________________________________ 

 

 

Οι χειρότεροί μου φόβοι επιβεβαιώθηκαν καθώς το πρώτο πράγμα που 
έκανα φτάνοντας στην Αθήνα ήταν να αγοράσω ένα τεστ εγκυμοσύνης και να 
το χρησιμοποιήσω λίγες ώρες μετά στην τουαλέτα της Φρύνης. 

«Ηρέμησε, γλυκιά μου! Ο πανικός δεν ωφελεί σε αυτές τις περιπτώσεις. 
Εξάλλου αυτά τα χαζοπράγματα δεν είναι αξιόπιστα».  

«Εκατό φορές να κάνω εξετάσεις, Φρύνη, το ίδιο αποτέλεσμα θα δείξουν. 
Το ήξερα προτού καν χρησιμοποιήσω το τεστ».  

«Κι έτσι να είναι τα πράγματα, πού βρίσκεις το πρόβλημα; Ο Παντελής θα 
αναλάβει τις ευθύνες του, να είσαι σίγουρη. Ξέρει πάντα πώς να χειριστεί τις 
καταστάσεις» με παρηγόρησε χαμογελώντας. 

Δεν μίλησα. Σκέφτηκα τα μυστικά που κουβαλούσε ο καθένας, το δικό μου 
παρόν που το στοίχειωνε η οικογένεια των Κώστογλου. Η καρδιά μου 
φτερούγισε μακριά στο τέλος του Αυγούστου, σε εκείνες τις ώρες στην σπηλιά 
που δεν έφευγαν από το μυαλό μου. Δεν ήταν λαγνεία ή πόθος, αλλά κάτι 
βαθύτερο αυτό που με τραβούσε και με ένωνε με τον Νικήτα. Σαν δύο κύτταρα 
χαμένα στο άπειρο, που έψαχναν αιώνες να βρεθούν και να ταιριάξουν. Μετά, 
γύριζα πάλι στον Παντελή, παρατείνοντας τον παραλογισμό. Να γινόταν να 
έβγαινα από το δίλημμα! Να ήταν άραγε η έκτρωση ένας τρόπος να 
απαλλαγώ; Πώς υπήρξα τόσο απρόσεκτη;  

Η Φρύνη μού είπε να το ξανασκεφτώ. Με παρακάλεσε να μην επαναλάβω 
τα δικά της λάθη, εγώ όμως ήμουν αμετάπειστη. Τις νύχτες ξυπνούσα 
κλαίγοντας από εφιάλτες όπου η τερατόμορφη γυναίκα συνέχιζε το κυνηγητό, 
το μικρό κορίτσι έτρεχε να κρυφτεί, τα πρόσωπα του Παντελή και του Νικήτα 
μπερδεύονταν μεταξύ τους και τα χαρακτηριστικά τους ενώνονταν 
σχηματίζοντας κάτι απροσδιόριστο, το ειδώλιο της Μητέρας-Θεάς μού 
ψιθύριζε κι εγώ άνοιγα το συρτάρι μου και κοιτούσα την ανθοδέσμη του 
Παντελή ολόφρεσκη όπως τη μέρα της ορκωμοσίας, τυλιγμένη με το κομμάτι 
από το πουκάμισο που είχε δέσει στο χέρι μου ο Νικήτας.  



82                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΔΩΔΕΚΑ (Ημερολόγιο Ίριας Φλεριανού) 

6 Οκτωβρίου 1981, Αθήνα 
 

Το ιατρείο στεγαζόταν σε μια μουντή πολυκατοικία στη Βασιλίσσης 
Σοφίας. Το σαλόνι υποδοχής δεν είχε τίποτα το φιλικό. Η γραμματέας, μια 
ξεπλυμένη ξανθιά, με κοιτούσε εξεταστικά. Ήξερα τι έλεγε από μέσα της. Η 
έκτρωση ήταν παράνομη και πολλές φορές επικίνδυνη. Το κράτος τη 
νομιμοποιούσε μόνο κάτω από ορισμένες συνθήκες. Θα προτιμούσα τη 
σιγουριά ενός μαιευτηρίου. Αν με έβλεπε η μητέρα μου… Για μια μεσήλικη 
καθολική, κάτι τέτοιο θα ήταν αδιανόητο. 

«Είσαι καλά;» μου ψιθύρισε η Φρύνη κρατώντας μου το χέρι.  
Τη βεβαίωσα πως ήμουν μια χαρά, ουσιαστικά ένα κατάφωρο ψέμα. Το 

στομάχι μου είχε δεθεί κόμπος, ένιωθα ναυτία. Ο γυναικολόγος μού είχε 
τονίσει να μη φάω τίποτα. Δεν είχα πιει ούτε νερό, τα χείλη μου ήταν 
σκασμένα, στεγνά. Η Φρύνη κοιτούσε κάθε λίγο το ρολόι της ανήσυχη. Μπορεί 
να είχε κάποια δουλειά, αρκετά της είχα φορτωθεί με τα προβλήματά μου.  

Η ενδοσυνεννόηση ακούστηκε σαν ένα ενοχλητικό έντομο. Η άχρωμη 
γραμματέας σηκώθηκε κάνοντάς μου νόημα να την ακολουθήσω. Η μυρωδιά 
του ιωδίου εισχώρησε βίαιη στα ρουθούνια μου, όλο το δωμάτιο έμοιαζε 
γκρίζο. Ο γιατρός, ένας βλοσυρός ψαρομάλλης, μου έκανε νόημα να καθίσω 
στην καρέκλα-εξεταστήριο. Ένιωσα το ψυχρό μέταλλο να μου πιέζει τους 
αστραγάλους.  

«Πόσων μηνών είστε;» με ρώτησε. 
«Πέντε εβδομάδων». Η φωνή μου ίσα που ακούστηκε.  
«Ακόμα καλύτερα!» μουρμούρισε ικανοποιημένος. 
Τον είδα που έσκυβε να κοιτάξει στο άνοιγμα των ποδιών μου και δεν 

ήταν αυτός, ήταν το κεφάλι του Αργύρη Κώστογλου που έβλεπα εκεί κάτω. 
Είχε έρθει για να μου πάρει το παιδί, ζητώντας εκδίκηση. Πώς το είχε μάθει 
αλήθεια; Ο ιδρώτας έτρεχε κρύος από τις μασχάλες μου, η γλώσσα μου έμοιαζε 
πρησμένη, τεράστια μέσα στο στόμα μου, να έχει καταλάβει όλο τον χώρο, να 
μη με αφήνει να μιλήσω. Άκουσα μόνο το ουρλιαχτό μου. 

«Δεν θέλω, δεν θέλω, όχι!»  
Η Φρύνη άνοιξε ανήσυχη την πόρτα.  
«Τι έπαθε γιατρέ, τι της κάνατε;» 
«Ούτε καν την άγγιξα κυρία μου» της απάντησε εκνευρισμένος. 



Σιωπηλή πέτρα          83 
_______________________________________________________________________________________________________________________________________________________________________________________________________________ 

 

 

«Δεν θέλω να το ρίξω, δεν μπορώ!» σπάραξα και πετάχτηκα σαν το 
ελατήριο με μια δύναμη πρωτόγνωρη. Έψαχνα τα ρούχα μου, ντυνόμουν 
βιαστικά. 

«Συγγνώμη!» ψέλλισε η Φρύνη και με τράβηξε από το χέρι. 
Η βουή στη Βασιλίσσης Σοφίας με επανέφερε στην πραγματικότητα. 

Έτρεμα ακόμα. 
«Νόμιζα πως είδα τον Αργύρη Κώστογλου» έλεγα και ξανάλεγα. «Τον 

θυμάσαι τον Κώστογλου, Φρύνη;» 
Γύρισα να την κοιτάξω και την είδα που χαμογελούσε ανακουφισμένη σε 

κάποιον. Έστρεψα αργά το πρόσωπο. Κάτω από την αναρριχόμενη 
τριανταφυλλιά της σιδερένιας καγκελόπορτας το πρόσωπο του Παντελή 
γυάλιζε από τον ιδρώτα. 

«Τι έκανες; Γιατί;» με ρώτησε απελπισμένος.  
Τι γύρευε εκεί; Τον κοίταζα και δεν καταλάβαινα, ώσπου τα μάτια μου 

έπεσαν επικριτικά στη Φρύνη. Γι’ αυτό κοιτούσε το ρολόι της. Δεν είχε 
βιαστική δουλειά, τον Παντελή περίμενε. 

«Δεν μπορούσα να μη τον ειδοποιήσω» μου απολογήθηκε εκείνη. 
Ο Παντελής με τράβηξε απότομα από το χέρι. Πρώτη φορά τον έβλεπα 

τόσο αναστατωμένο. Η Φρύνη μάς άφησε μόνους.  
«Με πονάς!» διαμαρτυρήθηκα. 
«Εσύ δεν με πονάς; Γιατί, Ίρια; Γιατί δεν μου είπες τίποτα; Είχες υποσχεθεί 

πως θα γύριζες, θα γύριζες σ’ εμένα. Κι εσύ, αντί γι αυτό, κατέφυγες στη 
Φρύνη, σαν να ήμουν ένας ξένος. Αποφάσισες χωρίς εγώ να συμμετέχω. 
Πίστευες λοιπόν πως δεν με αφορούσε το θέμα;» 

«Δεν το έκανα, Παντελή» τον έκοψα κουρασμένη. 
Τα μπλε μάτια του φωτίστηκαν ξαφνικά. 
«Το λες αλήθεια;» 
Του χαμογέλασα άτονα. 
«Δεν μπόρεσα να το κάνω. Δεν ήθελα να το κάνω» είπα και ξέσπασα σε 

κλάματα. 
«Ησύχασε, μικρή μου Ίρια» είπε και στέγνωσε τα μάτια μου με φιλιά. 
 
Βρέθηκα χωρίς καμιά αντίσταση στο διαμέρισμα της Ομήρου. Ο χώρος 

ήταν ασφυκτικά γεμάτος χαρτιά και σημειώσεις, φωτογραφίες και σλάιντς. 
Ένα τεύχος του περιοδικού «Πολιτιστικά ανάλεκτα» ήταν ανοιχτό σε μια δική 
του συνέντευξη. Τον έβλεπα που χαμογελούσε πάνω στο γυαλιστερό χαρτί.  

Έστυψε χυμό πορτοκάλι και με έβαλε να τον πιω με το ζόρι.  



84                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Η Κάτε δεν είναι εδώ. Έχει άδεια σήμερα» απολογήθηκε. 
Ευτυχώς! Η βλοσυρή οικονόμος του ήταν το τελευταίο πρόσωπο που 

ήθελα να δω.  
Και μετά, ήρθε και κάθισε δίπλα μου και παραμερίζοντας τη φράντζα που 

είχε πέσει στα μάτια μου, μου χάιδεψε απαλά το μάγουλο. Φοβόμουν τα λόγια 
που θα μου έλεγε. Τι θα μπορούσα να του εξηγήσω;  

«Θα με παντρευτείς, Ίρια;» 
«Δεν είναι τόσο απλό». 
Ήθελα να του μιλήσω για τον Νικήτα, με έναν τρόπο που θα έδειχνε πως 

δεν ήταν φτηνό αυτό που είχα κάνει, οι λέξεις όμως μού φαίνονταν πολύ 
φτωχές για να περιγράψω όσα ένιωθα. Κι έτσι παρέμεινα σιωπηλή, και το 
χάσμα κάτω από τα πόδια μας μεγάλωνε…  

«Γιατί δεν είσαι ειλικρινής μαζί μου;» 
«Ούτε εσύ υπήρξες απόλυτα ειλικρινής μαζί μου, Παντελή».  
«Καμιά φορά σκέφτομαι πως θα ήταν όλα καλύτερα αν δεν βρισκόμασταν 

ποτέ σε εκείνο το νησί. Από κάποια πράγματα δεν μπορείς να ξεφύγεις όσο κι 
αν νομίζεις πως τα αφήνεις πίσω σου» είπε σιβυλλικά.  

Ο καθένας είχε τα μυστικά του. Ίσως και να τα θεωρούσαμε αρκετά 
πολύτιμα ή αρκετά τρομερά για να τα εκμυστηρευτούμε.  

«Δεν μπορώ να σε παντρευτώ, Παντελή. Είναι σαν μια εκβιαστική λύση».  
«Δεν σε καταλαβαίνω. Δεν έχει αλλάξει τίποτα για μένα».  
«Έχουν αλλάξει πολλά. Το καλοκαίρι πέρασε, Παντελή, και πήρε μαζί του 

την αθωότητα». 
«Μείνε μαζί μου, Ίρια. Έχουμε τόσα να κάνουμε. Να ζούμε μαζί, να 

δουλεύουμε μαζί».  
Ήταν μια πολύ δελεαστική λύση, ήταν όμως και μια προδοσία.  
«Θα γυρίσω στη Σύρο» είπα αποφασιστικά. 
«Δεν μπορώ να εγκαταλείψω αυτό το παιδί».  
«Δεν το εγκαταλείπεις. Εγώ κάνω την επιλογή μου». 
«Το ξέρεις πως ο Νικήτας ζει στην Αθήνα;» 
«Το φαντάζομαι» απάντησα ουδέτερα, η καρδιά μου όμως σφυροκοπούσε. 

Πώς το γνώριζε;  
«Δεν θα ήθελες να τον συναντήσεις;» επέμεινε. 
«Δεν θα είχαμε τίποτα να πούμε. Η ζωή ξεκινάει τώρα για εκείνον».  
Πέρασε το χέρι του μέσα από τους κροτάφους και με κοίταξε κουρασμένα. 



Σιωπηλή πέτρα          85 
_______________________________________________________________________________________________________________________________________________________________________________________________________________ 

 

 

«Θα τα εγκαταλείψεις λοιπόν όλα; Δεν είναι πολύς ο καιρός που 
στεκόμασταν σε αυτό το δωμάτιο και μιλούσαμε για τις ανασκαφές, για το 
διδακτορικό σου».  

«Δεν έχει αλλάξει τίποτα. Θα το κάνω το διδακτορικό κι εσύ θα είσαι 
πάντα ο επόπτης καθηγητής μου».  

«Διάλεξες θέμα λοιπόν;» 
«Ναι» του χαμογέλασα. «Θα ασχοληθώ με τη λατρεία και τις δοξασίες της 

τρίτης χιλιετίας στις Κυκλάδες. Από εκεί που ξεκίνησαν όλα».  
Καθώς την επομένη με συνόδευε στο λιμάνι του Πειραιά, ο Παντελής 

έμοιαζε να έχει αποδεχτεί την όλη κατάσταση. Έτσι τουλάχιστον πίστευα. 



86                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΔΕΚΑΤΡΙΑ (Ημερολόγιο Ίριας Φλεριανού) 

24 Δεκεμβρίου 1981, Σύρος 
 

Κοίταξα την Αλεξάνδρα και κούνησα αρνητικά το κεφάλι. 
«Σου λέω θα της μιλήσω εγώ» επέμεινε. 
«Και να της εξηγήσεις τι; Να καταλάβει τι; Αυτή, μια γυναίκα που για να 

αντιμετωπίσει την απώλεια του άντρα της, μεγάλωσε τις δυο της κόρες σαν 
ιδιόκτητα αντικείμενα. Εσύ έκανες την επανάστασή σου, Αλεξάνδρα. Ίσως 
γιατί της τον θύμιζες και δεν σου χαλούσε χατίρι. Σ’ εμένα έπεσε ο κλήρος της 
πιστής θυγατέρας. Δεν τον δέχομαι αυτόν το ρόλο, δεν μου πάει. Θέλω να 
ορίζω εγώ τη ζωή μου». 

«Και ποια είναι αυτή η ζωή που νομίζεις πως μπορείς να ορίζεις; Να γίνεις 
άλλη μια ανύπαντρη μητέρα και να σε δείχνουν με το δάχτυλο στην 
Ερμούπολη;»  

«Θα γυρίσω στην Αθήνα». 
«Πότε; Όταν η κοιλιά σου θα έχει φτάσει στο στόμα;» 
«Τι ξέρεις εσύ από αυτά;» της φώναξα κι αμέσως το μετάνιωσα. 
Ένα χοντρό δάκρυ κύλησε από τα μάτια της. 
«Σ’ ευχαριστώ» είπε με πίκρα. 
«Συγχώρεσέ με! Δεν ξέρω τι λέω. Έχω γίνει τόσο νευρική… Δεν ήθελα να 

σε πληγώσω». 
Ήμουν μια ηλίθια. Γνώριζα πολύ καλά πως η αδερφή μου, παρόλο που το 

ήθελε όσο τίποτα άλλο, δεν μπορούσε να κάνει παιδιά.  
«Το παιδί χρειάζεται έναν πατέρα. Γιατί δεν τον παντρεύεσαι;» 
«Ποιον;» ρώτησα αφηρημένη καθώς το μυαλό μου ταξίδευε αλλού. 
«Τον καθηγητή σου».  
«Γιατί είναι προδοσία». 
«Σ’ ακούω να μου λες τα ίδια και τα ίδια χωρίς να μου εξηγείς πραγματικά. 

Τι ακριβώς έγινε στο νησί, Ίρια; Ποτέ δεν μου είπες». Η φωνή της είχε ανέβει 
επικίνδυνα, κι εγώ δεν άντεχα άλλο. 

«Μη φωνάζεις! Είναι παραμονή Χριστουγέννων. Όταν θα αισθάνομαι 
έτοιμη, θα σου μιλήσω. Θα είσαι η πρώτη που θα το μάθεις, μην ανησυχείς». 

 
Έμεινα μόνη να κοιτάζω το Αιγαίο από το ψηλό παράθυρο. Σκέφτηκα το 

σπίτι στο Μοναστήρι, το σπίτι που στεκόταν μόνο του πέρα από τον τόπο της 



Σιωπηλή πέτρα          87 
_______________________________________________________________________________________________________________________________________________________________________________________________________________ 

 

 

ανασκαφής και τα ορυχεία. Κάποιος, λέει, το είχε στολίσει σαν ένα 
χριστουγεννιάτικο καράβι, για να δείχνει τον δρόμο στα περαστικά πλοία, να 
δείχνει πως, σε πείσμα όλων, βρισκόταν ακόμα εκεί. Σκέφτηκα πόσα αν 
στοιχειώνουν την ύπαρξή μας. Αν δε μου άρεσε η αρχαιολογία, αν δεν είχα 
γνωρίσει τον Παντελή, αν δεν πήγαινα στις ανασκαφές, αν δεν συναντούσα 
τον Νικήτα αναζητώντας τη Λάμια...  

Έξω, η βροχή γινόταν επίμονη γεμίζοντας τον ουρανό της Σύρας 
κρυστάλλινα μόρια. Μετακινήθηκα ανήσυχη αγγίζοντας την καμπύλη της 
κοιλιάς μου κάτω από το φαρδύ ινδικό φόρεμα. Πόσο ακόμη θα έκρυβα την 
εγκυμοσύνη μου;  

Άκουσα το κουδούνι και μετά τη φωνή της μητέρας μου αυστηρή, 
μονότονη.  

«Ναι, κύριε! Υπάρχει ένα δωμάτιο ελεύθερο». 
Τα βήματα ήχησαν υπόκωφα στο ξύλινο δάπεδο.  
«Περάστε από εδώ. Μόνος σας είσαστε;» ρώτησε μαλακωμένη.  
Κάποια έκτη αίσθηση με έκανε να βγω στην κορυφή της σκάλας. 
«Ναι. Θα μείνω απόψε και ίσως και αύριο. Ελπίζω να μην είναι 

ενόχληση».  
«Τι λέτε τώρα! Αυτή είναι η δουλειά μας. Μα περάστε στο τζάκι. Είσαστε 

βρεγμένος από την κορυφή μέχρι τα νύχια».  
Ο άντρας έστρεψε το πρόσωπό του προς το κεφαλόσκαλο. 
«Καλησπέρα, Ίρια! Χρόνια πολλά!»  
Ένιωσα μια σύσπαση στο στομάχι κι έναν κόμπο στον λαιμό. Τα μέλη μου 

βάραιναν καθώς κατέβαινα αργά τα σκαλιά. Άκουγα το ελαφρύ τρίξιμο κάτω 
από τις μπότες μου, το θρόισμα του φορέματος, χωρίς να καταλαβαίνω πως ο 
ήχος προερχόταν από το δικό μου σώμα που διέσχιζε νωχελικά τον πυκνό, 
αφόρητα ζεστό αέρα, αναζητώντας μιαν όαση δροσιάς. Τα μάτια μου 
συνάντησαν το έκπληκτο βλέμμα της μητέρας μου, τα ανασηκωμένα φρύδια. 
Είχα να δω  τον Παντελή σχεδόν δύο μήνες, κι ας μιλούσαμε στο τηλέφωνο, κι 
ας ερχόντουσαν φάκελοι με βιβλία με το πρόσχημα του διδακτορικού μου.  

Η καρδιά μου κόντευε να σπάσει, η ζέστη με κατάκαιγε, ένιωσα τα χέρια 
του βρεγμένα επάνω μου, τα μάτια του να ψάχνουν πυρετικά τα 
χαρακτηριστικά του προσώπου μου. Τα χείλη του βρήκαν διψασμένα τα δικά 
μου, χάθηκα σε έναν κυκεώνα παραγκωνισμένων συναισθημάτων.  

«Ίρια! Δεν θα μου συστήσεις τον κύριο;» Ο τόνος της μητέρας μου δεν 
άφηνε περιθώρια.  



88                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Ο κύριος Παντελής Έξαρχος, καθηγητής μου στο Πανεπιστήμιο, η μητέρα 
μου, κυρία Μαρίνα Φλεριανού» έκανα τις τυπικές συστάσεις.  

«Χαίρομαι, κυρία μου!» είπε ο Παντελής και της έσφιξε το χέρι 
σκεπάζοντας την παλάμη της με τη δική του.  

Η σκληράδα στο πρόσωπό της υποχώρησε. Μάλλον η κίνηση του Παντελή 
είχε αγγίξει την απρόσιτη καρδιά της. Η έκπληξη όμως παρέμενε και κοιτούσε 
πότε εκείνον και πότε εμένα, αναζητώντας κουραστικές εξηγήσεις. Την 
αμήχανη στιγμή έσωσαν η Αλεξάνδρα και ο Πέπε, που όρμησαν στο δωμάτιο 
φορτωμένοι πακέτα.  

«Δώρα για όλους!» φώναξε η αδερφή μου πετώντας βιαστικά το μακρύ 
κασκόλ της στο χρώμα του δαμάσκηνου.  

Τα πυρόξανθα μαλλιά της έπεσαν σαν χείμαρρος στην πλάτη της. Ο Πέπε 
ξοπίσω της μάζευε χαμογελώντας τα ρούχα που η γυναίκα του άφηνε πίσω 
της.  

Η Αλεξάνδρα κοντοστάθηκε, κοίταξε τον Παντελή με ενδιαφέρον, κι 
έπειτα εμένα. Τα μάτια της μεγάλωσαν από μια στιγμιαία απορία, και μετά το 
χαμόγελο απλώθηκε στο πρόσωπό της.  

«Πρέπει να είσαι ο Παντελής» είπε σαν να μιλούσε σε συνομήλικό της. 
«Δεν ξέρεις πόσο χαίρομαι! Είμαι η Αλεξάνδρα, η αδελφή της Ίριας, κι από 
εδώ ο άντρας μου, ο Πέπε».  

Το ζευγάρι από τη Βενετία είχε μπαλώσει την ξεφτισμένη γιορταστική 
ατμόσφαιρα. Ο Παντελής λυνόταν όσο περνούσε η ώρα. Μιλούσε με τον Πέπε 
για τα κυκλαδικά ειδώλια και τον συσχετισμό τους με τα δικά του μπουρατίνι.  

Το παράδοξο ήταν ότι το εορταστικό πνεύμα είχε συμπαρασύρει και τη 
μητέρα μου. Δεν παραπονέθηκε ούτε μία φορά για τον φούρνο, που της είχε 
παραψήσει τη γαλοπούλα, για τα σαλατικά, που τα είχε αγοράσει πανάκριβα, 
για τις πετσέτες, που δεν ήταν άψογα κολλαρισμένες, μόνο παρατηρούσε 
χαμογελώντας τον άντρα που γέμιζε όλο το δωμάτιο.  

Η Αλεξάνδρα με σκούνταγε κάτω από το τραπέζι, ενώ εγώ προσπαθούσα 
να συμμεριστώ λίγο από τον ενθουσιασμό της. Η απροσδόκητη εμφάνιση του 
Παντελή, το κρασί, η αδιαθεσία της εγκυμοσύνης με είχαν ναρκώσει. Πίεζα 
τον εαυτό μου να μείνει στο δωμάτιο ως σωματική παρουσία, το μυαλό μου 
όμως ήταν ήδη αλλού. Ξαναζούσα την αμηχανία μου στην τραπεζαρία του 
πλοίου που μας πήγαινε στις ανασκαφές. Έκανα τις ίδιες κινήσεις σαν 
αυτόματο, μετατόπιζα το αλατοπίπερο, θρυμμάτιζα το ψωμί, προσπαθούσα να 
μην κοιτάζω τα χέρια του που φλυαρούσαν κι αυτά ακολουθώντας τον 
χείμαρρο των λέξεων, τα μάτια του στο βαθύ μπλε της θάλασσας που μας 



Σιωπηλή πέτρα          89 
_______________________________________________________________________________________________________________________________________________________________________________________________________________ 

 

 

περικύκλωνε. Ήθελα να αφεθώ, να γυρίσουμε ξανά αγκαλιασμένοι στο σπίτι 
της Γιασεμής, όπως εκείνη την πρώτη νύχτα που κάναμε έρωτα. Το τότε και το 
τώρα όμως τα χώριζαν πέντε μήνες, ήδη μια ολόκληρη ζωή.  

Το φάντασμα του Νικήτα ήρθε και στάθηκε απέναντί μου, ακριβώς δίπλα 
στον Παντελή. Η μελαγχολία απλώθηκε στο πρόσωπό μου, το σφίξιμο στο 
στομάχι ξαναγύρισε, το δωμάτιο είχε ξαναγίνει ένα πυρακτωμένο καμίνι, 
άκουγα την καρδιά μου να γεμίζει το κεφάλι μου υπόκωφους χτύπους σαν 
εκείνους από τα τύμπανα της αυγουστιάτικης νύχτας. Είδα σαν όραμα τη 
μεγάλη φωτιά, το χλωμό πρόσωπο του Νικήτα αποφασιστικό, “θα σ’ αγαπάω 
πάντα” μου φώναζε καθώς το πλοίο άλλαζε πορεία. Ένιωσα το μωρό να 
σαλεύει μέσα μου, τα μάγουλά μου να φλογίζονται, το ειδώλιο της Mητέρας-
Θεάς να μου χαμογελάει παγερά. Τέσσερα ζευγάρια μάτια με κοίταξαν 
ξαφνιασμένα καθώς έσπρωχνα απότομα την καρέκλα μου Μέσα σε κλάσματα 
δευτερολέπτου βυθιζόμουν στη λήθη, στην ανυπαρξία.  

Το πρώτο που είδα ήταν τα μπλε του μάτια να γυαλίζουν από την αγωνία. 
Το πρώτο που ένιωσα ήταν τα ζεστά του χέρια μέσα στα παγωμένα δικά μου. 
Ξαναγύριζα στον κόσμο χωρίς να καταλαβαίνω. Το σπίτι μού φαινόταν ξένο, 
ώσπου αναγνώρισα τη γωνία στο τζάκι, μετά είδα τη μητέρα μου που έπαιρνε 
τηλέφωνο.  

«Δεν έχει τίποτα, μαμά» προσπαθούσε να την καθησυχάσει η Αλεξάνδρα. 
«Παραμονή Χριστουγέννων είναι. Πού θα βρεις γιατρό απόψε; Ο κόσμος 
γιορτάζει. Ηρέμησε!»  

Σκέφτηκα κουρασμένη πως ήταν μάταιος κόπος. Η Μαρίνα Φλεριανού 
κατέθετε τα όπλα μόνο όταν εκείνη το αποφάσιζε. Άκουγα τον ήχο του 
ρολογιού στη γωνία, το τρίξιμο των ξύλων στο τζάκι, το θρόισμα του 
παντελονιού του Πέπε καθώς μετατόπιζε ανήσυχα τα πόδια του και 
σκεφτόμουν πόσο είχαν οξυνθεί οι αισθήσεις μου ξαφνικά. 

Ο Παντελής μού κρατούσε το χέρι. Άκουγα τα χείλη του να σχηματίζουν 
ξανά και ξανά το όνομά μου. Ένα μοναδικό δάκρυ γυάλιζε ακόμα στα μάτια 
του. Έστρεψε το κεφάλι κι έφερε αμήχανα τα χέρια στο πρόσωπο. 

Έπρεπε να τους βεβαιώσω πως ήμουν καλά. Να τους καθησυχάσω, να με 
αφήσουν ήσυχη. Ήθελα μόνο να κοιμηθώ, να ξαπλώσω στο πάτωμα της 
σπηλιάς, να νανουριστώ από τα ακατάληπτα λόγια της Θεάς. Άκουσα τον 
γδούπο του ακουστικού καθώς η μητέρα μου το έβαζε συγχυσμένη πίσω στη 
συσκευή και τότε τινάχτηκα επιστρέφοντας στον μικρόκοσμο του σπιτιού.  

«Είμαι καλά. Μητέρα, ησύχασε επιτέλους!»  



90                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Για πρώτη φορά την είδα να υποχωρεί, ίσως για να μη χαλάσει τη γιορτινή 
βραδιά.  

«Ανοίξτε τα δώρα! Δεν ήταν τίποτα, είδατε;» φώναξε ο Πέπε και 
σηκώθηκε σαν το μικρό παιδί για να βρεθεί εκεί που συνωστίζονταν τα 
πακέτα με τους πολύχρωμους φιόγκους.  

Η μητέρα μου του χαμογέλασε. Για τη Μαρίνα Φλεριανού ο Πέπε ήταν 
πάντα ο γιος που δεν είχε αποκτήσει, ο άντρας που ερχόταν από την πατρίδα 
των γονιών της. Ευχαρίστησα σιωπηλά τον Θεό που είχαμε μαζί μας τον ζεστό 
Ιταλό, για να κατευνάζει τον δύστροπο χαρακτήρα της. 

Λίγο αργότερα, όλοι έμοιαζαν να έχουν ξεχάσει το συμβάν καθώς πάλευαν 
με τα γυαλιστερά περιτυλίγματα. Ο Παντελής μάς παρακολουθούσε 
χαμογελώντας. Για μια στιγμή έγινα κι εγώ παιδί αντικρίζοντας την 
ταναγραία που είχε σκαλίσει ο Πέπε στο ξύλο, τον πίνακα του 
ηλιοβασιλέματος στη Βενετία, τη μερλέτα που χάζευε εκστατική η μητέρα 
μου. Πακέτα κι άλλα πακέτα, ώσπου απόμεινε ένα παράταιρο, μακρόστενο 
κουτί. Κοίταξα τη μητέρα μου ερωτηματικά. 

«Μου το άφησε ο γιος της κυρά Κατίνας απέναντι. Κάποιος του το έδωσε 
για σένα στο λιμάνι».  

Είδα τον Παντελή να με κοιτάζει ξαφνιασμένος. Με τρεμάμενα χέρια, 
έλυσα την κορδέλα που το συγκρατούσε και μετακίνησα το καπάκι, ενώ όλα 
τα βλέμματα ήταν καρφωμένα επάνω μου. Βρήκα δύο κλαδάκια θρούμπι κι 
ένα κομμάτι βελούδο. Ανάπνευσα βαθιά και το άρωμα του καλοκαιριού με 
πλημμύρισε. Μετά ξεδίπλωσα το ύφασμα προσεκτικά και τότε αντίκρισα το 
ασημένιο δαχτυλίδι με την παράξενη πέτρα. Απόμεινα να παρατηρώ 
ανέκφραστη τις φλέβες του πετρώματος, που δεν γνώριζα το όνομά του. Στη 
μέσα μεριά του δαχτυλιδιού ήταν χαραγμένες δύο λέξεις: “Νικήτας, 
Αύγουστος”. Αμήχανη τοποθέτησα το δαχτυλίδι ξανά στο κουτί.  

«Μάλλον κάποιο λάθος θα έγινε. Σίγουρα δεν είναι για μένα».  
Όλοι χαμογέλασαν παγωμένα. Ήμουν βέβαιη πως κανείς τους δεν με είχε 

πιστέψει. 
 
Η μητέρα μου, έχοντας καταλάβει πως ο καθηγητής μου είχε έναν 

συγκεκριμένο λόγο για να κάνει αυτό το ταξίδι, μας άφησε μόνους. Είχε έρθει 
η στιγμή που φοβόμουν.  

«Μικρή μου Ίρια» είπε ο Παντελής κι έφερε τα χέρια μου στα χείλη του. 
«Δεν θα σε ρωτήσω τίποτα, ούτε χρειάζεται να μου πεις. Στην ηλικία του θα 
έκανα κι εγώ το ίδιο». Είδε που πήγα να διαμαρτυρηθώ και με σταμάτησε 



Σιωπηλή πέτρα          91 
_______________________________________________________________________________________________________________________________________________________________________________________________________________ 

 

 

τρυφερά. «Μην πεις τίποτα. Ήμουν πολύ λίγος όλα αυτά τα χρόνια. 
Κυνηγούσα χίμαιρες, πράγματα από καιρό νεκρά, νομίζοντας πως γεμίζω τη 
ζωή μου. Ίσως και να το είχα διαλέξει σκόπιμα. Μήνες πριν, σου είπα πως σε 
ξεχώρισα ανάμεσα στη βαρετή φουρνιά των φοιτητών. Ίσως ο χαρακτήρας 
σου, που είχε κάτι το παιδικό και γυναικείο μαζί, η αφοσίωσή σου, το πάθος 
σου για τις Κυκλάδες πολύ πίσω στον χρόνο να συντέλεσαν. Ίσως στα μάτια 
σου να είδα ένα σύμβολο, δεν ξέρω… Πολλά ίσως φέρνουν τον έρωτα. 
Παιδεύτηκα πολύ, παίδεψα και εσένα, τα συναισθήματά μου όμως 
παραμένουν τα ίδια.  

Μέσα μου επαναλάμβανα μονότονα πως γνώριζα τι θα μου έλεγε. 
«Σκεφτόμουν να στο ζητήσω γονατιστός» είπε γελώντας. «Μικρή μου 

Ίρια, θα με παντρευτείς;»  
Τα λόγια ειπώθηκαν και μετά σκόρπισαν ταξιδεύοντας στο άπειρο του 

σύμπαντος, χωρίς να υπάρχει τρόπος να γυρίσουν πίσω. Δεν ήξερα τι ήθελα, τι 
έπρεπε να απαντήσω. Ποιον δεν ήθελα να ξεχάσω, να πληγώσω. Το βλέμμα 
μου έπεσε αφηρημένο στο μακρόστενο κουτί.  

«Δεν με ρώτησες ποτέ για τον Νικήτα» είπα κουρασμένα. 
Το πρόσωπό του έγινε μια πέτρινη μάσκα, μια φλέβα σφυροκοπούσε στον 

λαιμό του. 
«Δεν υπάρχει τίποτα να σε ρωτήσω. Δεν προσπαθώ να τον ανταγωνιστώ, 

προσπαθώ όμως να σε κερδίσω». 
«Και το παιδί; Πώς είσαι σίγουρος πως είναι δικό σου;» 
«Θέλω εσένα, και σε θέλω μόνο δική μου».  
«Δεν σε νοιάζει, γιατί είναι ο γιος της Μάρως;» επέμεινα. 
«Με νοιάζει, όμως δεν γίνεται διαφορετικά». 
«Πάλι μιλάς με γρίφους, Παντελή».  
«Μιλάω όσο πιο ειλικρινά γίνεται. Σου άφησα χρόνο, Ίρια, αλλά δεν 

μπορώ να περιμένω άλλο. Ζητάω μόνο μιαν απάντηση, μια μονοσύλλαβη 
απάντηση». 

Κοίταξα τον άντρα απέναντί μου και είδα να καθρεφτίζεται η ίδια 
πληγωμένη αποφασιστικότητα του Νικήτα το βράδυ της φωτιάς. Σκέφτηκα 
πως το μόνο τους κοινό ήταν η Μάρω Κώστογλου, μια γυναίκα-αράχνη που 
μας είχε εγκλωβίσει όλους στον ιστό της.  

«Την αγαπούσες;»  
«Όχι όπως αγαπάω εσένα» είπε μόνο. 
Σηκώθηκα και τον πλησίασα. Κοίταξα επίμονα το πρόσωπό του και μετά 

πήρα το χέρι του και το ακούμπησα στην κοιλιά μου. Ένιωσα το χάδι του 



92                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

στοργικό για το μωρό που μεγάλωνε μέσα μου, για το μωρό που έπρεπε να 
έχει έναν πατέρα.  

«Ναι» του είπα χαμογελώντας. 
Η μητέρα μου, θεωρώντας πως εξάντλησε το τυπικό χρονικό περιθώριο, 

μπήκε ορμητική στο σαλόνι και τα μάτια της έπεσαν κατευθείαν επάνω μου 
βλοσυρά, δυσοίωνα.  

«Κυρία Φλεριανού, νομίζω πως η κόρη σας δέχτηκε να με παντρευτεί» της 
είπε γελώντας ο Παντελής. 

Άκουσα την Αλεξάνδρα, που ερχόταν ξοπίσω της, να ξεφυσάει 
ανακουφισμένη και είδα τη μητέρα μου να χαμογελάει, σαν να είχαν λυθεί 
αυτόματα όλα της τα προβλήματα.  



Σιωπηλή πέτρα          93 
_______________________________________________________________________________________________________________________________________________________________________________________________________________ 

 

 

ΔΕΚΑΤΕΣΣΕΡΑ (Ημερολόγιο Ίριας Φλεριανού) 

12 Ιανουαρίου 1982, Αθήνα 
 
Ο επικείμενος γάμος μόνο στη μητέρα μου έφερε αναστάτωση. Όταν της 

ανακοίνωσα την εγκυμοσύνη μου έφριξε, όπως μια καλή καθολική όφειλε να 
κάνει. Μετά το ξέχασε καθώς κοίταζε υφάσματα κι ετοίμαζε τα προικιά μου, 
όπως χαρακτηριστικά έλεγε. Ο γάμος είχε βάλει τα πάντα στη θέση τους, κι ας 
ήταν μόλις λίγους μήνες μικρότερός της ο γαμπρός.  

Εγώ πάλι έβλεπα την ημερομηνία που πλησίαζε με μια στωική αδιαφορία. 
Μόνο το μωρό με ενδιέφερε, η κόρη μου, τέτοια βεβαιότητα είχα για το φύλο. 
Της μιλούσα για τη σπηλιά και τα κυκλαδικά ειδώλια, δεν ένιωθα όμως 
ευτυχισμένη, λες και ένα βαρύ σύννεφο έκρυβε τον ήλιο μου.  

Κυκλοφορούσα στην Αθήνα και κάθε φορά που έβλεπα μια ψιλόλιγνη 
φιγούρα που μου θύμιζε τον Νικήτα, η ανάσα μου κοβόταν. Ενδόμυχα 
περίμενα να εμφανιστεί μπροστά μου ξαφνικά και όλα να αλλάξουν.  

Όταν ήμουν μόνη, έβγαζα το δαχτυλίδι από την κρυψώνα του. Το έφερνα 
στα μάτια μου προσπαθώντας να κατανοήσω την πορεία της φλέβας στο 
άγνωστο πέτρωμα, κοίταζα το όνομα του Νικήτα, χαραγμένο στο εσωτερικό 
του ασημένιου δεσίματος. Το φορούσα και χάιδευα την κοιλιά μου, το έδειχνα 
στην κόρη μου.  

 
Ο καιρός ήταν μουντός, ψιλόβρεχε. Δούλευα το διδακτορικό μου άκεφα. 

Μόνο ο Παντελής ήταν ικανοποιημένος καθώς τα βράδια συζητούσαμε για τις 
προϊστορικές Κυκλάδες, για τα ευρήματα παλαιότερων ανασκαφών. Γύριζα 
πίσω στις κοινωνίες της τρίτης χιλιετίας και ξεχνιόμουν προσπαθώντας να 
μπω στο μυαλό εκείνων των ανθρώπων, που είχαν αποτυπώσει όλη τους τη 
ζωή στην τέλεια απλότητα της μαρμάρινης γυναικείας μορφής.  

 
Εκείνο το πρωινό έψαχνα να βρω ένα παλαιότερο βιβλίο για την εποχή 

του Χαλκού. Για ώρα αναρωτιόμουν πού το είχα βάλει, ώσπου θυμήθηκα την 
ταλαιπωρημένη καφέ τσάντα, αχώριστη σύντροφο της φοιτητικής μου ζωής. 
Το χοντρό βιβλίο βρισκόταν στη δεύτερη θήκη, εκεί όπου αναπαύονταν 
ξεχασμένα και τα κλειδιά του σπιτιού του Αλέξη. Στη μνήμη μου γύρισε η 
ανόητη επιμονή του να τα κρατήσω, και μετά η φωνή της Μυρτώς που μου 
ανακοίνωνε βλοσυρά πως ο Αλέξης μετακόμιζε. Σκέφτηκα πως ήταν 



94                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

παράλογο να κρατάω τα κλειδιά κάποιου άλλου. Αν και ο επόμενος ένοικος 
ήταν φοιτητής, δεν θα είχε μπει καν στον κόπο να αλλάξει κλειδαριά. 
Αποφάσισα λοιπόν να τα επιστρέψω στη σπιτονοικοκυρά, που θυμόμουν πως 
έμενε στον δεύτερο όροφο της ίδιας πολυκατοικίας. Κοίταξα το ρολόι μου. 
Είχα χρόνο. Ο Παντελής θα αργούσε πολύ, είχε συνάντηση με κάποιον από την 
Εφορεία Αρχαιοτήτων των Κυκλάδων σχετικά με τα πορίσματα των 
ανασκαφών.  

Κατέβηκα στην Καλλιθέα με το τρένο και περπάτησα μέχρι την 
Ευαγγελιστρίας. Ο καιρός γέμιζε μιζέρια τα πρόσωπα των περαστικών. Το 
μόνο που έσωζε την περιοχή ήταν τα πολύτιμα δέντρα του κήπου της 
Οικοκυρικής Σχολής.  

Αντίκρισα την πολυκατοικία χωρίς να νιώσω ούτε νοσταλγία ούτε θλίψη, 
σαν να μην είχε υπάρξει ποτέ στη ζωή μου ο Αλέξης. Κοίταξα το κουδούνι, 
κάποιος είχε βγάλει το όνομα χωρίς να το αντικαταστήσει. Χτύπησα στον 
δεύτερο, δεν απάντησε κανένας. Έπαιζα ράθυμα τα κλειδιά στην τσέπη μου, 
δεν ήθελα να φύγω έτσι. Κοίταξα διστακτικά το άδειο κουδούνι. Αποφάσισα 
να δοκιμάσω. Καμία απάντηση. Χτύπησα μια φορά ακόμα μετρώντας από μέσα 
μου. Τίποτα. Έστρεψα την πλάτη μου. Ετοιμαζόμουν να φύγω όταν άκουσα 
μια φωνή στο θυροτηλέφωνο και την πόρτα να ανοίγει.  

Άρχισα να κατεβαίνω τη μισοσκότεινη σκάλα στα δεξιά. Ο διάδρομος, 
βαμμένος πρόσφατα, μύριζε λαδομπογιά. Η έντονη μυρωδιά μού έφερε 
ναυτία, ζαλιζόμουν. Πίσω από την πόρτα άκουσα κοριτσίστικα γέλια.  

«Μην το μετακινήσεις, Αντριάνα! Έρχομαι!» Η αντρική φωνή έφτασε στα 
αυτιά μου σαν το κύμα που έσπαγε στους κοφτερούς βράχους κάτω από το 
Μοναστήρι.  

Η πόρτα άνοιξε μ’ ένα απότομο τρίξιμο. Ο Νικήτας με κοιτούσε τόσο 
σοκαρισμένος όσο εγώ. Μου φάνηκε πως τα πάντα είχαν σιωπήσει, δεν 
άκουγα κανέναν ήχο μέχρι που το απότομο τράβηγμα του ασανσέρ στους 
επάνω ορόφους με έκανε να τιναχτώ. Ο Νικήτας με παρατηρούσε ακίνητος. Το 
ωραίο του πρόσωπο πλαισιωνόταν από γένια κάνοντάς τον να μοιάζει με 
ασκητή. Τα μάτια του έλαμπαν πυρετικά, πιο μεγάλα, πιο εκφραστικά από ό,τι 
τα θυμόμουν. Πώς μπορούσε να βρίσκεται μπροστά μου;  

«Ποιος είναι, Νικήτα;»  
Μια παράλογη ζήλια με κατέλαβε καθώς άκουσα την κοριτσίστικη φωνή 

να προφέρει το όνομά του. Δευτερόλεπτα αργότερα είδα τη χαριτωμένη 
κοκκινομάλλα να με κοιτάζει με απροκάλυπτη περιέργεια. Τι βλακεία κι αυτή 
να πάω μέχρι το παλιό σπίτι του Αλέξη, πώς μπορούσα όμως να το φανταστώ; 



Σιωπηλή πέτρα          95 
_______________________________________________________________________________________________________________________________________________________________________________________________________________ 

 

 

Το αίσθημα της ναυτίας που ένιωθα έγινε πιο έντονο. Έκανα μεταβολή προς 
τις σκάλες. Δεν άκουγα τη φωνή του που καλούσε το όνομά μου, τα μάτια μου 
θόλωναν, δεν μπορούσα καν να διακρίνω τα σκαλοπάτια. Η μυρωδιά της 
λαδομπογιάς εισχωρούσε στο σώμα μου κάνοντάς το να ασφυκτιά. Το μυαλό 
μου είχε αδειάσει ολότελα. Και τότε ένα ζευγάρι δυνατά χέρια με τράβηξαν 
και μετά όλα έσβησαν.  

Κάτι παγωμένο πίεζε τα χείλη μου, κάποιος προσπαθούσε να μου δώσει 
ένα ποτήρι νερό. Άνοιξα τα μάτια αργά, κοίταξα το δωμάτιο χωρίς να 
αναγνωρίζω τίποτα, και μετά τα ξανάκλεισα επιστρέφοντας στη γαλήνη της 
λήθης. Ο βόμβος στα αυτιά μου δονούσε όλο μου το σώμα κάνοντάς το να 
μυρμηγκιάζει. Ξαναγύριζα στην πραγματικότητα χωρίς να το θέλω. Ένιωσα 
το χέρι της κοπέλας στο μέτωπό μου. 

«Είναι παγωμένη…» είπε φοβισμένα.  
Το ίδιο χέρι προσπάθησε να μου ξεκουμπώσει το παλτό. Μουρμούρισα 

ανήσυχη, κάτι δεν ήθελα να δουν, δεν θυμόμουν όμως τι…  
«Άφησέ την ήσυχη!» Η φωνή του Νικήτα ακούστηκε απότομη, αυστηρή. 
«Για καλό το είπα. Γιατί αρπάζεσαι; Λες και την ξέρεις πια!» είπε 

μουτρωμένη η κοπέλα.  
Έπρεπε να φύγω από εκεί. Ο Νικήτας ήταν με μία άλλη, με είχε ξεχάσει. Τι 

ανόητο να πιστεύω πως υπήρχα ακόμη στη ζωή του. Όλα είχαν τακτοποιηθεί. 
Δεν γνωριζόμασταν, ποτέ δεν γνωριστήκαμε. Γιατί είχα έρθει αλήθεια; Α, ναι… 
Εκείνα τα ξεχασμένα κλειδιά. Τι σύμπτωση, να μένει στο ίδιο ημιυπόγειο. Να 
που τώρα θα άνοιγα τα μάτια και όλα θα πήγαιναν καλά.  

Τίποτα δεν πήγαινε καλά και το ήξερα. Τα μάτια μου κοίταζαν γεμάτα 
δάκρυα το δωμάτιο. Τίποτα δεν θύμιζε τον Αλέξη, ο χώρος ήταν γεμάτος από 
τον Νικήτα. Παρατηρούσα τις γυαλιστερές φωτογραφίες των πετρωμάτων 
στους τοίχους, τα ράφια με τις περίεργες πέτρες. Το γραφείο ήταν γεμάτο 
σημειώσεις. Κοντά στο παράθυρο του ακάλυπτου άλλη μια σειρά 
φωτογραφίες, -δεν μπορούσα να διακρίνω τι απεικόνιζαν. Οι κουρτίνες και το 
χοντρό πάπλωμα στο κρεβάτι είχαν το χρώμα της άγριας θάλασσας. Πάνω από 
το κρεβάτι η τεράστια φωτογραφία έδειχνε τον Αϊ Γιάννη των ορυχείων.  

Ανασηκώθηκα και πάτησα τα πόδια μου στο πάτωμα, όμως η σκοτοδίνη με 
έκανε να ξανακλείσω τα μάτια.  

«Σε παρακαλώ! Μη μετακινείσαι!» είπε ο Νικήτας έχοντας γονατίσει 
μπροστά μου.  

Αφέθηκα να βουλιάξω στη βαθιά πολυθρόνα κοιτώντας αποκαμωμένη 
την κοπέλα, που τριγύριζε στο δωμάτιο αμήχανη. Ο εκνευρισμός της και η 



96                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

κοριτσίστικη ορμή την έκαναν να κοντοστέκεται μετακινώντας το κάθε τι. 
Την παρακολουθούσα με απόλυτη εγρήγορση πια καθώς μετατόπισε ελαφρά 
μια στοίβα χαρτιά, ίσιωσε τη σελίδα ενός βιβλίου, έστρωσε την άκρη του 
παπλώματος, τράβηξε λίγο προς τα δεξιά τις κουρτίνες, στοίχισε τις 
κορνιζαρισμένες φωτογραφίες στον τοίχο. 

«Νικήτα!» άκουσα την έκπληξή της. «Αυτή η κοπέλα… την ξέρεις! Είναι 
στις φωτογραφίες!»  

Για ποια μιλούσε; Γιατί με κοίταζε έτσι; 
«Το διάβασμα τελείωσε για σήμερα, Αντριάνα. Μπορείς να πηγαίνεις» της 

είπε εκνευρισμένος.  
Η κοπέλα τον κοίταξε σαν να μη πίστευε πως της έλεγε να φύγει. Την είδα 

που φόρεσε βιαστικά μια χοντρή ινδιάνικη ζακέτα, άρπαξε τα βιβλία της και 
βρόντηξε την πόρτα ξοπίσω της.  

Τότε μόνο τα χαρακτηριστικά του Νικήτα μαλάκωσαν. Στεκόταν 
πανύψηλος λίγο μακριά μου χωρίς να με κοιτάζει στα μάτια.  

«Πώς βρέθηκες εδώ; Πώς ήξερες πού μένω;» ρώτησε τελικά. 
Έβγαλα τα κλειδιά. Τα κοίταζε απορημένος, ώσπου του εξήγησα.  
«Καταλαβαίνεις το σοκ που έπαθα βλέποντας εσένα μπροστά μου; Πώς 

μπορούσα να ξέρω;» Μα τι έκανα; Προσπαθούσα να απολογηθώ; 
«Σου τηλεφωνούσα στη Σύρο. Ποτέ δε μου απάντησες» είπε γεμάτος 

παράπονο.  
Κούνησα αδιάφορα το κεφάλι, δεν ήθελα να του εξηγήσω. 
«Δεν φοράς το δαχτυλίδι μου» συνέχισε σαν να με κατηγορούσε και τα 

μάτια του έμειναν καρφωμένα στο χέρι μου, που στόλιζε μόνο το δαχτυλίδι 
του Παντελή, αντίγραφο της συλλογής της Θήρας, τόσο λεπτοδουλεμένο όσο 
και το πρωτότυπό του.  

«Γιατί έδιωξες την κοπέλα σου;» ρώτησα με τη σειρά μου.  
«Την κοπέλα μου;» Με κοίταξε παραξενεμένος, ώσπου κατάλαβε. «Πώς 

σου πέρασε κάτι τέτοιο από το μυαλό;» 
Μου εξήγησε πως η σπιτονοικοκυρά ήταν παλιά γνωστή της μητέρας του. 

Όταν άδειασε το διαμέρισμα, τους ειδοποίησε αμέσως. Η κοπέλα που είχα δει 
ήταν η κόρη της. Πήγαινε στην τρίτη Λυκείου και τη βοηθούσε στο διάβασμα.  

Είχε δίκιο. Τώρα θυμόμουν πως η σπιτονοικοκυρά ήταν από την 
Καρυσιανή. Μου το είχε πει τόσες φορές ο Αλέξης! Ακόμα και την κοπελίτσα 
την είχα ξαναδεί, πώς όμως να κάνω τον συνειρμό; Δεν βρήκα τίποτα να 
απαντήσω. Μου ερχόταν να γελάσω, δεν μπορούσα όμως. 

«Είσαι καλά τώρα;» Η ανησυχία είχε ξαναγυρίσει στο πρόσωπό του.  



Σιωπηλή πέτρα          97 
_______________________________________________________________________________________________________________________________________________________________________________________________________________ 

 

 

Σηκώθηκα. Δεν είχα πια τίποτα να κάνω εκεί, έπρεπε να φύγω προτού 
μετανιώσω. Φοβόμουν να μείνω έστω και λίγο ακόμα στον ίδιο χώρο μαζί 
του, φοβόμουν τον εαυτό μου. Οι φωτογραφίες όμως ήταν πίσω μου, κι έτσι 
στράφηκα αργά προς τα εκεί, λες και κάποιος αόρατος μαγνήτης με τραβούσε, 
για να διαπιστώσω ότι όλες απεικόνιζαν το ίδιο πρόσωπο: το δικό μου.  

«Πώς βρέθηκαν εδώ;» 
«Εγώ τις τράβηξα, τότε που ερχόμουν στις ανασκαφές περιμένοντας να 

γυρίσεις να με κοιτάξεις έστω και για λίγο».  
Και τότε θυμήθηκα την Κατερίνα να μου δείχνει προς τη μεριά του νεαρού 

που στεκόταν ώρες και μας παρακολουθούσε. Θυμήθηκα τη δική μου 
αδιαφορία καθώς ο Παντελής είχε μπει ορμητικά στη ζωή μου.  

«Πώς νόμιζες πως θα μπορούσα να ξεχάσω;» με ρώτησε με πίκρα.  
Στεκόταν ακριβώς πίσω μου. Άπλωσε τα χέρια και τα τύλιξε γύρω από τη 

μέση μου. Το σφίξιμό του γινόταν επίμονο. Στράφηκα προς το μέρος του 
προσπαθώντας να ξεφύγω και τότε είδα το βλέμμα του. Νόμιζα πως θα τον 
ξεγελούσα, όμως όχι! Αμέτοχη τον παρατηρούσα καθώς μου ξεκούμπωνε το 
παλτό. Το φαρδύ φόρεμα δεν έκρυβε πια τη στρογγυλάδα της κοιλιάς μου. 
Σκέφτηκα πόσο αξιαγάπητος ήταν καθώς το χαμόγελο διαδέχτηκε την 
έκπληξη στο πρόσωπό του. Το χέρι του στάθηκε για λίγο στο μαλακό ύφασμα, 
η παλάμη του τέντωσε τις πτυχές αποκαλύπτοντας την εγκυμοσύνη μου. Η 
κόρη μου μετατοπίστηκε ελαφρά μέσα στο υγρό της κουκούλι.  

«Γιατί δεν μου το είπες;» 
Τον κοιτούσα αναποφάσιστη. 
«Σ’ αγαπάω! Σ’ αγαπάω τόσο!» μου ψιθύρισε και τα χείλη του άγγιξαν 

απαλά τα δικά μου. 
Έκλεισα τα μάτια και βρέθηκα ξανά στη σπηλιά νιώθοντας την ανάσα του 

σε όλο μου το πρόσωπο. Κι εγώ σε αγαπάω, δεν μπορώ όμως να στο πω, 
σκέφτηκα και το ειδώλιο της Μητέρας-Θεάς μού χαμογέλασε παγωμένα.  

Τα χείλη του Νικήτα άφηναν υγρά αποτυπώματα στο δέρμα μου. Τα μάτια 
του ήταν θολά από τα δάκρυα, κι εγώ τα σκούπισα με την παλάμη μου 
νιώθοντας πως ξαφνικά είχα γίνει δυνατή. Τα χέρια του έτρεμαν καθώς 
ξεκούμπωναν τα μικροσκοπικά κουμπιά, το φόρεμα έπεσε σαν ξένο ρούχο στο 
πάτωμα. Έμεινα γυμνή μπροστά του χωρίς να ντρέπομαι, δεν είχα κανένα 
λόγο, εγώ η ίδια ήμουν η Μητέρα-Θεά. Γονάτισε μπροστά μου κι ακούμπησε 
το μάγουλό του στη ζεστή σάρκα.  



98                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Είναι δικό μου! Είσαι όλη δικιά μου, σε λατρεύω!» μου ψιθύριζε ξανά και 
ξανά καθώς με σήκωνε στην αγκαλιά του και με ξάπλωνε προσεκτικά στο 
κρεβάτι.  

Έκλεισα τα μάτια και γύρισα στο τέλος του Αυγούστου. Ένιωσα τη 
γλώσσα του να φιλάει κάθε απόκρυφη μεριά στο γυμνό μου σώμα. Τα 
ακατάληπτα λόγια του ειδωλίου δυνάμωναν, ενώ εγώ ταξίδευα σε ένα 
ατελείωτο σύμπαν. 

«Σε πόνεσα;» άκουσα την αναστατωμένη φωνή του.  
Του χαμογέλασα καθησυχαστικά. Η Μητέρα-Θεά τού έγνεψε. Πειθήνια 

έβγαλε το χοντρό πουλόβερ και το τζιν παντελόνι. Το γυμνασμένο του κορμί 
κρατούσε ακόμα το μαύρισμα του καλοκαιριού. Τον λάτρεψα όπως αυτός 
εμένα. Κάτω από το ζεστό πάπλωμα, τα σώματά μας πίεζαν το ένα το άλλο, τα 
χέρια του χάιδευαν ξανά και ξανά την κοιλιά μου. Και μόνο στο άγγιγμά του 
ένιωθα την αρχέγονη δύναμη να μεγαλώνει μέσα μου, το κορμί μου να 
ανοίγεται για να δεχτεί μόνο το δικό του.  

Ο ύπνος έκλεινε τα μάτια μου. Κάπου από τα βάθη του μυαλού μου μια 
φωνή με ενοχλούσε θυμίζοντάς μου πως ο χορός είχε τελειώσει για τη 
Σταχτοπούτα. Ήθελα να την αγνοήσω, η φωνή όμως επέμενε. Τινάχτηκα 
κοιτάζοντας το ρολόι μου. Το όνειρο είχε χαθεί.  

«Πρέπει να φύγω» είπα φορώντας τα ρούχα μου βιαστικά.  
«Γιατί να φύγεις;» με ρώτησε απορημένος.  
«Με περιμένουν, Νικήτα».  
Δεν ωφελούσε να του πω ψέματα, έβλεπα όμως τα μάτια του ανέκφραστα, 

σαν να μη καταλάβαινε για ποιο πράγμα μιλούσα. 
«Παντρεύομαι» άκουσα τα ίδια μου τα λόγια, αφύσικα δυνατά στο 

σιωπηλό δωμάτιο.  
«Τον καθηγητή σου;» πρόφερε με δυσκολία, σαν να συνειδητοποιούσε 

μόλις το νόημα των λέξεων. «Γιατί;» 
«Δεν υπάρχει γιατί, Νικήτα. Γιατί έτσι πρέπει να γίνει».  
«Υπάρχει λόγος για όλα» είπε με έναν ψυχρό ορθολογισμό. «Φταίει η 

ηλικία μου, έτσι; Νομίζεις πως δεν μπορώ να τα καταφέρω; Νομίζεις πως 
ακόμα έχεις μπροστά σου τον ντροπαλό νεαρό του καλοκαιριού;» 

«Το παιδί είναι του Παντελή» φώναξα μισώντας τον εαυτό μου. 
«Λες ψέματα!» 
«Είμαι σε θέση να γνωρίζω την αλήθεια καλύτερα από τον καθένα». 
«Εγώ είμαι ο καθένας;» με ρώτησε πληγωμένος. 



Σιωπηλή πέτρα          99 
_______________________________________________________________________________________________________________________________________________________________________________________________________________ 

 

 

Κάθισε βαρύς στο κρεβάτι κι έβαλε τα χέρια στο πρόσωπο. Ήθελα να 
γονατίσω μπροστά του, να του ζητήσω να με συγχωρέσει. Όχι! Έπρεπε να με 
μισήσει. Χωρίς να πω τίποτα άλλο, άνοιξα την πόρτα αποφασιστικά και βγήκα 
στον καταθλιπτικό διάδρομο.  

Έξω, το ψιλόβροχο είχε μεταβληθεί σε νεροποντή, εμένα όμως δεν με 
ένοιαζε. Η καρδιά μου ήταν κομμάτια, ας πέθαινα εκείνη τη στιγμή. Η κόρη 
μου αναδεύτηκε ανήσυχη από τη δική μου βουβή απόγνωση.  

 
Η Κάτε με κοίταζε συνοφρυωμένη. Ακόμα δεν μπορούσα να συνηθίσω την 

παρουσία της, τρόμαζα στην ιδέα πως είχα δίπλα μου έναν εν δυνάμει 
κατάσκοπο.  

«Είσαι βρεγμένη μέχρι το κόκαλο. Θα αρρωστήσεις, και εσύ και το μωρό» 
με μάλωσε.  

Καθώς έβγαζα τα ρούχα μου σκεφτόμουν τι είχα κάνει. Σε τρεις βδομάδες 
παντρευόμουν. Οι τύψεις με βασάνιζαν ακόμα και όταν επέστρεψε ο 
Παντελής.  

«Συνέβη κάτι σήμερα…» είπε συννεφιασμένος.  
Χλόμιασα. Του είχε πει άραγε τίποτα η Κάτε; Τώρα θα με ρωτούσε πού 

έλειπα όλο το πρωί. Περίμενα τα χειρότερα. Και η δική του διάθεση τις δύο 
τελευταίες μέρες ήταν ανεξήγητα παράξενη. 

«Ο Βινζηλαίος μού είπε πως κάποια από τα ευρήματα δεν έχουν καμία 
σχέση με το ημερολόγιο των ανασκαφών». 

Δεν καταλάβαινα τι μου έλεγε, έκανα προσπάθεια για να συγκεντρωθώ.  
«Τι εννοείς;»  
«Απλές πέτρες!»  
Οι δύο λέξεις ακούστηκαν απίστευτες.  
«Μα τα είδαμε όλοι, τα αριθμήσαμε, τα περιγράψαμε, κλειδώθηκαν στην 

αποθήκη, φυλαγόντουσαν, δεν γίνονται τέτοια πράγματα».  
«Δεν γίνονται… εκτός κι αν κάποιος είχε πρόσβαση».  
«Στις 28 Αυγούστου το πρωί έκανα την τελευταία επαλήθευση». 
Σκεφτόμουν πως τα πάντα θα μπορούσαν να συμβούν, ειδικά σε εκείνη 

την απομονωμένη γωνιά του Αιγαίου. Η Λάμια γέμισε ξανά το μυαλό μου, 
αυτή και ο Αργύρης Κώστογλου. Ανοησίες… η αντιπάθειά μου με έκανε να 
παραλογίζομαι. Όλα ήταν στη φαντασία μου. Να μιλούσα στον Παντελή και 
να του έλεγα τι; Για τη σπηλιά που συναντιόμουν με τον Νικήτα;  

«Τι να υποθέσω, τότε»;  



100                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Δεν ήξερα αν ρωτούσε εμένα ή τον εαυτό του. Το πρόσωπο του Αργύρη 
Κώστογλου ξεπρόβαλε ξανά μπροστά μου, το παγωμένο χαμόγελο κι εκείνη η 
παλιά ουλή στο μάγουλο φάνταζαν φρικτά.  

«Η αρχαιοκαπηλία στο Αιγαίο δεν είναι κάτι καινούριο» είπα καθώς 
σκεφτόμουν πόσο παλιός και ασαφής ήταν ο νόμος περί αρχαιοτήτων. Πόσες 
παράνομες ανασκαφές γινόντουσαν, πόσα αντικείμενα εξαφανιζόντουσαν 
προτού τα βρει η αρχαιολογική σκαπάνη. Ολόκληρες εκτάσεις βρισκόντουσαν 
στο έλεος του κάθε περαστικού. Οι αρχαιοκάπηλοι είχαν κυριολεκτικά 
αφανίσει την Κέρο, αμέτρητα αντίγραφα είχαν κατακλύσει τις ξένες αγορές, 
το ελληνικό Δημόσιο έκανε αγώνα να επανακτήσει τα χαμένα κομμάτια.  

«Δεν ξέρω τι να υποθέσω. Δεν ήθελα να μπλέξω σε κάτι τέτοιο. Ίσως 
πρέπει να επιστρέψω στις Κυκλάδες. Έχω ήδη ενημερώσει την Εφορεία. Το 
τελευταίο που επιθυμώ είναι να βρεθώ υπόλογος για κάτι που αγνοώ 
ολότελα».  

Ο Παντελής πέρασε όλο το βράδυ κοιτώντας και ξανακοιτώντας την 
αλληλογραφία του με τις αρμόδιες υπηρεσίες.  



Σιωπηλή πέτρα          101 
_______________________________________________________________________________________________________________________________________________________________________________________________________________ 

 

 

ΔΕΚΑΠΕΝΤΕ (Ημερολόγιο Ίριας Φλεριανού) 

14 Ιανουαρίου 1982, Αθήνα 
 

Έχει περάσει μια ολόκληρη μέρα και δεν έχω κανένα νέο από τον 
Παντελή. Δεν ξέρω τι να κάνω. Προσπαθώ να θυμηθώ και κάθε φορά γυρίζω 
πίσω στον Αργύρη Κώστογλου. Τρελές σκέψεις περνούν από το μυαλό μου. Τα 
ορυχεία στο νησί δεν λειτουργούσαν εδώ και τέσσερα χρόνια. Η δυσαναλογία 
προσφοράς και ζήτησης σε συνδυασμό με το υψηλό κόστος εξόρυξης και 
μεταφοράς είχαν βάλει λουκέτο σε μια επιχείρηση που έδινε ζωή. Παρότι 
γινόντουσαν διαπραγματεύσεις για εκμετάλλευση κάτω από νέες συνθήκες, 
τίποτα δεν φαινόταν στον ορίζοντα. Οι πρώην εργάτες είχαν αναζητήσει 
άλλες διεξόδους, και ο τουρισμός έκανε τη δειλή εμφάνισή του στο νησί. 
Μόνο ο Αργύρης Κώστογλου έμοιαζε να μη στενοχωριέται. Πώς 
εξακολουθούσε να αυγατίζει την περιουσία του, αλήθεια;  

Μείναμε στο νησί δυόμισι μήνες, και όλο αυτό το διάστημα ο Κώστογλου 
δεν είχε καν ενδιαφερθεί για τις ανασκαφές, ήμουν όμως σίγουρη πως ήξερε 
το καθετί που γινόταν. Γυρίζοντας τον χρόνο πίσω, εκ των υστέρων 
αναρωτιόμουν για την υπερβολική προθυμία κάποιων να δουλέψουν χωρίς 
αμοιβή. Για την υπερβολική προθυμία του ίδιου του Κώστογλου να μας 
καλέσει στο σπίτι του, να μείνουμε τη νύχτα του πανηγυριού. Πώς μπορούσε ο 
Νικήτας να είναι γιος αυτού του απαίσιου ατόμου; Μπορούσαν οι διάβολοι να 
γεννήσουν αγγέλους;  

 
Όταν σκέφτεσαι τα ίδια και τα ίδια, αρχίζεις τελικά να παραλογίζεσαι. 

Γιατί ο Παντελής δεν έχει τηλεφωνήσει ακόμα;  
 
Άκουσα πως τα πλοία έδεσαν, υπάρχει απαγορευτικό. Προσπαθώ να 

παρηγορηθώ ρίχνοντας το φταίξιμο στις γραμμές των τηλεφώνων. Ίσως 
λόγω της κακοκαιρίας να μην μπορεί να επικοινωνήσει. Μπαίνω στον 
πειρασμό να τηλεφωνήσω στην Υπηρεσία. Και τι θα ρωτήσω; Αν ο κύριος 
Παντελής Έξαρχος έφτασε σώος και αβλαβής;  

 
Έχω τύψεις. Εγώ φταίω. Mπήκα στη ζωή του Παντελή και την 

αναποδογύρισα. Οικτίρω τον εαυτό μου, σκέφτομαι πως δεν είμαι άξια της 



102                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

εμπιστοσύνης του, ποτέ δεν ήμουν. Με το που γύρισε τις πλάτες του, τον 
απάτησα με τον Νικήτα.  

Όχι! Αδικώ και τον Νικήτα έτσι. Θέλω να επικοινωνήσω μαζί του, σαν να 
έχω λησμονήσει τον τρόπο που του μίλησα. Δεν έχει όμως τηλέφωνο. Και 
ξαφνικά θυμάμαι τη σπιτονοικοκυρά. Ευτυχώς είναι καταχωρημένη στον 
κατάλογο. Το χέρι μου σχηματίζει αργά το νούμερό της. 

Τι τρελή που είμαι, Θεέ μου, σκέφτομαι καθώς εξηγώ στην ανύποπτη 
Αντριάνα πως τηλεφωνώ από τη Γραμματεία του Πανεπιστημίου για κάτι 
επείγον. Με πιστεύει, είμαι απόλυτα σίγουρη. Με εντελώς ουδέτερη φωνή τη 
ρωτάω αν ο κύριος Κώστογλου έχει κάποιο άλλο τηλέφωνο επικοινωνίας.  

«Δυστυχώς όχι» απαντάει ελαφρά απογοητευμένη που δεν έχει 
κατορθώσει να μάθει τι συμβαίνει.  

Της αφήνω το νούμερο του τηλεφώνου του Παντελή και βάζω το 
ακουστικό στη θέση του. Μπαίνω στο γραφείο και κοιτάζω ανενόχλητη τη 
φωτογραφία από τη δεκαετία του εξήντα. Πόσο να είναι ο Παντελής; Είκοσι 
έξι ή κάπου εκεί γύρω. Αγγίζω τρυφερά το πρόσωπο, τα σημεία όπου ο φακός 
έχει αιχμαλωτίσει το πάθος και την άγρια χαρά της ανακάλυψης.  

Ο ήχος του τηλεφώνου με τρομάζει.  
«Νικήτας Κώστογλου. Με ζητήσατε; Συμβαίνει κάτι;» 
«Η Ίρια είμαι» του εξηγώ.  
«Γιατί σκάρωσες όλη αυτή την ιστορία;» Η φωνή του ακούγεται ψυχρή.  
Τώρα συνειδητοποιώ το παιδιάστικο σκηνικό που έστησα. Πώς να του 

εκμυστηρευτώ όμως τους ανόητους φόβους μου; Τι να του πω χωρίς να τον 
κάνω να υποθέσει πως όλα αυτά δεν είναι παρά μια δικαιολογία για να τον 
ξαναδώ; Τον παρακαλάω να ανέβει στην Αθήνα σε ένα κοντινό καφέ.  

«Γιατί όχι στο σπίτι μου; Με φοβάσαι; Ή μήπως φοβάσαι τον εαυτό σου;»  
«Μη λες ανοησίες! Νοιώθω χάλια». 
«Συγγνώμη» απολογείται σαν παιδί. 
 
Η καφετέρια στην Κοραή ήταν ό,τι πιο κοντινό μπορούσα να σκεφτώ. Τον 

βρήκα να περιμένει παίζοντας αφηρημένα με έναν από ώρα παγωμένο καφέ. 
Το πρόσωπό του φωτίστηκε με το που με είδε. 

«Είσαι τόσο όμορφη σήμερα!» 
Μου ήρθε να ξεσπάσω σε γέλια, αν και ένιωθα αηδία για τον εαυτό μου. 

Προσπαθούσα να βάλω τα πράγματα σε μία τάξη, τα λόγια όμως δεν έβγαιναν. 
Η σιωπή επέτεινε την αμηχανία. 

«Πες μου για το μωρό».  



Σιωπηλή πέτρα          103 
_______________________________________________________________________________________________________________________________________________________________________________________________________________ 

 

 

Γιατί επέμενε; 
«Το παιδί δεν είναι δικό σου, Νικήτα. Άλλοι στην ηλικία σου θα 

ανακουφιζόντουσαν. Η ζωή είναι μπροστά σου, κατάλαβέ το!» Είχα υψώσει τη 
φωνή μου, και τώρα τα περίεργα βλέμματα από τα διπλανά τραπέζια με 
έκαναν να ντραπώ. «Με συγχωρείς! Είναι άδικο από τη μία να σου ζητάω να 
συναντηθούμε και μετά να σου βάζω τις φωνές. Γιατί όμως πρέπει να 
αναμασάμε τα ίδια και τα ίδια;» 

«Γιατί η προχθεσινή μας συνάντηση με άφησε άλλη μια νύχτα ξάγρυπνο. 
Γιατί εκείνες οι στιγμές στη σπηλιά ήταν μόνο δικές μας. Δεν ήμασταν εσύ κι 
εγώ, ήταν κάτι πιο δυνατό».  

«Νικήτα! Δεν έπρεπε να έχουν συμβεί όλα αυτά. Και το σφάλμα ήταν 
αποκλειστικά δικό μου». 

«Ένα σφάλμα ήταν λοιπόν;» ρώτησε χωρίς να κρύψει την απογοήτευσή 
του.  

«Ας τα αφήσουμε αυτά. Θέλω να σου μιλήσω για κάτι άλλο, κάτι που 
αφορά τον Παντελή». 

«Δεν με ενδιαφέρει. Μου είπες πως τον παντρεύεσαι, πως το παιδί είναι 
δικό του. Τι περισσότερο;» 

Αγνόησα το πείσμα του, εξάλλου η αντίδρασή του ήταν η αναμενόμενη. 
Έψαξα τα σωστά λόγια. 

«Ήθελα να σε ρωτήσω για τον πατέρα σου».  
Το πρόσωπό του έγινε μια μάσκα. Με κοίταξε ανέκφραστος περιμένοντας 

τη συνέχεια. 
«Ασχολήθηκε ποτέ με τα αρχαία;» 
Είχε χλομιάσει ή ο χαμηλός φωτισμός μού έδινε αυτή την εντύπωση; 
«Ο πατέρας μου κάνει διάφορες δουλειές» είπε αόριστα. 
«Είχε ασχοληθεί ποτέ με αγοραπωλησίες αρχαιοτήτων;» επέμεινα. 
Αναστέναξε κι απόμεινε σιωπηλός. Ήταν φανερό πως κάτι πάλευε μέσα 

του. 
«Γιατί θέλεις να μάθεις;» με ρώτησε τελικά.  
«Γιατί έγινε κάτι που αν δεν διευκρινιστεί, κάποιοι θα κατηγορηθούν 

άδικα». 
Δεν μίλησε. 
«Κι αν δεν σε ενδιαφέρει η υπόληψη του Παντελή, ίσως νοιάζεσαι για τη 

δική μου. Συμμετείχα κι εγώ σε αυτή την ανασκαφή».  
«Τι έγινε;» ρώτησε, ενώ στο πρόσωπό του απλωνόταν μια ξαφνική 

κούραση. 



104                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Καθώς του εξηγούσα, αναρωτιόμουν μήπως έπλαθα σενάρια στο μυαλό 
μου. Όμως όχι, με κοιτούσε σκεπτικός. Αναρωτήθηκα με φόβο τι θα μπορούσε 
να γνωρίζει.  

«Ερχόντουσαν κάποια κότερα στο νησί. Ο πατέρας μου καμάρωνε που όλοι 
έτρεχαν σε αυτόν για να τους εξυπηρετήσει. Τον προσκαλούσαν… και συχνά 
γύριζε το επόμενο πρωί. Φοβόμουνα, γιατί ξέρεις… κάπνιζαν σε αυτά τα 
κότερα». 

Σταμάτησε. Κάτι ήθελε να μου πει, όμως δίσταζε ακόμα. Αναστέναξα. Δεν 
με βοηθούσε έτσι. Αναγκάστηκα να του μιλήσω για τις κουβέντες που είχα 
κρυφακούσει στο πλοίο. 

«Νόμιζα πως είσαι αρχαιολόγος. Γιατί θέλεις να μπλεχτείς με αυτά τα 
πράγματα;»  

«Νικήτα! Έτσι κι αλλιώς έχω μπλεχτεί. Κι εσύ γνωρίζεις κάτι». 
«Δεν γνωρίζω τίποτα. Θα σου πω μόνο μια πολύ παλιά ιστορία, και δεν θα 

ξαναμιλήσουμε για αυτό. Ήμουν δώδεκα χρονών τότε, το ορυχείο 
λειτουργούσε ακόμα. Ήταν το καλοκαίρι που είχα ζητήσει το βιβλίο για τα 
πετρώματα. Έπρεπε να μαζέψω τα λεφτά και να το αγοράσω χωρίς να το ξέρει 
κανένας. Αν το μάθαινε ο πατέρας μου, θα με κορόιδευε. Του είπα να δουλέψω 
μαζί του. Μου απάντησε βλοσυρά πως αυτές δεν ήταν δουλειές για μικρά 
παιδιά, δεν επιτρεπόταν, ούτε να το συζητούσα. Επέμενα. Στο τέλος μου είπε 
πως άμα ήθελα, ας παρακολουθούσα στο ζύγισμα να μαθαίνω, να δει τι ψάρια 
πιάνω, έτσι είπε. Παρατηρούσα τα πάντα, τη σκληρή δουλειά, τη γη που έδινε 
το βιος της, τις αλλαγές στα χρώματα, τους ιριδισμούς, τις γραμμώσεις της 
πέτρας. Όταν σχόλαγαν οι βάρδιες, έμπαινα μέσα στις στοές. Κανένας δεν με 
έβλεπε. Τότε ήταν που βρήκα και τη σπηλιά. Βρήκα όμως και κάτι ακόμα που 
μόνο εγώ γνωρίζω. Θυμάσαι που κάτι ήθελα να σου δείξω;» 

Θυμήθηκα εκείνο το κάτι που είχε ξεχαστεί, που είχε μείνει πίσω στη 
σπηλιά. Του χαμογέλασα ενθαρρυντικά. 

«Η Λάμια είχε κλείσει ήδη. Γινόντουσαν συνέχεια κατολισθήσεις, είχαν 
σκάψει τόσο που τα στηρίγματα της στοάς δεν παρείχαν πια καμία ασφάλεια. 
Δεν επιτρεπόταν σε κανένα να πάει εκεί». 

«Εσύ όμως πήγες…» 
«Όταν είσαι παιδί, δεν καταλαβαίνεις τον πραγματικό κίνδυνο ούτε δίνεις 

προσοχή στα λόγια των μεγαλύτερων, παρά πιστεύεις πως όλα λέγονται απλά 
για να σε τρομάξουν. Δεν χρειάστηκε καν να ξεκαρφώσω τις σανίδες. Πέρασα 
ανάμεσα. Η στοά ήταν σαν ένα βομβαρδισμένο τοπίο. Μύριζε μούχλα, ο αέρας 
ήταν σχεδόν ανύπαρκτος. Με τη βοήθεια του φακού και από καθαρή 



Σιωπηλή πέτρα          105 
_______________________________________________________________________________________________________________________________________________________________________________________________________________ 

 

 

περιέργεια άρχισα να ψάχνω. Ψηλάφιζα τα τοιχώματα μέχρι που βρήκα το 
λαγούμι. Τότε χώθηκα μέσα προχωρώντας σκυφτός. Κάποιος ενήλικος θα 
μπορούσε μόνο μπουσουλώντας να το διασχίσει. Συνέχισα να προχωράω 
ψηλαφίζοντας, μέχρι που το χέρι μου άγγιξε κάτι. Τρόμαξα, δεν μπορούσα να 
καταλάβω τι ήταν, όμως το τράβηξα και το πήρα στα χέρια μου. 
Παραξενεύτηκα που ο μέχρι πριν λίγο ανύπαρκτος αέρας έμοιαζε ξαφνικά να 
ανανεώνεται από κάπου, ενώ παράλληλα ένα αχνό φως ερχόταν από το βάθος 
του λαγουμιού. Λίγα μέτρα πιο κάτω, μπορούσα ήδη να σηκωθώ και να 
προχωρήσω κανονικά. Το φως είχε γίνει περισσότερο και νόμισα πως ανέπνεα 
την αύρα της θάλασσας. Ακόμα λίγο κι είχα βρει τη σπηλιά, τη σπηλιά που η 
έξοδός της, όπως θα ανακάλυπτα αργότερα, ήταν λίγο παραπάνω από το 
χαμόσπιτο της χήρας. Το φως κι ο αέρας έμπαιναν από εκείνο το άνοιγμα 
στους βράχους, σαν ένα παράθυρο στο Αιγαίο. Κοίταξα γύρω με περιέργεια και 
μετά παρατήρησα καλύτερα αυτό που τόση ώρα κρατούσα στο χέρι μου, το 
αντικείμενο που είχα αποσπάσει από τα τοιχώματα του λαγουμιού. Έμοιαζε 
με το επάνω μέρος ενός αγάλματος».  

«Τι αγάλματος;» ρώτησα με κομμένη την ανάσα.  
«Εκείνη τη στιγμή δεν μπορούσα να καταλάβω. Χρόνια μετά ήξερα πια 

πως ήταν ένα κυκλαδικό ειδώλιο».  
Τα χέρια μου άρχισαν να τρέμουν. Το στόμα μου στέγνωσε, σαν να ήμουν 

κάποιος ταλαιπωρημένος οδοιπόρος. 
«Τι απέγινε;» κατάφερα να αρθρώσω. 
«Ήταν τόσο όμορφο! Μια τέλεια μορφή που μου έκαιγε τα χέρια» είπε και 

τα μάτια του έμοιαζαν να φωτίζονται από μια εσωτερική φλόγα, ενώ στο 
πρόσωπό του είχε απλωθεί το χαμόγελο άντρα χορτασμένου από έρωτα. 
«Ένιωθα πως η θέση του ήταν εκεί, πως του άξιζε ένας τόπος λατρείας. Το 
έκρυψα ανάμεσα στις γρανίτινες πτυχές. Ήταν το δικό μου μυστικό, κανένας 
δεν θα το έβρισκε, κανένας δεν θα μπορούσε να το αρπάξει».  

Δεν μίλησα, δεν υπήρχε τίποτα να πω. Στην αρχέγονη δύναμη δεν ταίριαζε 
η προθήκη ενός μουσείου ή το υγρό υπόγειο μιας αποθήκης σε αναμονή 
μελλοντικής εκτίμησης. Το ιδανικότερο σημείο ήταν εκείνη η σπηλιά.  

«Εκείνη η γυναικεία μορφή, η σιωπηλή πέτρα, ήταν ο πρώτος μου έρωτας. 
Και μετά ήρθες εσύ, η μετενσάρκωσή της, η δική μου Θεά» είπε μοιάζοντας να 
έχει αδειάσει πια από όλα του τα μυστικά, τα μυστικά που εξηγούσαν αυτό που 
ένιωθε για μένα, δεν φώτιζαν όμως το σκοτάδι που περιέβαλλε τον Αργύρη 
Κώστογλου.  



106                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Τον άφησα να κρατήσει τα χέρια μου στα δικά του. Γύρω μας ο κόσμος 
γελούσε, συζητούσε, ένα χαρούμενο βουητό μέσα στον παγωμένο χειμώνα.  

«Δεν θέλω να κατηγορήσουν άδικα τον Παντελή» είπα αργά, σαν να μου 
ήταν ήδη κουραστικό που πρόφερα αυτές τις λέξεις. 

«Έχεις αποδείξεις;» ρώτησε γυρίζοντας στην πραγματικότητα. 
Κούνησα το κεφάλι αρνητικά. 
«Ό,τι και να υπάρχει, ό,τι και να γίνει, είναι ο πατέρας μου» μου θύμισε. 
«Πρέπει να φύγω» είπα κοιτάζοντας το ρολόι μου. Δεν υπήρχε τίποτα 

άλλο που θα μπορούσα να μάθω από τον Νικήτα.  
«Αυτό ήταν; Νόμιζα πως θα μου έλεγες κάτι που αφορούσε εμάς τους δύο» 

μου είπε με απογοήτευση και πείσμα μαζί.  
«Πάψε να είσαι τόσο εγωιστής!» φώναξα. 
Ήταν παράλογο. Τον αποκαλούσα εγωιστή εγώ, εγώ που δεν είχα υπάρξει 

ικανή ούτε τα ίδια μου τα αισθήματα να ξεκαθαρίσω.  
«Είναι άδικο να τον παντρευτείς» μου είπε επιτιμητικά και αφήνοντας τα 

λεφτά του λογαριασμού, έφυγε χωρίς να κοιτάξει πίσω. 
 
Επέστρεψα στο σπίτι, αλλά καθόμουν σε αναμμένα κάρβουνα. Μάταια 

προσπαθούσα να σκεφτώ λογικά και να ηρεμήσω. Χτύπησε το τηλέφωνο. 
Ήταν ο Νικήτας, μετανιωμένος.  

«Μη με παρεξηγείς. Συγγνώμη! Το ξέρεις πως σε αγαπάω».  
«Εντάξει, Νικήτα. Το λάθος ήταν δικό μου. Δεν υπάρχει λόγος να σου 

φορτώνω τα προβλήματά μου».  
«Πες μου, τι θέλεις να κάνω;»  
«Τι μπορείς να κάνεις; Αρκεί που δεν μου κρατάς κακία» είπα και 

ακούμπησα μαλακά το ακουστικό στη θέση του.  
Η Κάτε καθόταν στην κουζίνα μπροστά από ένα ανέγγιχτο φλιτζάνι τσάι. 

Με κοίταξε ερωτηματικά. 
«Όχι, δεν ήταν ο Παντελής. Τι έχει συμβεί, Κάτε;» ρώτησα και η φωνή μου 

έτρεμε.  
«Δεν ξέρω… Ποτέ μου δεν τον ξαναείδα έτσι τον κύριο καθηγητή».  
Αυτό μόνο είχε να μου πει; Δεν με βοηθούσε καθόλου. Ίσως και να με 

έβλεπε ακόμη σαν μια ελαφρόμυαλη ξελογιάστρα. 
«Είχε πάρει μια γυναίκα τηλέφωνο…». Τα λόγια σαν να βγήκαν με κόπο 

από το στόμα της. 
Την κοίταξα έκπληκτη. 
«Πότε;» 



Σιωπηλή πέτρα          107 
_______________________________________________________________________________________________________________________________________________________________________________________________________________ 

 

 

«Προχθές το πρωί που λείπατε. Ζήτησε τον κύριο Έξαρχο».  
«Τίποτα άλλο; Ούτε όνομα ούτε τηλέφωνο;» 
«Είπε πως εκείνος θα καταλάβαινε. Τη γνώρισα τη φωνή. Την είχα 

ξανακούσει γύρω στα μέσα Σεπτεμβρίου και μετά στο τέλος του Νοεμβρίου». 
Το φάντασμα της Μάρως Κώστογλου μου χαμογέλασε αυτάρεσκα. Ο 

Παντελής γνώριζε ότι ο Νικήτας βρισκόταν στην Αθήνα. Από πού; Φυσικά από 
την ίδια τη Μάρω, που σίγουρα θα είχε έρθει αρκετές φορές την Αθήνα για να 
βοηθήσει τον γιο της και σίγουρα θα είχε συναντήσει τον Παντελή. Κι εγώ τι 
φοβόμουν τώρα; Μήπως και με είχε απατήσει; Τι παραλογισμός! Ή καλύτερα, 
τι υποκρισία! 

Κοίταζα την Αθήνα, το δάσος του τσιμέντου κι απέναντί μου ακριβώς την 
ακρωτηριασμένη Ακρόπολη. Ποιο άλλο μνημείο είχε υποστεί μεγαλύτερη 
λεηλασία; Ανατρίχιασα στην εικόνα όλων εκείνων που μπαινόβγαιναν ανά 
τους αιώνες στη χώρα παίρνοντας ο καθένας κι από κάτι, από τον απαίσιο 
Έλγιν μέχρι τον απλό περιηγητή. Δίπλα μου το φάντασμα της Μάρως 
Κώστογλου συνέχιζε να χαμογελάει σιωπηλό. Δεν άντεχα να σκεφτώ ότι η 
Μάρω μπορεί και να είχε έρθει μέχρι την Ομήρου. Μπορεί και να είχε κάνει 
έρωτα με τον Παντελή σε τούτο εδώ το δωμάτιο, να είχαν κοιτάξει μαζί τα 
ταλαιπωρημένα μάρμαρα.  

Τι μου έκρυβε ο Παντελής; Άρχισα να πλάθω νέα σενάρια. Κι αν η Μάρω 
ήταν ο λόγος που επέστρεψε στις Κυκλάδες; Αν θεώρησε το μπλέξιμο με την 
Εφορεία των Αρχαιοτήτων τη μόνη πιστευτή δικαιολογία για να φύγει; Γιατί 
όμως να με κάνει να ανησυχήσω τόσο; Θα μπορούσε να πει ένα πιο ανώδυνο 
ψέμα. Σαν τι δηλαδή; Όχι, δεν φυσιολογικό αυτό. Γιατί ένας άνθρωπος σαν 
τον Παντελή να μη με ειδοποιήσει; Κάτι άλλο συνέβαινε, κάτι άσχημο. 
Φοβόμουν πια το χτύπημα του τηλεφώνου, κοιτούσα τη μαύρη συσκευή -
προάγγελο κακών ειδήσεων-, που παρέμενε χλευαστικά σιωπηλή. Δεν ήθελα 
πια να μάθω, ήθελα απλά να ανοίξει η πόρτα και να τον δω να μπαίνει σαν να 
μην είχε συμβεί τίποτα, να με παίρνει στην αγκαλιά του και να μου ψιθυρίζει 
καθησυχαστικά πως όλα είναι εντάξει.  

Το τηλέφωνο χτύπησε ξανά δαιμονισμένα. Η φωνή του Νικήτα έφτασε 
στα αυτιά μου αλλοιωμένη.  

«Μου τηλεφώνησε η θεία μου από την Καρυσιανή».  
Η εισαγωγή δεν μου άφηνε αμφιβολίες. Το δεξί μου χέρι έσφιγγε με μανία 

το μπράτσο της πολυθρόνας λες και η επαφή με το μαλακό βελούδο θα 
ξόρκιζε το κακό.  



108                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Ο πατέρας μου είναι στο νοσοκομείο. Κάποιος τον χτύπησε πολύ 
άσχημα».  

«Ποιος τον χτύπησε, Νικήτα; Τι έγινε;»  
Δε μπορούσα καν να προφέρω το όνομα του Κώστογλου. Ρωτούσα, όμως 

δεν ήθελα να ακούσω περισσότερα. Δεν ήθελα να μάθω. 
«Ο μελλοντικός σου σύζυγος» μου απάντησε παγωμένα. 
«Τι είναι αυτά που λες; Είσαι τρελός; Τι δουλειά έχει ο Παντελής με όλα 

αυτά;»  
«Η θεία μου μού είπε πως ήθελε να τον σκοτώσει».  
«Τι λες τώρα, Νικήτα; Ο Παντελής δεν είναι τέτοιος άνθρωπος».  
«Δεν ξέρω ποιος είναι ο δικός σου Παντελής» είπε κι έκλεισε το 

τηλέφωνο. 
«Κάτε!» φώναξα τόσο δυνατά που απόρησα κι εγώ με τον εαυτό μου.  
Τα φρύδια της γυναίκας υψώθηκαν ερωτηματικά, ανήσυχα σε ένα μέτωπο 

ρυτιδιασμένο από την αγωνία. Της είπα ό,τι είχα μάθει χωρίς να αναφέρω το 
όνομα του Νικήτα. Ανίκανη να κατανοήσω οτιδήποτε, συνέχισα να κοιτάζω το 
τηλέφωνο. Σχημάτισα το νούμερο της Φρύνης. Ποιος μπορούσε να μάθει; Πώς; 

 
Το κεφάλι μου έχει αδειάσει, κρύος ιδρώτας λούζει όλο μου το σώμα. 

Ξαφνικά έχω την αίσθηση πως όλα αυτά δεν συμβαίνουν σε εμένα, πως είναι 
ο εφιάλτης κάποιας άλλης. Νιώθω το σώμα μου να μουδιάζει και μετά να 
συσπάται, τρέχω στο μπάνιο αδειάζοντας το δηλητήριο, το δικό μου κι αυτό 
του κόσμου όλου. Και μετά κάθομαι και γράφω αυτή την τελευταία 
καταχώριση, λέγοντας στον εαυτό μου πως δεν θα ξαναδώ τον Παντελή, για 
κάποιον ανεξήγητο λόγο ξέρω πως δεν θα συναντηθούμε ξανά.  



Σιωπηλή πέτρα          109 
_______________________________________________________________________________________________________________________________________________________________________________________________________________ 

 

 

ΔΕΚΑΕΞΙ (Ημερολόγιο Ίριας Φλεριανού) 

Βενετία, Αχρονολόγητο 
 

Μου έδωσαν αυτό εδώ το χοντρό τετράδιο και μου είπαν πως είναι το 
ημερολόγιό μου. Θα μου κάνει καλό να γράφω ό,τι μου έρχεται στο μυαλό, 
έτσι είπαν.  

Κοιτάζω παραξενεμένη την Αλεξάνδρα.  
«Ίρια, το θυμάσαι αυτό;» μου λέει δείχνοντας το ημερολόγιο.  
Είναι κουραστικό να της επαναλαμβάνω τα ίδια. Το χαμόγελο φεύγει από 

τα χείλη της, το πρόσωπό της γίνεται θλιμμένο. Τότε, βάζει το χέρι στην 
κοιλιά μου και τα μάτια της γεμίζουν δάκρυα. 

Γιατί δεν με πιστεύει κανείς; Ο γιατρός λέει πως έχω πάθει σοκ, σε αυτό 
οφείλεται η απώλεια της μνήμης. Το μόνο που θέλω εγώ είναι να με αφήσουν 
ήσυχη και να κοιτάζω από το παράθυρό μου τη θάλασσα. Κάθομαι στην 
πολυθρόνα, χαϊδεύω τη φουσκωμένη μου κοιλιά και νανουρίζω το μωρό. Ο 
γιατρός μού λέει πως πρέπει να του μιλάω, να του μιλάω συνέχεια, κάνει 
καλό και στις δυο μας, πρέπει να είμαι σε επαφή με την πραγματικότητα. 
Καμιά φορά νανουρίζω το μωρό με λόγια που ούτε εγώ καταλαβαίνω τη 
σημασία τους.  

 
Η θάλασσα εδώ είναι διαφορετική.  
 
Μετά η Αλεξάνδρα μού αναφέρει πρόσωπα που δεν θυμάμαι. Με θυμώνει 

ώρες-ώρες. Δεν καταλαβαίνω γιατί ενώ είναι τόσο χαρούμενη, μετά την 
πιάνουν τα κλάματα. 

 
Μ’ αρέσει που ακουμπάω την κοιλιά μου. Σαν να βλέπω το μωρό κάτω από 

το τεντωμένο δέρμα.  
 
Ο Πέπε μού φέρνει μαριονέτες και παίζουμε ώρα μαζί. Μου αρέσει να 

γελάω, μέσα στο σκοτάδι το γέλιο μου είναι κρυστάλλινες πεταλουδίτσες που 
χοροπηδάνε. Γελάω περισσότερο τότε. Νομίζω πως και το μωρό γελάει μαζί 
μου.  

 



110                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Πονάω, πονάω πολύ! Η κοπέλα με τα άσπρα τρέχει πανικόβλητη. Πονάω 
τόσο που δεν νιώθω τίποτα άλλο. Ο πόνος έχει γεμίσει το κεφάλι μου…  

«Βοηθείστε με!» φωνάζω.  
Χέρια με χαϊδεύουν, με καθησυχάζουν. «Όλα θα πάνε καλά» μου λένε. Και 

μετά το σκοτάδι… 
 
Μου έβαλαν στην αγκαλιά μου το μωρό. Είναι κορίτσι. Τη φοβάμαι λίγο 

αν και είναι τόσο όμορφη! Έχει περίεργα μάτια, ένα απροσδιόριστο χρώμα. Τα 
λίγα της μαλλάκια είναι ένα καστανό βελούδο. Γιατί όμως δεν χαίρομαι; Έχει 
ένα καφετί λεκέ ψηλά στον ώμο. Τον τρίβω αφηρημένη, όμως δεν φεύγει. 
Όπως το μωρό στυλώνει τα μάτια του επάνω μου, νιώθω να με κατηγορεί για 
κάτι. Τη φοβάμαι τότε… Πώς μπορώ αλήθεια να φοβάμαι ένα τόσο μικρό 
πλάσμα; Όταν κοιμάται, μοιάζει ολότελα ανυπεράσπιστη. Όταν είναι ξύπνια, 
δεν θέλω να με κοιτάζει. Γιατί τότε μοιάζει να μη με αγαπάει. Δεν θέλει να 
την ταΐζω. Την ακουμπάω στο στήθος μου κι αποστρέφει το κεφαλάκι της.  

Όταν η Αλεξάνδρα κοιτάζει το μωρό, τα μάτια της μεγαλώνουν, γίνονται 
τεράστια. Το παίρνει στην αγκαλιά της και το νανουρίζει γλυκά. Δεν έχει δικά 
της παιδιά. Κάθε μέρα μου λέει πως αγαπάει το μωρό και πόσο θα ήθελε να 
είναι δικό της.  

«Θα φύγω από εδώ;» τη ρωτάω.  
«Θέλεις να φύγεις;» 
«Θέλω να δω τη θάλασσα».  
«Είναι όλη μπροστά σου». 
«Όχι! Είναι μια άλλη θάλασσα!» 
Τα μάτια μου σκοτεινιάζουν και τότε δεν θέλω να βλέπω καθόλου το 

μωρό, δεν θέλω να βλέπω κανένα, αφήνω τον δίσκο με το φαγητό ανέγγιχτο.  
«Γιατί δεν τρως; Δεν σκέφτεσαι το μωρό σου;»  
Στρέφω αδιάφορα το πρόσωπο. Τα μάτια της έχουν γίνει ξανά μεγάλα, 

όμως δεν είναι πια όμορφη. Το μέτωπό της γεμίζει ρυτίδες, βάζει τα χέρια στο 
στόμα και φεύγει τρέχοντας. 

 
Νομίζουν πως δεν τους ακούω. Τους ακούω, αλλά είμαι τόσο 

κουρασμένη… Κλείνω τα μάτια κι αφήνω τις φωνές να πουν τα δικά τους.  
«Μα πώς να το κάνω, γιατρέ;» 
«Σκεφτήκατε πώς θα μεγαλώσει αυτό το παιδί; Χρειάζεται μια πραγματική 

οικογένεια, κάποιους να το φροντίζουν. Είσαστε η αδελφή της. Μόνο έτσι 
μπορούμε να τη βοηθήσουμε. Ο χρόνος θα δείξει… Προς το παρόν, το παιδί 



Σιωπηλή πέτρα          111 
_______________________________________________________________________________________________________________________________________________________________________________________________________________ 

 

 

χρειάζεται ένα υγιές περιβάλλον. Μόνο τραυματικές εμπειρίες θα αποκτήσει 
κάτω από τέτοιες συνθήκες».  

«Θα τη φρόντιζα σαν δικό μου παιδί. Είναι άδικο να πληρώσει αυτή τα 
σφάλματα άλλων». 

 
Είναι φορές που καθόμαστε ώρες με τον γιατρό και μιλάμε. Θέλει να 

μιλάμε, διαθέτει άφθονο χρόνο, όπως λέει. Αν βοηθήσω τον εαυτό μου, θα 
επιστρέψω στη φυσιολογική ζωή πιο γρήγορα, έτσι λέει. Του χαμογελάω. Με 
ρωτάει για τη ζωή μου, του λέω ενθουσιασμένη πως μόλις πήρα το πτυχίο 
μου, είμαι μια αρχαιολόγος λέω, και το πρόσωπό μου φωτίζεται. Σκύβω 
εμπιστευτικά και του ψιθυρίζω. «Είμαι πολύ ερωτευμένη. Με έναν άντρα 
μεγαλύτερό μου, ξέρω πως με ζηλεύουν, στο Πανεπιστήμιο είναι όλες τους 
κρυφά ερωτευμένες μαζί του, αυτός όμως διάλεξε εμένα, μόνο εμένα, για να 
πάω μαζί του στις ανασκαφές». Και μετά το πρόσωπό μου σκοτεινιάζει. «Πότε 
θα φύγω; Δεν πρέπει να τους κάνω να με περιμένουν». Με καθησυχάζει 
λέγοντάς μου πως μπορούν να περιμένουν όσο διάστημα χρειάζεται, να μην 
ανησυχώ για αυτό.  

 
Η Αλεξάνδρα μού είπε πως θα φροντίζει την κόρη μου μέχρι να γίνω καλά. 

Θα μου τη φέρνει να τη βλέπω. Χαμογελάω, στο βάθος της καρδιάς μου όμως 
υπάρχει η θλίψη. 

 
Ο γιατρός μού μίλησε για την ύπνωση. Φοβάμαι αυτά που δεν θυμάμαι…  
 
Ο χρόνος περνάει. Τα χρώματα γύρω μου αλλάζουν. Τα ρούχα αλλάζουν, 

οι εποχές αλλάζουν. Η μητέρα μου, που είναι στη Σύρο, γράφει γράμματα. Μου 
κρατάει κακία, δεν θυμάμαι γιατί. Ίσως επειδή δεν πήγα να τη δω.  

 
Ο γιατρός άλλοτε είναι ευχαριστημένος κι άλλοτε κουνάει το κεφάλι με 

μια ελαφριά απογοήτευση. Αρχίζω να νιώθω ανυπομονησία, δεν πρέπει όμως. 
Η Αλεξάνδρα αναρωτιέται αν είναι καιρός να επιστρέψω στην Ελλάδα, λείπω 
έναν ολόκληρο χρόνο.  

 
Ο γιατρός μού μιλάει για όσα του λέω όταν με κοιμίζει, εγώ όμως δεν τα 

πιστεύω, νομίζω πως μου διηγείται για μια άλλη.  
 
Έχω κουραστεί να ψάχνω…  



112                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

 
Η αδελφή μου κι ο γιατρός, πάλι στο δωμάτιο. Μιλάνε χαμηλόφωνα, μη με 

ταράξουν. Πότε-πότε γυρίζουν και με κοιτάζουν. Λέω να τους κοροϊδέψω. Θα 
κάνω πως κοιμάμαι. Να, τώρα θα κλείσω τα μάτια. Δεν το είπα; Να που μιλάνε 
πιο δυνατά, ήσυχοι που δεν τους ακούω.  

«Λέω να γυρίσει στη Σύρο. Κοντεύουν δύο χρόνια, πρέπει να επιστρέψει 
στην πατρίδα της. Ξέρετε γιατρέ, υπάρχει κάποιος, ένας νεαρός που με παίρνει 
τηλέφωνο, μου γράφει γράμματα, που θέλει να τη δει. Είναι ερωτευμένος μαζί 
της. Κάθε φορά η ψυχή μου μαυρίζει. Πώς μπορεί ο έρωτας να επιβιώνει κάτω 
από τέτοιες συνθήκες;»  

«Ο άνθρωπος έχει τα δικά του μέτρα και σταθμά. Δεν υπάρχει τίποτα πιο 
πολύπλοκο από την κατανόηση της φύσης του. Λένε για εμάς τους γιατρούς 
πως τα γνωρίζουμε όλα. Πάρτε όμως την περίπτωση της αδελφής σας. Σπάνια 
μνημονική δυσλειτουργία μετά από ισχυρό ψυχολογικό σοκ. Κάτι που θα 
μπορούσε να περάσει σε λίγες ημέρες ή σε λίγους μήνες έστω. Σε άλλες 
περιπτώσεις το άτομο θυμάται τα πάντα έχοντας όμως κάνει μια διύλιση και 
κρατώντας αυτά που θεωρεί αβλαβή, σαν να αυτοπροστατεύεται από ένα πιο 
ισχυρό σοκ. Στην περίπτωση της Ίριας, η ίδια διάλεξε να σταματήσει η μνήμη 
της στο πιο ευχάριστο χρονικό σημείο πριν το σοκ των τελευταίων μηνών. 
Δεν κουράζεται ποτέ να αναφέρεται σε λεπτομέρειες της ζωής της μέχρι τον 
Ιούνιο του 1981. Ακόμα κι όταν βρίσκεται σε ύπνωση, δεν χαλαρώνει 
πραγματικά, είναι σαν να ακούω δύο γυναίκες και όχι μία. Εκείνοι οι χαμένοι 
επτά μήνες, υπήρξαν καταλυτικοί για τη ζωή της. Υπό άλλες συνθήκες…» 

«Καταλαβαίνω. Όμως η ζωή της εδώ είναι σαν να ξοδεύεται μέρα με τη 
μέρα. Τα καλύτερά της χρόνια θα περάσουν μέσα στον μικρόκοσμο της 
παράξενής μας πόλης. Υπάρχει στη Σύρο ένα σανατόριο, έχω ήδη γράψει στον 
γιατρό, είναι οικογενειακός φίλος».  

Άνοιξα τα μάτια και τους κοίταξα. 
«Θέλω να γυρίσω πίσω» είπα. 
 
Στη Σύρο είναι όλα τόσο διαφορετικά. Θυμάμαι κάθε γωνιά της 

Ερμούπολης, κι όμως τίποτα δεν είναι ίδιο. Λείπω δύο χρόνια μου λένε, και 
τους κοιτάζω όλους με έκπληξη. Πώς πέρασε τόσο διάστημα; Παρατηρώ 
επίμονα τη μητέρα μου. Τα μαλλιά της ήταν κατάμαυρα, τώρα έχουν αρχίσει 
να ασπρίζουν. Το πρόσωπό της μοιάζει σαν παιδιού που αντί για το γλυκό που 
του υποσχέθηκαν, του έδωσαν κάτι στυφό να φάει. Με φιλάει και τα χείλη της 
είναι παγωμένα στο μάγουλό μου.  



Σιωπηλή πέτρα          113 
_______________________________________________________________________________________________________________________________________________________________________________________________________________ 

 

 

 
Κάποιος ήρθε να με δει στο σανατόριο.  
«Πώς ξέρει ότι βρίσκομαι εδώ;» ρωτάω τις νοσοκόμες.  
«Θέλεις να τον συναντήσεις;» 
«Θα πάμε βόλτα;» ρωτάω τη Βερόνικα που φοράει ένα λουλουδιαστό 

φόρεμα. «Κάνει ζέστη, θα ήθελα να κολυμπήσω».  
«Αν το επιτρέψει ο γιατρός…» μου λέει και χαμογελάει φιλικά. 
«Γιατί να μην το επιτρέψει;» 
Ο γιατρός μού εξήγησε πως απέχω ελάχιστα από τη μαγική στιγμή που θα 

με κάνει να συνδέσω όλα τα χαμένα κομμάτια. Γιατί θυμάμαι τώρα, θυμάμαι 
τα πάντα, όμως είναι οι αναμνήσεις μιας άλλης γυναίκας. Αρκεί να κλείσω τα 
μάτια και να ηρεμήσω. Είναι έξυπνος ο γιατρός, έχει τις δικές του μεθόδους. 
Στις πρώτες μας συναντήσεις, με ρώτησε για την αρχαιολογία κι αν θα με 
ενδιέφεραν οι συλλογές από τις Κυκλάδες. Ευχαριστήθηκε με τη λάμψη στα 
μάτια μου καθώς χάιδευα το γυαλιστερό χαρτί. Ευχαριστήθηκε ακόμα κι όταν 
με είδε να βουρκώνω κοιτάζοντας το όμορφο πρόσωπο στο εσωτερικό της 
σελίδας. 

«Τον ξέρεις;» με είχε ρωτήσει. 
Είχα νεύσει καταφατικά κι απόμεινα να κοιτάζω εκείνα τα υπέροχα μάτια 

που έφερναν πόνο στην καρδιά μου κι άλλα δάκρυα να προστεθούν σε αυτά 
που μούσκευαν τα γράμματα κάτω από τη φωτογραφία: “Στη μνήμη του 
Παντελή Έξαρχου, πάντα χαραγμένη στη δική μας”.  

«Τι εννοεί;» ρώτησα, ενώ τα δάκρυα έτρεχαν ακόμα από τα μάτια μου.  
«Είναι νεκρός, Ίρια. Το ξέρεις αυτό. Εσύ η ίδια μου το είπες. Κι από τότε 

είσαι πολύ στενοχωρημένη. Είναι όμως καιρός να επιστρέψεις σε εμάς. Ούτε 
εκείνος θα ήθελε να σε βλέπει έτσι» πρόσθεσε ο γιατρός πιάνοντάς μου τα 
χέρια. 

«Ψέματα! Είναι όλα ψέματα!» ούρλιαξα. «Ζει, το ξέρω. Παντρευόμαστε σε 
λίγο».  

Ο γιατρός δεν έκανε τίποτα για να με καθησυχάσει. Με παρατηρούσε 
άγρυπνα, επίμονα, ενώ εγώ ένιωθα πως μέσα στο κεφάλι μου μια βαριά 
βελούδινη κουρτίνα πάσχιζε να ανοίξει για να αρχίσει η παράσταση. Πέρασαν 
μέρες, και κάθε φορά κάτι καινούριο έβγαινε στην επιφάνεια, ώσπου οι 
χαμένοι μήνες ανασυντέθηκαν. Υπήρχε όμως ακόμα δρόμος. Αρνιόμουν 
επίμονα να αποδεχτώ την πραγματικότητα, ήθελα να γυρίσω πίσω στην 
Αθήνα, για να προλάβω τον γάμο μου. Η μνήμη μου είχε επανέλθει, 
αρνιόμουν όμως πεισματικά τον θάνατο του Παντελή.  



114                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Λοιπόν, τι να του πω; Μήπως να σε περιμένει κάτω για να γίνεις στο 
μεταξύ πιο όμορφη από ποτέ;» μου χαμογέλασε κατεργάρικα η Βερόνικα.  

«Πες του ναι».  
«Ξέρεις ποιος θα είναι, έτσι;» 
Κούνησα το κεφάλι καταφατικά. Εγώ το ήξερα πως δεν ήταν νεκρός, απλά 

οι άλλοι δεν το πίστευαν. 
 
Ο κήπος είναι γεμάτος λουλούδια, κατιφέδες και γεράνια. Δεν είναι τα 

αγαπημένα μου, δεν μου αρέσουν τα λουλούδια που δεν έχουν άρωμα. Τώρα 
όμως χαμογελάω καθώς οι πεταλούδες φτεροκοπάνε από πάνω τους: κίτρινες 
πεταλούδες με μαύρα στίγματα και μία μοναδική καφετιά με κόκκινες και 
μαύρες γραμμές στα φτερά. Έχω ξεχάσει πως κάποιος με περιμένει, κυνηγάω 
την πεταλούδα, δεν θέλω να της κάνω κακό, μόνο να ακουμπήσω τα δάχτυλά 
μου στο βελούδο της, να μαζέψω τη μαγική της σκόνη.  

Είδα τον μελαχρινό άντρα που με γυρισμένη την πλάτη κοίταζε το Αιγαίο. 
Δεν του έδωσα σημασία, γιατί κυνηγούσα την πεταλούδα, ήθελα να την 
ακουμπήσω, όμως εκείνη πέταξε μακριά, κάπου που δεν μπορούσα να τη 
φτάσω. Άφησα ένα στεναγμό απογοήτευσης, και τότε ο άντρας γυρίζει και με 
κοιτάζει. Έχει φωτεινά γκριζοπράσινα μάτια, μοιάζει πολύ νέος. 

«Ίρια!» Τρέχει και με αγκαλιάζει. 
Με φιλάει σε όλο μου το πρόσωπο, εγώ εκνευρισμένη τον απωθώ. 
«Πού είναι ο Παντελής;» τον ρωτάω.  
Με κοιτάζει έκπληκτος, απορημένος, πληγωμένος, όλα μαζί. Αποφασίζω 

να γίνω λιγότερο ψυχρή, στο κάτω-κάτω ήρθε να με δει. Τον αφήνω να πάρει 
τα χέρια μου στα δικά του. Τα μάτια του έχουν γίνει μια γκρίζα θαμπάδα, η 
φωνή του σβήνει και αυτή. Κάτι μέσα μου μού λέει πως αυτός ο άντρας με 
αγαπάει και δεν πρέπει να τον πληγώσω. Τα δάχτυλά μου σφίγγονται μέσα 
στα δικά του και τότε ένα θλιμμένο χαμόγελο απλώνεται στο πρόσωπό του.  

Καθόμαστε στο παγκάκι, ο άντρας γέρνει στην αγκαλιά μου και κλαίει, 
κλαίει γοερά. Τι περίεργο! Οι άντρες δεν κλαίνε, ο Παντελής δεν έκλαιγε. 
Πρέπει να του μιλήσω, όμως πώς να το κάνω; Γιατί είναι τόσο 
στενοχωρημένος; Θα τον παρηγορήσω σαν μωρό, ναι, αυτό θα κάνω. Τον 
σφίγγω απάνω μου κι αρχίζω να τον κανακεύω. Μου συμβαίνει κάτι 
παράξενο. Ο αέρας γύρω πυκνώνει, κάνει ζέστη, η αναπνοή βγαίνει βιαστική. 
Ζω σε δύο χρόνους. Βλέπω μπροστά μου την κάθε μου κίνηση προτού την 
κάνω. Το χέρι μου είναι γεμάτο αίμα, πονάει, καθώς εκείνος πιέζει το 
πρόσωπό του επάνω του. Μορφάζω και μετακινείται ανήσυχος. Γυρίζει και με 



Σιωπηλή πέτρα          115 
_______________________________________________________________________________________________________________________________________________________________________________________________________________ 

 

 

κοιτάζει, το μάγουλό του λερώθηκε από το αίμα, σκύβει και μου φιλάει το 
χέρι, γιατί είμαστε στη σπηλιά κι αυτός είναι ο Νικήτας... Επιτέλους το 
πρόσωπο έχει αποκτήσει ένα όνομα. 

«Νικήτα…» ψιθυρίζω. 
Με φιλάει στα χείλη, τα χέρια του με χαϊδεύουν.  
«Σε αγαπάω τόσο…» λέει ξανά και ξανά. 
Τον σπρώχνω, θέλω να σταματήσει. 
«Δεν είναι σωστό αυτό που κάνουμε. Εγώ παντρεύομαι τον Παντελή». 
Κοιτάζει γύρω σαν να περιμένει να δει κάποιον. Το βλέμμα του επιστρέφει 

σε μένα, όμως τα μάτια του έχουν θαμπώσει πάλι, σαν τα ποτήρια που μένουν 
σκονισμένα στο πάνω ράφι της κουζίνας μας. Δεν μιλάει, πρέπει να τον 
παρηγορήσω ξανά. Γιατί εγώ; Εμένα ποιος θα με παρηγορήσει; Μένουμε 
σιωπηλοί, είναι όμως χειμώνας κι είμαστε αλλού, σε εκείνο το δωμάτιο που 
μυρίζει Αιγαίο και κάτι άλλο απροσδιόριστο, μια μυρωδιά αηδιαστικού 
χρώματος που έρχεται από τον εξωτερικό διάδρομο. Σε πόσα μέρη βρίσκομαι 
αλήθεια; Πριν λίγο ήμουν στη σπηλιά και ήταν καλοκαίρι, τώρα σε τούτο το 
αλλόκοτο δωμάτιο είναι χειμώνας…  

Παρατηρώ τα χέρια μου. Στο δεξί φοράω ένα δαχτυλίδι που μοιάζει 
αρχαίο, στο αριστερό μια παράξενη πέτρα με κόκκινες φλέβες. Μου τα έδωσε η 
Αλεξάνδρα προτού φύγω από τη Βενετία. Σαν να είμαι παντρεμένη με δυο 
άντρες. Πώς μου ήρθε αυτό τώρα;  

Το βλέμμα του Νικήτα ακολουθεί το δικό μου. Με δάχτυλα που τρέμουν 
χαϊδεύει το δαχτυλίδι με την πέτρα. 

«Πες μου για μια φορά πως κι εσύ με αγαπάς» με παρακαλάει.  
Το ξέρει πως τον αγαπώ, όμως δεν θα του το πω, δεν θα το ακούσει από τα 

δικά μου χείλη.  
«Τιμωρώ τον εαυτό μου» λέω αφύσικα δυνατά. 
«Ως πότε; Γιατί;» ψιθυρίζει και φέρνει τα χέρια μου στα χείλη του, τα 

φιλάει τρυφερά σαν να φοβάται πως όλα αυτά σε λίγο δεν θα υπάρχουν. «Μη 
σκοτεινιάζεις άλλο τη ζωή σου, Ίρια. Γύρνα πίσω».  

«Να γυρίσω πού; Φοβάμαι…»  
Κι εγώ η ίδια δεν ακούω τη φωνή μου. Κι έπειτα θυμάμαι πως έχω κάτι να 

του δείξω. Σηκώνομαι και του ζητάω να με ακολουθήσει. 
Η Βερόνικα κοιτάζει έκπληκτη καθώς διασχίζουμε τον διάδρομο κι 

ανεβαίνουμε τις σκάλες. Ξέρω πως θα μας ακολουθήσει, κι άλλοι θα μας 
ακολουθήσουν. Μπαίνουμε στο δωμάτιό μου κι αφήνω το χέρι του. Βγάζω ένα 
άλμπουμ με φωτογραφίες.  



116                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Θέλεις να δεις την κόρη μου;» 
Ο φόβος και η περιέργεια παλεύουν στα μάτια του. Τα χέρια του τρέμουν 

καθώς ξεφυλλίζει το άλμπουμ. Αχ! Πάλι τον στενοχώρησα, πάλι βουρκώνουν 
τα μάτια του. Τι ανόητος που είναι να συγκινείται βλέποντας την κόρη μου.  

«Πώς τη λένε;» 
«Λυδία. Μοιάζει στον πατέρα της» λέω περήφανη.  
Κλείνει το άλμπουμ απότομα και με κοιτάζει βλοσυρός.  
«Ποιος είναι ο πατέρας της, Ίρια;» 
«Ο Παντελής» απαντάω με φυσικότητα. 
«Ο πατέρας της είμαι εγώ» μου λέει με σιγουριά. 
«Με εκνευρίζεις» απαντάω θυμωμένη. «Είμαι η μητέρα της και ξέρω. Ο 

πατέρας της έχει πεθάνει κι εγώ ήμουν καιρό άρρωστη. Γι’ αυτό τη μεγαλώνει 
η Αλεξάνδρα, με ακούς;» 

Τώρα φωνάζω, θέλω να τον χτυπήσω, να τον κάνω να πονέσει, όπως 
πονάω κι εγώ τόσα χρόνια.  

«Σας παρακαλώ, κύριε Κώστογλου. Αρκετά για σήμερα. Ήταν πάρα πολλά 
όλα αυτά για μία ημέρα». Ο γιατρός τού μιλάει τρυφερά σαν να είναι ένα 
μικρό παιδί. 

«Ο πατέρας της κόρης μου δεν θα είχε ποτέ αυτό το όνομα, το όνομα ενός 
φιδιού. Με ακούς;» φωνάζω υστερικά. 

Πέφτω στο κρεβάτι μου κλαίγοντας. Μια γυναικεία φωνή προσπαθεί να με 
καθησυχάσει. 

«Άφησέ με, Βερόνικα!» της λέω. «Είμαι καλά. Ποτέ δεν ήμουν καλύτερα. 
Θέλω απλά να μείνω μόνη και να ηρεμήσω».  

Η πόρτα κλείνει αθόρυβα, το δωμάτιο έχει αδειάσει, εγώ όμως δεν είμαι 
μόνη. Όλα βρίσκονται μπροστά μου, τα ξαναβλέπω, τα ξαναζώ. Έξω οι σκιές 
μετατοπίζονται, το φως λιγοστεύει, κι εγώ ξαναζώ κάθε χαμένη μέρα μέχρι 
που γίνεται σκοτάδι, το ίδιο σκοτάδι που με κύκλωσε όταν η Φρύνη με πήρε 
τηλέφωνο για να μου ανακοινώσει πως ο Παντελής είχε χαθεί.  

 
Ένας χρόνος ακόμα έχει περάσει. Τι σημασία έχει άλλος ένας χρόνος, όταν 

έζησα τρεις μέσα στο σκοτάδι; Κάθομαι στον κήπο του σπιτιού μας κι 
αντικρίζω το μικρό μας ξενοδοχείο στη Σύρο. Είναι η τελευταία φορά που 
γράφω σε αυτό εδώ το ημερολόγιο. Όλα είναι φυσιολογικά και τίποτα δεν 
είναι. Τίποτα δεν είναι το ίδιο. Μόνο οι πέτρες και οι τοίχοι στέκονται 
ακλόνητοι, οι πόρτες και τα παράθυρα στρέφουν χλευαστικά την πλάτη τους 
στον χρόνο. Η μητέρα μου είναι ευχαριστημένη για μια φορά στη ζωή της. 



Σιωπηλή πέτρα          117 
_______________________________________________________________________________________________________________________________________________________________________________________________________________ 

 

 

Επιτέλους, θα αναλάβω εγώ το ξενοδοχείο. Το σούσουρο και τα κουτσομπολιά 
έχουν καταλαγιάσει, τόσο ασθενής είναι η μνήμη των κακεντρεχών. Όλοι 
είναι ευχαριστημένοι, γιατί όχι εγώ; Κανείς τους δε ξέρει πως έχω μια κόρη, η 
μητέρα μου όμως έχει μια εγγονή, την κόρη της Αλεξάνδρας. Είναι αργά πια 
να γυρίσω πίσω, να τη ζητήσω. Η κόρη μου μεγαλώνει σε ένα υγιές 
περιβάλλον, έχει πατέρα και μητέρα. Εγώ τι θα της προσφέρω; Την απέραντη 
μοναξιά μου ή το προσποιητό χαμόγελο της ευτυχίας μου;  

Σήμερα θρηνώ δύο απώλειες, μία του Παντελή και μία του Νικήτα.  
Ο Νικήτας, που με αγαπάει ακόμα… Σήμερα συναντηθήκαμε για τελευταία 

φορά. Τελείωσε τις σπουδές του και φεύγει με υποτροφία για το Μόναχο. 
Ήρθε να μου πει πως με αγαπάει τώρα περισσότερο από ποτέ, να μου ζητήσει 
να φύγω μαζί του. Τώρα δεν υπάρχει κανένα εμπόδιο για εμάς, μου είπε, ούτε 
η ηλικία, ούτε οι σπουδές, ούτε… 

«Ούτε εκείνος;» τον ρώτησα.  
Είχε σωπάσει, ήξερε πως δεν υπήρχαν άλλα λόγια. Του είπα να φύγει, να 

μη χαραμίζει άλλο τη ζωή του εδώ. Μπορούσε να ζήσει καλύτερα μακριά από 
μικρότητες, μακριά από τις φοβέρες του πατέρα του. Γιατί μου το είχε πει και 
αυτό. Θα τον αποκλήρωνε, θα έγραφε όλη του την περιουσία στον Λαέρτη, τον 
αδελφό που πρόσφατα είχε αποκτήσει. Αυτό είχε απειλήσει ο Κώστογλου.  

«Φίλησε με!» Το βλέμμα του Νικήτα ήταν μια παράκληση. 
Τα χείλη μας ενώθηκαν παθιασμένα σε μια υγρή άβυσσο.  
«Φύγε τώρα» τον έσπρωξα μαλακά. «Να προσέχεις τον εαυτό σου».  
Τον έβλεπα που κατέβαινε τα σκαλιά κι εγώ στεκόμουν ακίνητη ανάμεσα 

στις τριανταφυλλιές που γέμιζαν τον αέρα μια γλύκα, ανίκανη να 
καταπραΰνει τη δική μου πίκρα. Τον είδα που σταμάτησε, γύρισε προς το 
μέρος μου και φώναξε όπως τότε. 

«Θα σε αγαπάω πάντα! Ό,τι και να γίνει, θα σε αγαπάω».  
«Κι εγώ θα σε αγαπάω» απάντησα, δεν υπήρχε όμως κανένας να το 

ακούσει. 



118                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΔΕΥΤΕΡΟ ΜΕΡΟΣ 

 

ΔΕΚΑΕΠΤΑ 

27 Μαΐου 1996, Σύρος  
  
«Δεν θέλετε την ταυτότητά μου;» τη ρώτησε με ένα αμήχανο χαμόγελο ο 

άντρας. 
«Όπως νομίζετε» απάντησε η Ίρια. Σε αντίθεση με τη μητέρα της, δεν 

ήθελε ποτέ να πιέζει τους πελάτες. Πήρε την ταυτότητα και πέρασε το όνομα 
στα βιβλία της. «Αριστείδης Βινζηλαίος, Χώρα Καρυσιανής». 

«Μάλιστα. Και το δικό σας όνομα;» 
«Ίρια…» του απάντησε διστακτικά. Είχε συνηθίσει το φλερτ των πελατών. 

Ο δισταγμός της οφειλόταν στην ανάμνηση που της έφερνε το όνομα, την 
ανάμνηση που πάλευε να βγει στην επιφάνεια. 

«Έχουμε συναντηθεί ξανά;» τη ρώτησε εκείνος φιλικά, καθησυχαστικά.  
«Μπορεί και να κάνω λάθος. Έχουν περάσει τόσα χρόνια…»  
«Και το επίθετό σας;» 
«Φλεριανού».  
«Σωστά. Όπως το ξενοδοχείο. Είναι δικό σας;»  
«Της μητέρας μου». 
Η Ίρια προσπάθησε να φανεί ευχάριστη. Δεν ήθελε να δώσει στον πελάτη 

την εντύπωση πως είχε να μοιράσει κάτι με την ίδια της τη μητέρα. Από καιρό 
είχε αποδεχτεί τη νίκη της Μαρίνας Φλεριανού, που την κρατούσε όμηρο στην 
Ερμούπολη, υπενθυμίζοντάς της καθημερινά με τον τρόπο της τις θυσίες και 
τα έξοδα που είχε κάνει για χάρη της. Ώρες-ώρες η Ίρια ευχόταν να την είχαν 
αφήσει στην άγνοιά της. Ζήλεψε τη ζωή της Αλεξάνδρας, που είχε αποκτήσει 
ξανά νόημα με τη δανεική κόρη που τιτίβιζε στα πόδια της. Όλοι είχαν βρει 
τον δρόμο τους. Ακόμα κι ο Νικήτας μεγαλουργούσε στο Μόναχο, άξιος 
επιστήμονας που καθημερινά συγκέντρωνε θετικά σχόλια γύρω από το όνομά 
του. Έτσι της είχε πει η αδελφή της, που δεν έχανε ευκαιρία να της μεταφέρει 
ό,τι είχε σχέση με τον Νικήτα και την αρρωστημένη του αφοσίωση. Όχι, δεν 
την ενδιέφερε. Όποιος είχε το επίθετο Κώστογλου δεν την ενδιέφερε, δεν 
ήθελε καν να τους θυμάται. Μια φευγαλέα ματιά στο δαχτυλίδι που επέμενε 



Σιωπηλή πέτρα          119 
_______________________________________________________________________________________________________________________________________________________________________________________________________________ 

 

 

να φοράει της υπενθύμισε πως μόνο τον εαυτό της κορόιδευε έτσι. Ο Νικήτας 
δεν έφταιγε. Ήταν ο μόνος που δεν είχε φταίξει σε τίποτα και η ανάμνησή του 
έκανε την καρδιά της να πονάει περισσότερο. 

«Λοιπόν, σας θυμήθηκα. Δηλαδή το όνομά σας. Είστε αρχαιολόγος, έτσι 
δεν είναι;» ρώτησε ο άντρας και ένα διάπλατο χαμόγελο φώτισε το κάπως 
συνηθισμένο πρόσωπό του. 

Η Ίρια τον κοίταξε έκπληκτη. Αρχαιολόγος! Μια ιδιότητα που έμοιαζε να 
αναδύεται από μια προηγούμενη ζωή, να αφορά ένα τελείως διαφορετικό 
πρόσωπο.  

«Θα μπορούσατε να το πείτε κι έτσι. Η σταδιοδρομία μου τελείωσε μάλλον 
άδοξα» συμπλήρωσε με πίκρα. 

«Θα αναρωτιέστε, γιατί επιμένω. Ξέρετε, γνώριζα τον Παντελή, τον 
Παντελή Έξαρχο» είπε ο Άρης Βινζηλαίος και μετά σώπασε, ίσως γιατί 
κατάλαβε πως είχε διαπράξει ένα ατόπημα. 

Η Ίρια ένιωσε σαν κάποιος να την είχε σπρώξει απότομα. Κοιτούσε 
ζαλισμένη τον άντρα απέναντί της, ενώ από μέσα της ευχόταν αλλά και 
φοβόταν να μάθει περισσότερα.  

«Ίρια! Η οικογένεια στο τρία παραπονιέται πάλι για το θερμοσίφωνο». Η 
φωνή της Μαρίνας Φλεριανού πάγωσε τον χώρο. 

«Εντάξει. Θα το κοιτάξω» της απάντησε παραιτημένη και στράφηκε ξανά 
στον Βινζηλαίο. «Λοιπόν, το δωμάτιό σας είναι το πέντε, είναι γωνιακό και 
ήσυχο. Σας ζητώ συγγνώμη που δεν θα σας συνοδεύσω, πρέπει όμως να 
φροντίσω τη βλάβη» απολογήθηκε, αφήνοντάς τον πίσω να την κοιτάζει 
κάπως απογοητευμένος καθώς εκείνη κατευθυνόταν προς τα πέτρινα 
σκαλοπάτια του υπογείου. 

 
Αν η Ίρια πίστεψε πως το ενδιαφέρον κάποιων ανθρώπων ξεθυμαίνει 

όπως το απλό ανεβοκατέβασμα ενός διακόπτη, είχε γελαστεί. Το ίδιο βράδυ, ο 
κύριος Βινζηλαίος ακουμπούσε αποφασιστικά στο λουστραρισμένο ξύλο του 
γραφείου της. 

«Δουλεύετε ακόμα;» 
Του έγνεψε αόριστα. Δεν ήταν υποχρεωμένη να βρίσκεται εκεί, απλά δεν 

υπήρχε κάτι άλλο να κάνει. Κάποιο τηλέφωνο, κάποιο παράπονο, κάποιος 
περαστικός, οτιδήποτε ήταν προτιμότερο από τη φρικτή μοναξιά της.  

«Θέλετε να φάμε μαζί; Ίσως και να είχατε κάποιο μέρος να μου 
προτείνετε, σαν ντόπια που είστε. Θα σας το χρωστάω χάρη. Κι αν ποτέ έρθετε 
στη Καρυσιανή, θα σας το ανταποδώσω».  



120                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Η Ίρια σκέφτηκε πως δεν είχε τίποτα να φοβηθεί. Το μέτωπό του έμοιαζε 
ανοιχτό βιβλίο, ένας τίμιος άντρας.  

Βρέθηκαν σε ένα απόμερο ταβερνάκι με τοπικές νοστιμιές, μακριά από τη 
γειτονιά της, τα κουτσομπολιά και τα επίμονα βλέμματα. Με τι χαρά η κυρία 
Κατίνα, που δεν έφευγε στιγμή από το παράθυρό της, θα έτρεχε να προλάβει 
στη μητέρα της πως την είχε δει να ξεπορτίζει με κάποιον ξένο. Για όλους 
αυτούς η Ίρια δεν ήταν παρά μια ακατάδεκτη. Ποτέ τους δεν χώνεψαν πως 
ψυχαναγκαστικά είχε καταλήξει στη Σύρο.  

«Λοιπόν;» τη ρώτησε ο Άρης, όπως επέμενε να τον αποκαλεί, καθώς της 
έβαζε λίγο κρασί ακόμα.  

«Δεν ξέρω τι να πω…» μουρμούρισε αμήχανα. 
«Ας μιλήσω τότε εγώ. Ξέρεις, ήμουν ο τελευταίος που είδε τον Παντελή…» 

κι εκεί σταμάτησε απότομα, καθώς το πρόσωπο της Ίριας χαράχτηκε από την 
οδύνη.  

Κι όμως δεν την είχε στενοχωρήσει αυτό που της είπε, αλλά το ότι η ίδια 
ήταν που είχε λησμονήσει εκείνη την επίσκεψη του Βινζηλαίου στην Αθήνα, 
το θέμα που είχε προκύψει με την Εφορεία Αρχαιοτήτων, τον λόγο που ο 
Παντελής είχε φύγει τόσο βιαστικά για τις Κυκλάδες.  

«Με συγχωρείς. Μετά τον θάνατο του Παντελή δεν ήμουν ποτέ η ίδια. 
Δυστυχώς είναι κάτι που δεν μπορώ να αποδεχτώ. Αμφιβάλω αν θα πείσω 
ποτέ τον εαυτό μου» του απολογήθηκε.  

Ο Άρης τής έπιασε το χέρι, μια χειρονομία συμπαράστασης χωρίς τίποτα το 
επιλήψιμο.  

«Ξέρεις, δεν το λέω για να φανώ ήρωας, αλλά έκανα ό,τι μπορούσα για να 
καλυφθεί η υπόθεση. Όλοι μας κάναμε ό,τι μπορούσαμε. Μεταξύ μας, ποτέ δεν 
πίστεψα πως υπήρχε έστω και μία περίπτωση στο εκατομμύριο να είχε 
προσχεδιάσει ο Παντελής τη… τη δολοφονία ενός ανθρώπου…» συμπλήρωσε 
διστακτικά. 

Στο μυαλό της Ίριας εισέβαλε ορμητικά το κακεντρεχές πρόσωπο με τη 
βαθιά ουλή, ο παραγκωνισμένος της εφιάλτης. Τα χαρακτηριστικά της 
μεταμορφώθηκαν σε πέτρα, άφησε όμως τον Άρη να συνεχίσει. 

«Εκείνη τη χειμωνιάτικη μέρα φύγαμε μαζί από την Αθήνα και φτάσαμε 
στην Καρυσιανή. Συζητήσαμε το πρόβλημα που είχε προκύψει. Ούτε για μια 
στιγμή δεν υπονόησα πως ο φίλος μου θα μπορούσε να έχει εμπλακεί σε αυτή 
την… ασυμφωνία των ευρημάτων. Ο Παντελής ήταν ανήσυχος, για τους 
δικούς του λόγους, όπως μου είχε πει χαρακτηριστικά. Δεν ρώτησα 
περισσότερα, κατάλαβα όμως πως ήταν για κάτι άλλο. Μετά ζήτησε να μάθει 



Σιωπηλή πέτρα          121 
_______________________________________________________________________________________________________________________________________________________________________________________________________________ 

 

 

τα τελευταία νέα από το μέτωπο της αρχαιοκαπηλίας. Ο Παντελής είχε τον 
δικό του τρόπο να κινηθεί. Ήταν άνθρωπος που δεν λογάριαζε τον κίνδυνο. 
Μου είπε πως θα έβρισκε την άκρη. Του είχα συστήσει να είναι προσεκτικός. 
Είχαν φτάσει στα αυτιά μας πληροφορίες για παράνομες συναλλαγές στα 
ανοιχτά, για άθλια υποκείμενα με γρήγορα σκάφη, που περίμεναν τις πιο 
άσχημες καιρικές συνθήκες για να εκτελέσουν τις βρομοδουλειές τους. Τότε 
μου είπε πως θα πρόσεχε για έναν λόγο παραπάνω, αφού στην Αθήνα τον 
περίμενε η μέλλουσα γυναίκα του».  

Τα μάτια της Ίριας έσταζαν δάκρυα που λέκιαζαν το μπλε 
τραπεζομάντιλο.  

«Τι ανόητος που είμαι! Σε εσένα αναφερόταν…. Έπρεπε να έχω κάνει τον 
συνειρμό…» είπε ο Άρης συντετριμμένος.  

«Συνέχισε, σε παρακαλώ. Θέλω να ακούσω».  
«Έφυγε, κι εγώ, που δεν είχα προσευχηθεί ποτέ στη ζωή μου, έκλεισα τα 

μάτια και ζήτησα τη βοήθεια του Θεού. Οι προσευχές μου μάλλον δεν έπιασαν. 
Για ένα εικοσιτετράωρο δεν είχα νέα του. Ένας φίλος από το λιμενικό μού 
είπε για την απόπειρα ανθρωποκτονίας κατά του Κώστογλου, έναν κύριο που 
είχα την τιμή να γνωρίζω. Ο Παντελής δεν θα έκανε ποτέ κάτι τέτοιο. Ποτέ, 
ποτέ! Έψαχναν να τον συλλάβουν, όμως κανένας δεν ήξερε πού βρισκόταν. 
Είχε εξαφανισθεί σαν να τον είχε καταπιεί η γη. Οι ανακρίσεις συνεχίζονταν, 
ενώ το ζεύγος Κώστογλου απολάμβανε ειδική μεταχείριση. Βρέθηκαν πολλοί 
που βεβαίωσαν ότι ο Αργύρης Κώστογλου είχε γλιτώσει από θαύμα. Απειλή, 
οπλοφορία, οπλοχρησία, απόπειρα ανθρωποκτονίας εκ προμελέτης, δεν ξέρω 
κι εγώ τι άλλο, όλα αυτά τα φόρτωσαν στον Παντελή. Κάναμε τα αδύνατα 
δυνατά για να κρατήσουμε τους δημοσιογράφους μακριά. Φτεροκοπούσαν σαν 
τα κοράκια που μυρίστηκαν τροφή. Ώσπου βρέθηκε το πτώμα του Παντελή, 
οπότε ο μέχρι τότε κατηγορούμενος ήταν βεβαιωμένα πια νεκρός, και ο 
νεκρός δικαιώνεται. Η υπόθεση επιτέλους έκλεισε. Οι ψίθυροι καταλάγιασαν, 
οι ρυθμοί έγιναν ξανά το ίδιο μονότονοι. Προς τα έξω φάνηκε ατύχημα, 
πνιγμός εξαιτίας των ιδιαζουσών καιρικών συνθηκών» είπε κι έσκυψε ο 
κεφάλι, σαν να είχε στερέψει πια από λόγια.  

«Δεν έγιναν όμως έτσι τα πράγματα…» Η Ίρια τον κοιτούσε σαν να 
περίμενε να της πει κάτι ακόμα.  

«Ξέρεις κάτι; Άμα αφήσεις το μυαλό σου να τρέχει, πολλά είναι αυτά που 
αλλάζουν μορφή και σχήμα. Με καταλαβαίνεις, έτσι;» τη ρώτησε και το χέρι 
του σκέπασε ξανά το δικό της φέρνοντας ζεστασιά στην παγωμένη καρδιά της.  



122                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Τόσα χρόνια…» μονολόγησε η Ίρια. «Ήταν νέος, Άρη. Δεν του άξιζε να 
πεθάνει». 

Και τότε, από παρόρμηση, από μοναξιά, από απόγνωση, από όλα αυτά μαζί, 
η Ίρια μίλησε για τα δικά της σκοτεινά χρόνια στη Βενετία και την Σύρο.  

«Καταλαβαίνεις τώρα; Τον καιρό που μπορούσα να κάνω κάτι, εγώ 
βρισκόμουν αλλού. Ούτε καν στην κηδεία του δεν είχα τη δυνατότητα να πάω. 
Κι όταν επέστρεψα στη Σύρο, τα αποδέχτηκα όλα σαν μέρος του δικού μου 
μαρτυρίου». 

«Δεν πρέπει να κατηγορείς τον εαυτό σου».  
Πώς όμως μπορούσε να μην κατηγορεί τον εαυτό της; Τι θα έλεγε ο Άρης 

Βινζηλαίος αν του είχε μιλήσει για το παρελθόν της με τον γιο του Αργύρη 
Κώστογλου; 

 
Όταν βρέθηκε στο δωμάτιό της, η Ίρια έφερε λέξη προς λέξη όλη τη 

συζήτηση στο μυαλό της. Κάτι δεν έδενε, κάτι της ξέφευγε… Προσπάθησε να 
θυμηθεί, ήταν κάτι ακόμα που ήθελε να ρωτήσει, όμως μάταια. Έκλεισε τα 
μάτια, μήπως και χαλαρώσει, όμως ο ύπνος την απέφευγε, γιατί το μυαλό της 
είχε κολλήσει στην ημέρα που ξημέρωνε, τη μέρα που πριν από δεκατέσσερα 
χρόνια είχε γεννηθεί η κόρη της.  

Πετάχτηκε τρομαγμένη από το κρεβάτι και κοίταξε γύρω της. Το λινό 
σκέπασμα βρισκόταν στο πάτωμα, σαν να είχε παλέψει στον ύπνο της. Τύλιξε 
τα χέρια γύρω από τους ώμους της νιώθοντας τον παγωμένο ιδρώτα στα 
πλευρά της. Είχε δεκατέσσερα χρόνια να δει τον εφιάλτη, τη δαιμονική μορφή 
που κυνηγούσε το μικρό κορίτσι. Μόλις τώρα καταλάβαινε τη σημασία του. Ο 
δαίμονας ήταν ο Αργύρης Κώστογλου και το μικρό κορίτσι, η ίδια της η κόρη, 
η Λυδία.  

Δεν χρειάστηκε πολύ για να πάρει την απόφασή της. Ήταν κάτι που 
έπρεπε να το είχε κάνει χρόνια πριν. Χωρίς άλλη καθυστέρηση, έφτιαξε τη 
βαλίτσα της. Σε αυτή και μία μικρότερη τσάντα, χώρεσαν όσα χρειαζόταν και 
όσα αγαπούσε.  

Έπρεπε να μιλήσει με την αδελφή της. Μόνο να μη σήκωνε το τηλέφωνο 
η Λυδία… 

«Γιατί, Ίρια;» Η φωνή της Αλεξάνδρας ήταν γεμάτη μομφή.  
«Δεν μπορείς να καταλάβεις. Δεν αντέχω άλλο. Έθαψα τη ζωή μου εδώ. 

Απλώς, αποφάσισα να μην παριστάνω άλλο το θύμα».  
«Μήπως δεν είμαστε όλοι μας θύματα;»  



Σιωπηλή πέτρα          123 
_______________________________________________________________________________________________________________________________________________________________________________________________________________ 

 

 

«Η Λυδία τι κάνει;» τη ρώτησε αμήχανη, σαν να ζητούσε να μάθει νέα για 
την κόρη κάποιας άλλης.  

«Μεγαλώνει κι ομορφαίνει. Ασχολείται με τη φωτογραφία τώρα». 
Μια στιγμιαία ανακούφιση, που η Λυδία μεγάλωνε φυσιολογικά, κι έπειτα 

ξανά η αμήχανη σιωπή.  
«Τι θα κάνεις τώρα;» 
«Θα πάω στη Δάρκο».  
«Δεν είσαι με τα καλά σου!»  
«Ίσα-ίσα, ποτέ δεν ένιωσα καλύτερα. Σε κλείνω τώρα. Σας φιλάω όλους!» 

είπε η Ίρια βιαστικά.  
Έβαλε το ακουστικό στη θέση του. Δεν είχε ξαλαφρώσει με την κουβέντα. 

Πόσο ήθελε να μπορούσε να αγγίξει την κόρη της, να τη χαϊδέψει, να της 
μιλήσει. Περίμενε τόσα χρόνια, έκανε όμως υπομονή. Εξάλλου είχε μάθει να 
περιμένει. Μέχρι να φτάσει η στιγμή να απολογηθεί. 

Ο επερχόμενος καυγάς με τη μητέρα της ήταν κάτι το αναπόφευκτο. 
«Τι εννοείς ότι φεύγεις; Να πας πού;» Η Μαρίνα Φλεριανού όρθωσε ψυχρή 

τα μάτια στην κόρη της. 
«Στην Καρυσιανή, κι από κει στη Δάρκο» της απάντησε η Ίρια σαν να ήταν 

αυτονόητο. 
«Είσαι τρελή! Ολότελα τρελή! Έπρεπε…» 
«Πες το, μητέρα! Έπρεπε να βρίσκομαι ακόμα στη νευρολογική κλινική 

στη Βενετία, αυτό δεν εννοείς; Ανέκαθεν ήμουν το όνειδος για εσένα. Ποτέ 
δεν τα πηγαίναμε καλά εμείς οι δύο. Γιατί, μητέρα;»  

«Ήσουνα πάντα ξεροκέφαλη. Σαν τον πατέρα σου. Ποτέ δεν με άκουσες. 
Έτσι κι εκείνος. Κι έφαγε το κεφάλι του. Έτσι θα το φας κι εσύ!» 

«Ο πατέρας μου δεν έφταιγε για εκείνο το ατύχημα, το ξέρεις πολύ καλά 
αυτό».  

«Και τι θα κάνω εγώ, μου λες; Μια γυναίκα πενήντα εννιά χρονών, να 
φροντίζει ένα ξενοδοχείο μόνη της!»  

«Είσαι πολύ νέα μητέρα και η πιο δυνατή από όλους μας». 
«Ποτέ σου δεν εκτίμησες το παραμικρό, όσα έκανα για σένα».  
«Στα ξεπλήρωσα όλα, και με το παραπάνω. Έθαψα τη ζωή μου, στερήθηκα 

όλα μου τα όνειρα. Ακόμα και το ίδιο μου το παιδί έδωσα!» 
«Μη φωνάζεις! Όχι που θα κουβαλούσες αστεφάνωτη το παιδί στη Σύρο. 

Καλά μεγαλώνει με την Αλεξάνδρα».  
«Θα τη μισούσα αν ήταν κάποια άλλη».  
«Όπως μισείς εμένα;» 



124                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Δεν σε μισώ, μητέρα. Απλώς η γνώμη σου με αφήνει πια αδιάφορη». 
«Αν φύγεις τώρα, να μη γυρίσεις ποτέ! Θα γράψω σπίτι και ξενοδοχείο 

στην Αλεξάνδρα και τη Λυδία». 
«Ακόμα καλύτερα. Έτσι θα έχω ήσυχη τη συνείδησή μου» είπε και γύρισε 

την πλάτη στη μητέρα της, που αναστενάζοντας έβαλε τα χέρια βαθιά στην 
τσέπη για να πιάσει το κομποσκοίνι της, παρηγοριά μετά από κάθε τους καυγά. 

 
Μια απόλυτη αίσθηση ελευθερίας πλημμύρισε την Ίρια καθώς κατηφόριζε 

τα σκαλοπάτια. Δεν γύρισε να κοιτάξει πίσω της, δεν χρειαζόταν. Θα κρατούσε 
μέσα της τη γειτονιά της και όλες τις ομορφιές της πόλης της, δεν θα 
επέστρεφε όμως. Παράξενο, αλλά ένιωθε ευτυχισμένη. Επιτέλους, μπορούσε 
να ορίσει τη ζωή της.  

Καθώς πλησίαζε το λιμάνι, μια τρελή σκέψη τής πέρασε από το μυαλό. Να 
μπορούσε να δει την κόρη της, να της μιλήσει. Αν πήγαινε στη Βενετία… 
Τρελές σκέψεις, πράγματι. Τις απόδιωξε γρήγορα. Η Λυδία όμως ήταν μόνο 
δεκατεσσάρων χρονών. Τι μπορούσε να της πει σε αυτή την τρυφερή ηλικία 
και να μη την αναστατώσει; Τώρα, περισσότερο από ποτέ, δεν είχε κάποια 
δικαιολογία να προβάλει. Πού βρισκόταν όλα αυτά τα χρόνια; Όχι, έπρεπε να 
περιμένει κι άλλο. Μέσα της ήξερε πως ποτέ δεν θα διεκδικούσε το παιδί από 
την Αλεξάνδρα, θα ήταν απάνθρωπο. Κάποτε όμως θα ερχόταν η στιγμή που η 
Λυδία θα μάθαινε την αλήθεια.  



Σιωπηλή πέτρα          125 
_______________________________________________________________________________________________________________________________________________________________________________________________________________ 

 

 

ΔΕΚΑΟΚΤΩ 

28 Μαΐου 1996, Καρυσιανή 
 

Η ώχρα, με τις ανεπαίσθητες παραλλαγές της, έβαφε το παλιό κομμάτι της 
αναπτυσσόμενης πρωτεύουσας της Καρυσιανής. Καθώς η Ίρια κοιτούσε 
μαγεμένη τη φωτεινότητα των όγκων, ένιωθε πως βρισκόταν σε κάποιον 
πολύ οικείο τόπο. Ένα ίχνος ζήλιας τάραξε την απόλαυση που της πρόσφερε 
το τοπίο. Στο μεγαλύτερο μέρος του νησιού είχαν βρεθεί οικισμοί που 
απεικόνιζαν όλες τις φάσεις της Πρωτοκυκλαδικής περιόδου. Θα μπορούσε 
και αυτή να είχε πάρει μέρος σε όλες εκείνες τις ανασκαφές. Είχε χάσει 
χρόνια, πολλά χρόνια, δεν ήταν όμως μόνο αυτά που είχε χάσει.  

Το δωμάτιο ήταν στενόχωρο, αλλά δεν την ένοιαζε. Από το μοναδικό του 
παράθυρο, απλωνόταν μπροστά της ένας ορίζοντας όμοιος με εκείνον που 
αντίκριζε από το άνοιγμα της σπηλιάς στη Δάρκο. Κάθε φορά που ο νους της 
γύριζε στο απομονωμένο νησί, κατηγορούσε για κάτι ακόμα τον εαυτό της. 
Τώρα σκεφτόταν για μια ακόμα φορά πως δεν ήταν η απιστία απέναντι στον 
Παντελή που την είχε κάνει να επιλέξει τη φυγή. Στην αρχή, τα συναισθήματά 
της διχάζονταν ανάμεσα σε εκείνον και τον Νικήτα, μετά όμως, όταν 
ανακάλυψε πως ήταν έγκυος, είχε πιστέψει πως το παιδί ήταν του Νικήτα. 
Μια γυναίκα υποτίθεται πως καταλαβαίνει κάποια πράγματα. Όταν 
γεννήθηκε η κόρη της, τα μάτια της είχαν ένα απροσδιόριστο χρώμα. Την 
τελευταία φορά που την είχε δει από κοντά, -η τελευταία φορά που η 
Αλεξάνδρα ταξίδεψε στη Σύρο-, η κόρη της ήταν δυόμισι χρονών, και τα μάτια 
της ολόιδια με του Παντελή. Το βαθύ μπλε χρώμα τους δεν άλλαξε. Σε όλες 
τις φωτογραφίες που αργότερα της έστελνε η αδελφή της, η Ίρια έβλεπε 
καθαρά πόσο του έμοιαζε η Λυδία. 

Αναστέναξε κι έστρεψε την πλάτη στην άγρια θάλασσα του Αιγαίου. Όλα 
αυτά τα χρόνια ο Νικήτας επέμενε ανόητα πως η Λυδία ήταν δική του κόρη, 
λες και η ερωτική τους συνάντηση στη σπηλιά είχε κάτι το μεταφυσικό. 
Ευχήθηκε ξανά ο Νικήτας να έφτιαχνε τη δική του οικογένεια και να 
κρατούσε μόνο μια ανάμνηση στα βάθη του μυαλού του από όσα είχαν ζήσει. 
Όσο για την ίδια, ήλπιζε τα φαντάσματα των δύο αντρών να την αφήσουν 
κάποτε ήσυχη, να πάψουν να στοιχειώνουν τον ύπνο της. Ποτέ όλα αυτά τα 
χρόνια δεν είχε επιτρέψει στη ζυγαριά να κλίνει προς το μέρος κανενός. 



126                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Αγαπούσε και τους δύο, παρόλο που τώρα γνώριζε πως ήταν μια διαφορετική 
αγάπη για τον καθένα. Ίσως γι’ αυτό ένιωθε πιο πολλές τύψεις.  

Πλησίασε αποφασιστικά το μικροσκοπικό τραπέζι, όπου είχε ακουμπήσει 
το σακίδιό της. Το άνοιξε κι από την εσωτερική του τσέπη έβγαλε την αλυσίδα 
με την πλακέτα του Παντελή και την πέρασε στον λαιμό της. Κατόπιν, έριξε 
μια τελευταία ματιά στον καθρέφτη, και κοιτάζοντας το ρολόι της, υπολόγισε 
πως ο Άρης Βινζηλαίος θα είχε φτάσει πια στην Καρυσιανή και θα βρισκόταν 
στο γραφείο του.  

 
Το γραφείο του διευθυντή του μουσείου ήταν μικρό αλλά περιποιημένο. Η 

Ίρια έκανε τη σκέψη πως, αν και ο ίδιος έμοιαζε τόσο συνηθισμένος, το 
προσωπικό του γούστο καθρεφτιζόταν στον χώρο. Στους τοίχους 
κρεμόντουσαν, άλλες μαυρόασπρες κι άλλες φιλτραρισμένες, σπουδές της 
θάλασσας σε όλες τις διαθέσεις της. Χάζευε μια φωτογραφία από κοντά, όταν 
τον άκουσε να μπαίνει.  

«Ίρια! Τι ευχάριστη έκπληξη!» της είπε και πιάνοντάς της το χέρι, την 
οδήγησε να καθίσει. «Υποψιάζομαι πως πολύ γρήγορα θα ανταποδώσω τη 
χάρη της συντροφιάς σου στο ταβερνάκι της Σύρου». 

«Πιο γρήγορα κι απ’ ό,τι νομίζεις. Έφυγα από τη Σύρο».  
«Για να είσαι εδώ…» της γέλασε ο Άρης Βινζηλαίος, αν και φαινόταν να 

έχει αντιληφθεί τι προσπαθούσε να του πει.  
«Εννοώ πως έφυγα για πάντα. Υποψιάζομαι πως αυτή τη στιγμή η μητέρα 

μου θα ανασυντάσσει τη διαθήκη της σε κάποιον συμβολαιογράφο. Άφησα τα 
πάντα πίσω μου, Άρη. Σφάλμα, θα μου πεις. Νομίζω πως λυτρώθηκα όμως».  

«Κανένας δεν μπορεί να φέρει τον εαυτό του ακριβώς στη θέση του άλλου, 
Ίρια. Πιστεύουμε πως καταλαβαίνουμε, αναλογιζόμενοι αν θα κάναμε κι εμείς 
το ίδιο. Ξέρω όμως πως δεν ήρθες έως εδώ για να ακούσεις κοινοτοπίες».  

Ο Άρης Βινζηλαίος παρατηρούσε τη γυναίκα απέναντί του με ανανεωμένο 
θαυμασμό. Έμοιαζε πολύ μικρότερη από τα τριανταεπτά της χρόνια. Είχε τα 
καστανά της μαλλιά πιασμένα αλογοουρά, ενώ το τζιν παντελόνι και το απλό 
λευκό μπλουζάκι τής έδιναν την όψη ανέμελης τουρίστριας. Μοναδικό 
στολίδι η πλατίνα στον λαιμό της που, αλίμονο, γνώριζε πολύ καλά, αφού ο 
ίδιος την είχε αποσπάσει από το παραμορφωμένο σώμα του Παντελή και την 
είχε παραδώσει στη Φρύνη, όταν εκείνη είχε έρθει για την αναγνώριση. 
Μάλιστα, είχε βάλει τη φωτογράφο να του υποσχεθεί τότε πως θα κατέληγε 
στα σωστά χέρια. Προσπάθησε να πνίξει τη συγκίνησή του και να χαμογελάσει 
στην Ίρια. 



Σιωπηλή πέτρα          127 
_______________________________________________________________________________________________________________________________________________________________________________________________________________ 

 

 

«Θα ήθελα να μου δώσεις ό,τι αφορά την ανασκαφή της Δάρκου» του είπε 
εκείνη με σοβαρό ύφος.  

«Εννοείς την τότε ανασκαφή;» 
Η Ίρια τον κοίταξε έκπληκτη. 
«Γιατί; Υπάρχει κάτι άλλο;»  
«Ξέρεις πώς γίνονται αυτά τα πράγματα. Εφόσον βρέθηκε κάτι, τι πιο 

λογικό παρά να υποθέσει κανείς το παραπάνω. Αν ζούσε ο Παντελής, θα 
συνέχιζε ο ίδιος».  

«Ποιος έκανε την ανασκαφή;»  
«Η υπηρεσία μας. Κάναμε επιφανειακή έρευνα σε όλο το νησί, όμως 

επικεντρωθήκαμε και πάλι στην περιοχή των ορυχείων. Τα ευρήματά μας 
ήταν πολύ περίεργα αυτή τη φορά. Μερικοί τάφοι, προγενέστεροι της οίκησης 
στα Ξερολίθια».  

«Τίποτα άλλο;  
Ο Άρης σηκώθηκε και πλησίασε τη βιβλιοθήκη. Στα ράφια ήταν 

στριμωγμένες μονογραφίες που θα ζήλευε ο κάθε επίδοξος μελετητής του 
Πολιτισμού του Αιγαίου. Τράβηξε αποφασιστικά ένα βιβλίο και της το έδωσε.  

Η Ίρια διάβασε τον τίτλο “Ανασκαφές στη Δάρκο” και μετά, γυρίζοντας 
στη δεύτερη σελίδα, την αφιέρωση στον Παντελή Έξαρχο. 

«Του το χρωστούσαμε…» της είπε αμήχανα.  
«Σ’ ευχαριστώ! Για όλα». 
«Δεν έκανα τίποτα. Θα προσπαθήσω να συγκεντρώσω όλα τα σχετικά με 

το θέμα μας. Και κάτι ακόμα…»  
Η Ίρια τον παρατηρούσε καθώς εκείνος έγραφε βιαστικά σε μια λευκή 

σελίδα που στην κορυφή της δέσποζε το έμβλημα του μουσείου της 
Καρυσιανής. 

«Πάρε αυτό. Ο διευθυντής του Κυκλαδικού Κήρυκα είναι φίλος μου. Μου 
χρωστάει μια χάρη» είπε και της έβαλε το σημείωμα στην παλάμη.  

 
Βγαίνοντας από το γραφείο, η Ίρια κατηφόρισε τον δρόμο προς το λιμάνι 

νιώθοντας στο σακίδιό της το βάρος του βιβλίου, που έμοιαζε ένας μικρός 
σύνδεσμος στη σπασμένη αλληλουχία. Η παραμικρή πληροφορία για τη Δάρκο 
θα την πήγαινε ένα βήμα πιο πέρα, μέχρι να πάρει το κουράγιο που 
χρειαζόταν για να ξαναδεί παλιούς γνώριμους.  

Ανυπομονούσε να διαβάσει το βιβλίο. Ήθελε όμως ένα κατάλληλο μέρος. 
Θυμήθηκε το μικρό καφέ που είχε βρει στη χθεσινή της περιήγηση. Περπάτησε 
κατά μήκος του λιμανιού και στον ΟΤΕ έστριψε αριστερά. Προσπαθώντας να 



128                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

εντοπίσει το στενό, κοιτούσε ψηλά τις προσόψεις των κτιρίων, γι’ αυτό δεν 
είδε το κοριτσάκι παρά μόνο όταν έπεσε επάνω του.  

«Ζήτα και καμιά συγγνώμη!» έκανε ζόρικα η μικρή.  
«Συγγνώμη» ψέλλισε η Ίρια, έκπληκτη από τον τρόπο της. 
«Θέλεις να αγοράσεις κάτι;» ρώτησε το κορίτσι, που δεν θα ήταν πάνω από 

επτά χρονών, και πιάνοντάς την από το χέρι, την τράβηξε προς ένα κοντινό 
μαγαζί.  

«Καλομοίρα, έλα μέσα γρήγορα!» ακούστηκε μια γυναικεία φωνή, μια 
φωνή χωρίς πρόσωπο.  

Η μικρή ανασήκωσε τους ώμους ξεφυσώντας ταυτόχρονα, σαν για να 
εκφράσει τη διαμαρτυρία της. Χωρίς άλλη κουβέντα, χάθηκε πίσω από μια 
σειρά γκραβούρες και παλιά χαλκώματα. 

Η Ίρια συνέχισε τον δρόμο της ταραγμένη. Δεν είχε όμως κάποιο λόγο να 
νιώθει ταραχή, ένα μικρό παιδί ήταν. Ξέχασε το περιστατικό όταν πέντε λεπτά 
αργότερα βολευόταν στην αναπαυτική καρέκλα, μαγεμένη από τη θέα 
μπροστά της. Ο ήλιος, ένας μεγαλειώδης αστραφτερός δίσκος, στόλιζε με 
πετράδια τη θάλασσα μέχρι εκεί που έπιανε το μάτι. Η ατμόσφαιρα είχε τέτοια 
διαύγεια που της επέτρεπε να διακρίνει τον όγκο της Δάρκου απέναντι.  

Επιτέλους μπορούσε να μελετήσει το βιβλίο με την ησυχία της. Για αρχή, 
υπήρχε μια σειρά φωτογραφιών από την πρώτη, τη δικιά τους ανασκαφή, μια 
απεικόνιση των ευρημάτων που η Ίρια θυμόταν πολύ καλά. Τα 
συμπεράσματα, όπως σε κάθε περίπτωση έλλειψης γραπτών κειμένων για να 
στηριχτεί κανείς, ήταν πάντα υποθέσεις που αποκτούσαν επιστημονική 
οντότητα μόνο σε αντιπαράθεση με ευρήματα ανασκαφών της ίδιας περιόδου.  

Η Ίρια θυμήθηκε τις ατελείωτες συζητήσεις με τον Παντελή, τη μελέτη, 
τον ισχυρισμό πότε της μίας και πότε της άλλης θεωρίας. Από την αρχή της 
ανασκαφής, δεν έλειψε ο προβληματισμός σχετικά με τη σημασία των 
ορυχείων. Οι περιπτώσεις της Νάξου, της Σέριφου, της Σίφνου πιστοποιούσαν 
την εκμετάλλευση του ορυκτού πλούτου και τη συμβολή του στον Αιγαιακό 
πολιτισμό. Δεν ήταν τυχαίο ότι στον συγκεκριμένο χώρο υπήρχε μια 
πρωτοφανής εξέλιξη. Πλήθος οικισμών είχαν εντοπιστεί σχεδόν σε κάθε νησί, 
κατοικήσιμο ή όχι. Ο οψιανός της Μήλου, η σμύριδα της Νάξου, ο άργυρος της 
Σίφνου, το μάρμαρο της Πάρου αναγνωρίζονταν ως υλικά των ευρημάτων. 
Και μέσα σε όλα αυτά, η Δάρκος ήταν το μεγάλο ερωτηματικό. Ένα 
απομονωμένο νησί, μια απομονωμένη κοινωνία με τους δικούς της ρυθμούς. 
Ένα νησί που δεν είχε να επιδείξει παρά μεταγενέστερα ευρήματα, που είχαν 
οδηγήσει στο συμπέρασμα πως ήταν ακατοίκητο για πολλές χιλιετηρίδες, 



Σιωπηλή πέτρα          129 
_______________________________________________________________________________________________________________________________________________________________________________________________________________ 

 

 

μέχρις ότου οι πειρατές που λυμαίνονταν το Αιγαίο αναγνωρίσουν την αξία 
του ως κρυψώνα και ορμητήριο. Η εκμετάλλευση των ορυχείων είχε 
ξεκινήσει μόλις τον δέκατο ένατο αιώνα.  

Κοίταξε ξανά τις φωτογραφίες. Ο χρόνος και η ανθρώπινη εκμετάλλευση 
είχαν διαβρώσει τον γρανίτινο όγκο αλλοιώνοντας τα χαρακτηριστικά του 
τοπίου. Οι ανασκαμμένοι τάφοι της δεύτερης προσπάθειας είχαν αποτυπωθεί 
και αυτοί από τον φωτογραφικό φακό. Πόσο τυχαίο ήταν αλήθεια να βρεθούν 
οι τάφοι τόσο κοντά στη σπηλιά… Δεν υπήρχε όμως καμία αναφορά για το 
σημείο που την είχε οδηγήσει τότε ο Νικήτας, άγνωστο προφανώς σε όλους 
τους άλλους. Απέφυγε να σκεφτεί πού να βρισκόταν το ειδώλιο και 
στρέφοντας την προσοχή της στο κείμενο, διάβασε: 

«Τα μικρά στενόχωρα δωμάτια μέσα στο τείχος μαρτυρούν προχειρότητα 
κατασκευής. Το δάπεδο είναι ένα παχύ στρώμα φτιαγμένο από τα 
υπολείμματα των ογκόλιθων που χρησιμοποιήθηκαν για την κατασκευή του 
τείχους. Μέσα στα δωμάτια βρέθηκαν κομμάτια από σπασμένα σκεύη 
καθημερινής χρήσης. Σε πολλά σημεία υπάρχουν έντονα λείψανα φωτιάς. 
Βρέθηκαν απανθρακωμένοι σπόροι και δεκάδες βότσαλα που πιθανόν είχαν 
χρησιμοποιηθεί ως όπλα. Η όλη εικόνα της εγκατάλειψης και τα ίχνη φωτιάς 
οδηγούν στο συμπέρασμα πως ο βραχύβιος οικισμός δέχτηκε επίθεση που 
οδήγησε στη βιαστική εγκατάλειψή του. Τα βότσαλα μάς κάνουν να 
πιθανολογήσουμε εξωτερική επίθεση. Η τεχνοτροπία των ευρημάτων οδηγεί 
στο συμπέρασμα πως η εν λόγω οχύρωση δεν είχε γίνει από Κυκλαδίτες παρά 
από πρόσφυγες, ίσως του βορειοανατολικού Αιγαίου. Οι τάφοι που βρέθηκαν 
σε αρκετή απόσταση από την οχύρωση δεν έχουν οποιαδήποτε σχέση με αυτή. 
Πρόκειται για πέντε χωριστές ταφές οι οποίες υποδηλώνονται από ένα τύπο 
ξερολιθιάς σαν σήμα. Ανάμεσα στα κτερίσματα βρέθηκε πληθώρα οργάνων 
καλλωπισμού, τριχολαβίδες, σπάτουλες, ξέστρα, φιαλίδια που η πιθανή τους 
χρήση ήταν η διατήρηση ελαίου ή αρώματος, μαρμάρινα ειδώλια, πιθανώς ως 
αναθήματα στις συγκεκριμένες ταφές, ιδιότυπα περίαπτα καθώς και δύο 
αργυροί σφηκωτήρες»  

Μετά την εκτενή περιγραφή των ευρημάτων, που καταλάμβανε ένα 
μεγάλο μέρος του βιβλίου, ακολουθούσε το δια ταύτα της ανασκαφικής 
προσπάθειας.  

«Είναι αλήθεια παρακινδυνευμένο να χαρακτηρίσουμε τη Δάρκο ως άλλο 
ένα ιερό νησί; Οι πέντε τάφοι μαρτυρούν μια ιδιότυπη γυναικεία παρουσία σε 
έναν χώρο μυστηριακά ακατοίκητο. Μπορούμε να υποθέσουμε την αφιέρωσή 
τους στη Μητέρα-Θεά, που στο πρόσωπό της ενώνονται οι δυνάμεις της 



130                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

γέννησης, της γονιμότητας, του θανάτου και της αναγέννησης; Μήπως αυτός 
ήταν και ο λόγος της καταστροφής του προγεφυρώματος από τους 
Κυκλαδίτες; Η απόπειρα κατοίκησης του νησιού από βέβηλους ξένους επέσυρε 
τη μήνη τους; Δυστυχώς όμως η έλλειψη γραπτών μαρτυριών δεν μπορεί να 
υποκατασταθεί από τους ευσεβείς πόθους κα τη γόνιμη φαντασία». 

Η Ίρια ετοιμαζόταν να κλείσει το βιβλίο όταν το βλέμμα της έπεσε στο 
υπόμνημα με τις ευχαριστίες. Πρώτο ανάμεσα στα ονόματα βρισκόταν αυτό 
του Νικήτα Κώστογλου, γεωλόγου, διδάκτορα του Πανεπιστημίου του 
Μονάχου. Προτού οι αναμνήσεις σφίξουν σαν μέγγενη την καρδιά της, 
σήκωσε τα μάτια από το βιβλίο και κοίταξε τον όγκο της Δάρκου απέναντί 
της. Τώρα που την έβλεπε τόσο κοντά, ένιωσε να λιποψυχάει. Δεκαπέντε 
χρόνια ήταν πολλά, στη σκέψη όμως της επαφής με τους Κώστογλου ένας 
αρρωστημένος πανικός γέμιζε το μυαλό της.  

 
Καμιά εικοσαριά μέτρα πιο κάτω, η Αντριάνα Μάργαρη πάλευε να 

συμμαζέψει την κόρη της. Τώρα κοιτούσε την επτάχρονη Καλομοίρα κι 
αναρωτιόταν για τους νόμους της κληρονομικότητας. Πώς αλήθεια είχαν 
ταιριάξει στο πρόσωπο της κόρης της τα αγγελικά χαρακτηριστικά μαζί με όλη 
την ασχήμια του χαρακτήρα του Αντώνη;  

Τι της έφταιγε το παιδί; Αυτή παντρεύτηκε τον πρώτο που της έτυχε, 
πικαρισμένη που ο Νικήτας δεν ανταποκρίθηκε ποτέ στον έρωτά της. Από 
μικρή έτρεχε ξοπίσω του, και όταν εκείνος, φοιτητής πια, νοίκιασε την 
γκαρσονιέρα στην πολυκατοικία τους στην Καλλιθέα, σε κάθε ευκαιρία τού 
έδειχνε πώς ένιωθε. Στην αρχή πίστεψε πως ο Νικήτας ενδιαφερόταν. Τη 
βοηθούσε στα μαθήματα, της φερόταν τρυφερά. Η ευτυχία της όμως κράτησε 
πολύ λίγο, μόλις μέχρι εκείνη την καταραμένη μέρα που η παράξενη γυναίκα 
μπήκε στη ζωή τους.  

Ποτέ της δεν θα ξεχνούσε το πρόσωπο που είχε κοιτάξει με τόση λατρεία ο 
Νικήτας. Το ένα εκατοστό από αυτό το βλέμμα να της είχε χαρίσει, θα πετούσε 
στα σύννεφα. Αντί γι’ αυτό, την είχε διώξει κακήν-κακώς για να μείνει μόνος 
με την άγνωστη, που τελικά δεν ήταν άλλη από τη γυναίκα που 
απεικονιζόταν στις φωτογραφίες των ανασκαφών. Η Αντριάνα είχε 
αρρωστήσει από τη ζήλια της. Εκείνη την καταραμένη μέρα, ήταν απόλυτα 
σίγουρη πως πίσω από την πόρτα που έκλεισε σχεδόν στα μούτρα της, οι δυο 
τους έκαναν πράγματα που κοκκίνιζε και μόνο που τα σκεφτόταν.  

Από εκείνη την ίδια μέρα, ο Νικήτας είχε αλλάξει, έμοιαζε να βρίσκεται 
κάπου αλλού. Και η Αντριάνα ένιωθε την ανάσα της να χάνεται όσο 



Σιωπηλή πέτρα          131 
_______________________________________________________________________________________________________________________________________________________________________________________________________________ 

 

 

σκεφτόταν πως τα χείλη του είχαν φιλήσει εκείνη τη γυναίκα, τα χέρια του 
είχαν χαϊδέψει το σώμα της. Δεκατέσσερα χρόνια είχαν περάσει από τότε, 
όμως συνέχιζε να αναστατώνεται με αυτές τις σκέψεις. Ο Νικήτας είχε γίνει το 
απωθημένο της. Ίσως αν είχαν δημιουργήσει μια σχέση, να τον είχε 
απομυθοποιήσει. Ίσως αν ήταν ευτυχισμένος ο γάμος της, να μη τον 
σκεφτόταν πια.  

Αναστέναξε και κοίταξε την Καλομοίρα, που τη μιμήθηκε ακουμπώντας 
τον αγκώνα της στο πηγούνι. Τι της έφταιγε τώρα η μικρή; Έπρεπε να 
πληρώνει αυτή τα σπασμένα των γονιών της; Κι όμως, όταν κοίταζε την κόρη 
της, δεν έβλεπε ένα παιδί παρά έναν ενήλικο που η ζωή είχε στραπατσάρει.  

«Άντε! Πήγαινε να παίξεις στης Φωτεινής» της είπε κι η κόρη της έγινε 
ξανά παιδί, της χάρισε ένα αθώο χαμόγελο και χοροπηδώντας, χάθηκε στο 
σοκάκι δεξιά από το μαγαζί.  

 
Πίσω στο μουσείο της Καρυσιανής, ο Άρης Βινζηλαίος προσπαθούσε να 

πείσει τον εαυτό του να φανεί λογικός. Προς στιγμή κατόρθωσε να το κάνει, 
μετά όμως ο νους του έδωσε μία και ξεστράτισε ξανά. Δεν μπορούσε να 
πιστέψει πως στα πενήντα του χρόνια η καρδιά του θα χτυπούσε και πάλι. 
Συγχύστηκε με τον συναισθηματισμό του. Το καλό που σου θέλω, στρώσου στη 
δουλειά και ξέχασέ την, είπε μόνος του. Κανένας όμως δεν είναι καλός 
σύμβουλος για τον εαυτό του.  

Τώρα, καθώς έψαχνε στα αρχεία τις αναφορές των τριών τελευταίων 
δεκαετιών, ένιωσε τη θλίψη να τον πνίγει. Πότε θα έπαυαν να τον βασανίζουν 
οι τύψεις; Κάπου έφταιγε και ο ίδιος για τον χαμό του Παντελή. Θα μπορούσε 
να τον είχε σταματήσει τότε, δεν επέμεινε όμως. Δεκατέσσερα χρόνια 
αναρωτιόταν τι πραγματικά είχε συμβεί στη Δάρκο. Ο Αργύρης Κώστογλου… 
Σπουδαία προσωπικότητα, μα την πίστη του. Πώς κατόρθωναν ορισμένοι να 
βγαίνουν πάντα καθαροί; Το γνώριζε πως ο Κώστογλου έκανε βρομοδουλειές, 
τόσο καλά καλυμμένες όμως που προς τα έξω εκείνος κατάφερνε να δείχνει 
ένα αξιοσέβαστο μέλος της τοπικής κοινωνίας της Δάρκου. Στα εξηνταπέντε 
του απολάμβανε την οικογενειακή θαλπωρή, έχοντας μια γυναίκα σαν τη 
Μάρω, τον μεγαλύτερο γιο του επιστήμονα, και τον μικρότερο, τον Λαέρτη, 
μόνη του δεδομένη αδυναμία.  

Ο Άρης έσκυψε ξανά πάνω από τα χαρτιά του σημειώνοντας σε μια λευκή 
κόλλα τα σημαντικότερα απολεσθέντα ευρήματα. Ορισμένα από αυτά είχαν 
εντοπισθεί σε μουσεία του εξωτερικού. Για άλλα υπήρχαν έντονες φήμες πως 
είχαν βρει τη θέση τους σε ιδιωτικές συλλογές. Τι ειρωνεία αλήθεια! 



132                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Δεκαετίες πριν, παγκοσμίως χαρακτήριζαν τα κυκλαδικά ειδώλια ως 
αποκρουστικά, άκομψα αντικείμενα. Και μετά ξεκίνησε η παράνοια των 
αμφισβητούμενων μορφών. Ξαφνικά όλοι ήθελαν να έχουν από ένα. 
Τεχνοτροπίες και σχολές γλυπτικής βασίστηκαν στις δημιουργίες των 
Κυκλαδιτών τεχνιτών. Τα ειδώλια έγιναν το σήμα κατατεθέν του Κυκλαδικού 
πολιτισμού, με την αξία τους να ανεβαίνει ραγδαία στο χρηματιστήριο της 
τέχνης. Η λιτή τους πλαστικότητα, το μυστηριώδες πρόσωπο, οι 
αντικρουόμενες θεωρίες συνέβαλαν στη γοητεία τους. Πόσους αγώνες έπρεπε 
να κάνουν άραγε για να βρουν όσα είχαν χαθεί; Και να ήταν μόνο αυτά…  

 
Στην καφετέρια, κλασικό στέκι του στο λιμάνι της Χώρας, ο Αντώνης 

Λιόντος έριξε μια κλεφτή ματιά στο ρολόι του. Δεν ήθελε να νομίζουν οι 
φίλοι του πως φοβόταν την Αντριάνα. Σιγά μην τη φοβόταν, σκέφτηκε και 
γέλασε μέσα από τα δόντια του. Την κατάλληλη στιγμή είχε γίνει αυτός ο 
γάμος για να τον σώσει από τα σκατά. Γιατί σε κανέναν υπόνομο θα κατέληγε 
με αυτούς που είχε μπλέξει. Δεν βαριέσαι… Ο πρώτος ή ο τελευταίος ήταν που 
έπαιζε στον ιππόδρομο; Δεν θυμόταν πια πώς του είχε κολλήσει αυτή η 
συνήθεια -άμα περάσουν τα χρόνια, ορισμένα πράγματα προτιμάς να τα 
ξεχνάς. Το θέμα ήταν πως μια φορά αποδείχτηκε αρκετή, και μετά τον δέσανε. 
Η τύχη του πρωτάρη, του είχαν πει τότε, μα είχε γελάσει.. Ήξερε από άλογα, -
ο θείος του είχε μπόλικα-, τα αναγνώριζε τα κελεπούρια. Τότε όμως δεν ήξερε 
από βρώμικες συμφωνίες, ντοπαρίσματα και σικέ αγώνες. Όταν μπήκε για τα 
καλά στο παιχνίδι, πού να σταματήσει; Με τη δουλειά του δεν του έκανε κέφι 
να ασχοληθεί: γραφιάς σε μια υπηρεσία όγδοης διαλογής, ένας δημόσιος 
υπάλληλος. Ευτυχώς, μπορούσε να λουφάρει. Όταν βρισκόταν στον 
ιππόδρομο, ανέπνεε άλλον αέρα, η μυρωδιά των στάβλων τον ανέβαζε στα 
ουράνια.  

Οι δικοί του κουνούσαν το κεφάλι. Έτσι τον είχαν μεγαλώσει; Όταν είχε 
φύγει για την ανασκαφή στη Δάρκο, είχαν χαρεί -η τελευταία χαρά που τους 
είχε δώσει. Μετά πήρε την κάτω βόλτα. Δεν βαριέσαι! Δεν ήταν δικό του 
όνειρο να γίνει σκαφτιάς. Σιγά την ανασκαφή! Σε όλους είχε φέρει κακοτυχία. 
Ο Έξαρχος είχε πνιγεί, η Φρύνη πελαγοδρομούσε με εκείνον τον γελοίο 
τοπογράφο, η Κατερίνα ήταν για τα μπάζα. Όσο για την Ίρια, αυτηνής της 
άξιζε το τρελάδικο. Δεν θυμόταν από πού το είχε μάθει. Α, ναι! Από τη Φρύνη. 

Ντάλα μεσημέρι, το ούζο τού είχε θολώσει το μυαλό. Όχι και τόσο βέβαια 
για να μη θυμάται το τσουλί, που δεν ντράπηκε να τα ρίξει σε κάποιον με τα 
διπλά της χρόνια. Κι αυτόν τον είχε στα αζήτητα, του έκανε την παρθένα. 



Σιωπηλή πέτρα          133 
_______________________________________________________________________________________________________________________________________________________________________________________________________________ 

 

 

Σκοτούρα του! Από πορτοκαλιές είχε κι αλλού. Απλώνεις το χέρι, μαζεύεις. 
Γυναίκες, γεμάτος ο κόσμος. Κάπως έτσι δεν βρήκε κι αυτός τη δικιά του; Την 
έκοψε όταν ήρθε στη ρημαδουπηρεσία για ένα πιστοποιητικό, νόστιμη ήταν, 
βγήκαν το πρώτο ραντεβού κι όταν σιγουρεύτηκε πως η μικρή είχε χρήμα, 
βρήκε το γκανιάν του. 

Πέταξε ένα χιλιάρικο πάνω στο μεταλλικό τραπέζι και μ’ ένα στραβό 
χαμόγελο σηκώθηκε προσπαθώντας να διατηρήσει την ισορροπία του. 
Υποτίθεται πως σε μια ώρα είχε ξενάγηση. Κάποια δικαιολογία θα σκεφτόταν. 
Σιγά μην πήγαινε με τέτοιο πονοκέφαλο.  

 
Στο άνετο δικηγορικό του γραφείο στην επάνω μεριά της Χώρας, ο 

Αναστάσης Μπάρτζης προσπαθούσε να παρακολουθήσει τον πελάτη του, που 
φλυαρούσε χωρίς σταματημό. Από μέσα του όμως σκεφτόταν ότι παρά τα 
μεγαλόπνοα ρομαντικά του όνειρα όσο βρισκόταν ακόμη στα έδρανα της 
Νομικής, δεν τα είχε καταφέρει κι άσχημα. Ας ήταν καλά η πάγια αντιμισθία 
της Άβυρος Α.Ε., που η ξενοδοχειακή της μονάδα αποτελούσε το καμάρι του 
νησιού. Κι ας το χρωστούσε στον Αργύρη Κώστογλου…  

Δεν μετάνιωσε που δεν έφυγε για το εξωτερικό ακολουθώντας το 
παράδειγμα του Νικήτα. Στη σκέψη του παιδικού του φίλου, αναρωτήθηκε 
πόσο καιρό είχε να μάθει νέα του. Τι ξέγνοιαστοι καιροί, ειδικά εκείνο το 
τελευταίο καλοκαίρι πριν το Πανεπιστήμιο. Μετά οι δρόμοι τους χώρισαν, ο 
Νικήτας έγινε παράξενος, μονόχνοτος. Όχι πως ήταν ποτέ του ιδιαίτερα 
εκδηλωτικός. Στην εφηβεία τους, ο Αναστάσης ήταν αυτός που τον 
τσιγκλούσε. Ούτε που θα ξεχνούσε τότε που έκαναν μπανιστήρι στης 
σαλεμένης χήρας. Τρεις μέρες είχαν περάσει για να του ξαναμιλήσει ο 
Νικήτας.  

Προσποιούμενος ότι ακούει με ενδιαφέρον τον πελάτη του, ο Αναστάσης 
άνοιξε το συρτάρι του γραφείου του για να βρει το τηλέφωνο του Νικήτα στο 
Μόναχο.  

 
«Πάλι πιωμένος είσαι, Αντώνη;» ρώτησε ψυχρά τον άντρα της η Αντριάνα, 

κρύβοντας όπως πάντα την απελπισία της βαθιά μέσα της, εκεί που είχε 
παραχώσει και την οργή, την ανημποριά και την αυτολύπηση. Ίσως και να 
ήταν σφάλμα που είχαν φύγει από την Αθήνα, κι ας νόμιζε τότε πως έτσι θα 
ήταν καλύτερα.  

Εγκλωβισμένη τώρα σε μια πιο μαζεμένη κοινωνία με ένα παιδί επτά 
χρονών, είχε εγκαταλείψει πια τις προσπάθειες να συνετίσει τον άντρα της. 



134                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Απλά θα έκανε υπομονή. Ως πότε, δεν ήξερε. Μπορούσε, ας πούμε, να 
περιμένει μέχρι να μεγαλώσει η Καλομοίρα; Και τι θα άλλαζε; Σε δέκα χρόνια 
θα ήταν πιο εύκολο να της πει πως χωρίζει τον πατέρα της; Σε δέκα χρόνια 
όμως θα είχε πατήσει τα σαράντα δύο και θα είχε φάει τη ζωή της 
υπομένοντας τον Αντώνη. 

«Δεν με παρατάς ήσυχο! Μια μπουκιά είπα να φάω και να ξαπλώσω, κι 
αμέσως άρχισες τη μουρμούρα σου». Ο Αντώνης πέταξε τσαντισμένος το 
πιρούνι στο πάτωμα και σπρώχνοντας βίαια την καρέκλα του, βγήκε από την 
κουζίνα.  

Η Αντριάνα απόμεινε μονάχη, να παρατηρεί αδιάφορα μια μύγα που 
έφερνε βόλτες γύρω από το ψωμί. Δεν έκανε καμία κίνηση για να τη διώξει ή 
να σηκώσει το πιρούνι από το πάτωμα. Ένιωθε πολύ κουρασμένη. Πόση 
ανάγκη είχε από μια αντρική αγκαλιά, να χωθεί μέσα της, να κλείσει τα μάτια 
και να μπορέσει να γαληνέψει, για λίγο, μόνο για λίγο.  

Σκέπασε το πιάτο κι έκλεισε αθόρυβα πίσω της την πόρτα της κουζίνας. 
Καλύτερα να γύριζε στο μαγαζί παρά να καθόταν να περιμένει τον Αντώνη να 
ξυπνήσει. Με τα χίλια ζόρια τού είχαν βρει τη δουλειά στο τουριστικό 
γραφείο, έχοντας χιλιοπαρακαλέσει τον ξάδερφο της μητέρας της. Ως πότε θα 
έκαναν τα στραβά μάτια; Κάποια στιγμή θα τον έδιωχναν κι αυτοί και με το 
δίκιο τους.  

Έξω, η καλοκαιρινή μέρα έμοιαζε ατελείωτη. Ατελείωτες ήταν και οι ώρες 
της δικιάς της δουλειάς. Ορθοστασία και γερά νεύρα. Σε λίγο καιρό, οι 
τουρίστες θα γέμιζαν τα στενά της Καρυσιανής. Κι αυτή θα αναγκαζόταν να 
κλείνει το μαγαζί όλο και πιο αργά κάθε βράδυ. Το σχολείο είχε σχεδόν 
τελειώσει για την Καλομοίρα. Πώς θα την έκανε κι αυτήν καλά όλη τη μέρα; 
Τουλάχιστον δεν θα είχε τα διαβάσματα της μικρής. Πώς είχε μπλέξει σε 
αυτόν τον κυκεώνα; Η χειραφέτηση της γυναίκας τής έμοιαζε επιστημονική 
φαντασία.  

 
Ο Αναστάσης κλείδωσε πίσω του την πόρτα του γραφείου του. Δεν είχε 

καταφέρει να επικοινωνήσει με τον Νικήτα. Θα δοκίμαζε κάποια άλλη στιγμή. 
Κοιτάζοντας το ρολόι του διαπίστωσε ότι μόλις που τον έβγαζε ο χρόνος για 
το ραντεβού του στην Οινέσσα, στην άλλη άκρη του νησιού. Με τη δουλειά, 
έχανε τις μικρές χαρές. Δεν είχε καν τον χρόνο να απολαύσει τις ομορφιές της 
Καρυσιανής που τα ενετικά της μπαλκόνια φρουρούσαν το Αιγαίο. Σήκωσε τα 
μάτια ψηλά. Στεκόταν ακριβώς κάτω από το καφέ Κοχλίας με τα σπειροειδή 
κάγκελα που δικαίωναν το όνομά του. Είχε καταπληκτική θέα από εκεί πάνω. 



Σιωπηλή πέτρα          135 
_______________________________________________________________________________________________________________________________________________________________________________________________________________ 

 

 

Να απολάμβανε τώρα έναν παγωμένο καφέ κοιτάζοντας τη θάλασσα, 
προσπαθώντας να διακρίνει τη Δάρκο. Όχι πως φαινόταν από αυτό το σημείο. 
Η καλύτερη θέση για παρατήρηση ήταν ήδη πιασμένη. Κοίταξε καλύτερα. 
Μάλλον κάποια τουριστριούλα. Έμοιαζε απορροφημένη από το βιβλίο που 
διάβαζε, ενώ πού και πού, μάζευε πίσω από το αυτί μια τούφα που ξέφευγε 
από τα δεμένα της μαλλιά. Δεν μπορούσε να διακρίνει το πρόσωπό της.  

Το καλύτερο θα ήταν να τελειώσει με τις επαγγελματικές εκκρεμότητες 
και να πάει στη Δάρκο για το Σαββατοκύριακο. Πόσο καιρό είχε να δει τους 
γονείς του;  



136                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΔΕΚΑΕΝΝΙΑ  
 

Ο Αναστάσης έκλεισε τον χαρτοφύλακά του κι έτεινε το χέρι του στον 
υπεύθυνο του Oinessa Palace. Δεν υπήρχε κάτι βιαστικό για να επιστρέψει στο 
γραφείο του στη Χώρα. Τον είχε πιάσει μια γλυκιά νοσταλγία. Για τη Δάρκο, 
για τις ανέμελες μέρες που έτρεχαν με τον Νικήτα σαν τα αγριοκάτσικα. 

«Τι στο καλό» μουρμούρισε και πετώντας το σακάκι και τον χαρτοφύλακά 
του μέσα στο αμάξι, βρόντηξε την πόρτα και κοίταξε κατάματα τον ήλιο.  

Πού να βρει κανείς κάτι τέτοιο στην Αθήνα; Ο κόλπος της Οινέσσας 
απλωνόταν μεγαλειώδης κάτω από τα πόδια του. Στα αριστερά του, τα λεία 
βράχια σχημάτιζαν πλατώματα όπου μπορούσες να ξαπλώσεις ανενόχλητος 
από τα αδιάκριτα βλέμματα.  

Νιώθοντας τον ήλιο να ζεσταίνει όλο του το σώμα, ο Αναστάσης 
ακολούθησε το αμμουδερό μονοπάτι. Τα αμάραντα φύτρωναν ακατάστατα 
στον δρόμο του, σαν τσαμπιά στο χρώμα της λεβάντας. Η Δάρκος ήταν γεμάτη 
από αυτά τέτοια εποχή .Θυμόταν που μικρός είχε μια μανία να τα μαζεύει και 
να τα πηγαίνει –τεράστια μπουκέτα- στη μητέρα του. Κι εκείνη τον αγκάλιαζε 
γελώντας και του έλεγε πως έφτανε πια, θα έφευγαν αυτοί από το σπίτι για να 
βάλουν τα λουλούδια μέσα.  

Έφτασε στο πλάτωμα και κάθισε καρφώνοντας τα μάτια απέναντι. Από 
αυτό το σημείο, το νησί του φαινόταν ξεκάθαρα. Κι αυτό το χρωστούσε στο 
παράξενο σχήμα του, όπου η βορινή πλευρά του έμοιαζε με το κεφάλι μιας 
μαγκούρας που πλησίαζε την Οινέσσα ενώ το λιμάνι ,αν και στο ίδιο ύψος με 
τη Χώρα της Καρυσιανής, απείχε τη διπλάσια απόσταση.  

Έβγαλε τα παπούτσια του κι ανέβασε τα μανίκια του πουκάμισού του. 
Ευτυχώς που δεν φορούσε γραβάτα. Η ζέστη μεγάλωνε. Οι διακοπές των 
δικαστηρίων δεν θα αργούσαν, κι αν δεν του προέκυπτε κάτι έκτακτο, θα 
μπορούσε να κυκλοφορεί πιο άνετα. Προς το παρόν, του αρκούσε που ένιωθε 
τη ζεστασιά του βράχου κάτω από τα γυμνά του πέλματα. Έγειρε προς τα πίσω 
κι έκλεισε τα μάτια.  

“Θα σε δούμε στη Δάρκο αυτό το καλοκαίρι;” είχε ρωτήσει τον Νικήτα 
όταν είχαν τηλεφωνηθεί το Πάσχα. Όμως ο φίλος του είχε προβάλει για μια 
ακόμα φορά φόρτο εργασίας. “Καλά, διακοπές δεν κάνετε εσείς εκεί πέρα;” 
“Για μένα, η δουλειά μου είναι οι διακοπές μου” του είχε απαντήσει ήρεμα ο 
Νικήτας. 



Σιωπηλή πέτρα          137 
_______________________________________________________________________________________________________________________________________________________________________________________________________________ 

 

 

Ο Αναστάσης πάσχιζε να καταλάβει. Μέσα στα δέκα χρόνια της ξενιτιάς 
του φίλου του, συναντιόντουσαν σπάνια. Μια φορά είχε πάει να τον 
επισκεφτεί στο Μόναχο και μερικές ακόμα, μετρημένες στα δάχτυλα, ο 
Νικήτας είχε αφήσει τη Γερμανία για να γυρίσει στη Δάρκο. Η τελευταία φορά 
που τον είχε δει ήταν πριν τρία χρόνια, τότε που είχε έρθει στην Καρυσιανή 
για να του ζητήσει κάτι πολύ παράξενο. Το σπίτι και η γη στα Ξερολίθια από 
καιρό ανήκαν στον Αναστάση, γονική παροχή του πατέρα του, ένας τρόπος να 
γλιτώσει κάτι από τους δανειστές του. Ο Νικήτας είχε ζητήσει να τα αγοράσει, 
χωρίς όμως να μαθευτεί, και ο Αναστάσης δέχτηκε. Δεν ρώτησε τον λόγο, 
γνώριζε καλά πως μόνο όταν ένιωθε την ανάγκη, θα του έδινε κάποια 
εξήγηση ο φίλος του.  

Τώρα όμως, μέσα στη γαλήνη του τοπίου της Οινέσσας, ο Αναστάσης 
αναρωτήθηκε τι να είχε κάνει τον Νικήτα να κλειστεί τόσο στον εαυτό του. 
Εξωτερικά παρέμενε ο ίδιος, ο παιδικός του φίλος όπως τον θυμόταν. Μέσα 
του κάτι είχε αλλάξει, το απροσδιόριστο κάτι που είχε γεμίσει θλίψη τα μάτια 
του. Μήπως αυτό οφειλόταν στις άσχημες σχέσεις με τον πατέρα του; Έφερε 
στο μυαλό του το σκάνδαλο του ’82, την τραγωδία για τα μάτια της ωραίας 
Μάρως. Η μητέρα του Νικήτα δεν ήταν μια γυναίκα που μπορούσε να περάσει 
απαρατήρητη. Ακόμα κι ο Αναστάσης ήταν ερωτευμένος μαζί της στην 
εφηβεία του. Τι να είχε συμβεί τότε; Δεν γνώριζε από πρώτο χέρι, ήταν στην 
Αθήνα, όπως κι ο Νικήτας. Καμιά φορά αναρωτιόταν, θυμόταν το πανηγύρι 
στο Μοναστήρι, την αντιπαράθεση του αρχαιολόγου με τον Κώστογλου και το 
ανόητο φέρσιμο του Νικήτα, λες και όλοι εκείνοι ήταν δεμένοι με κάτι. Η 
υπόθεση είχε κλείσει, ένας άνθρωπος όμως είχε χάσει τη ζωή του. Καλύτερα 
να μην τα σκάλιζε. Λυπηρή, αλλά ξεχασμένη ιστορία.  

Το μονότονο γουργουρητό του θαλασσινού σκαριού, που έφτανε στα αυτιά 
του σαν το επαναλαμβανόμενο τραγούδι του γρύλου το καλοκαίρι, έκανε τον 
Αναστάση να ανοίξει τα μάτια. Δεν μπορούσε να διακρίνει το πρόσωπο του 
άντρα, ξεχώριζε πως ήταν γεροδεμένος, τίποτα περισσότερο. Κι αυτό του 
έφερε άλλη ανάμνηση, τον Αγαθάγγελο και τη βάρκα στην προβλήτα του 
μοναστηριού. Όταν ήταν πιτσιρίκια, τρύπωναν εκεί με τον Νικήτα, κι ο 
Αγαθάγγελος τους έβρισκε κουρνιασμένους, να κοιμούνται του καλού καιρού 
νανουρισμένοι από το ρυθμικό λίκνισμα. Όμως ο καλόγερος ποτέ του δεν 
τους μάλωσε παρά είχε πάντα ένα καλό λόγο να τους πει και κάτι να τους 
φιλέψει. Κανείς δεν ήξερε αν ήταν αλήθεια αυτό που λεγότανε, πως στην 
κοσμική του ζωή ήταν γιατρός και πως είχε καλογερέψει όταν έχασε γυναίκα 



138                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

και παιδί πάνω στη γέννα. Ένα ήταν το σίγουρο, πως η ζωή μπορούσε να σε 
πετάξει στο περιθώριο από τη μια στιγμή στην άλλη.  

Ο ήλιος βρισκόταν ψηλά. Ο Αναστάσης έριξε μια ματιά στο ρολόι του. Είχε 
μεσημεριάσει για τα καλά. Σηκώθηκε νωχελικά και πήρε να ανηφορίζει το 
μονοπάτι. Στρέφοντας μια ακόμη φορά προς τη θάλασσα, είδε το κόκκινο 
μπλε σκαρί να πλησιάζει τα βράχια. Ο άντρας στη βάρκα έδωσε ένα σάλτο, 
πήδηξε στη στεριά κι άρχισε να δένει επιδέξια το σχοινί στον πάσαλο που ήταν 
καρφωμένος στο πλάτωμα. Ο Αναστάσης απόμεινε να τον χαζεύει για λίγο. Η 
αντηλιά τον εμπόδιζε και πάλι να διακρίνει το πρόσωπό του. Μπορεί να ζούσε 
τόσα χρόνια στην Καρυσιανή, αυτό όμως δεν σήμαινε πως ήξερε και όλο τον 
κόσμο. Κουνώντας φιλικά το χέρι στον άντρα που τον κοιτούσε ακίνητος, 
στράφηκε ξανά και συνέχισε τον δρόμο του.  

 
Νωρίς το ίδιο απόγευμα, η Ίρια έβγαινε απογοητευμένη από το 

μισοσκότεινο ισόγειο που στέγαζε τον Κυκλαδικό Κήρυκα. Παρόλο που ο 
διευθυντής φάνηκε πρόθυμος να την εξυπηρετήσει, δεν της είχε πει τίποτα 
παραπάνω από όσα ήδη γνώριζε. Σφίγγοντας το σακίδιο στην αγκαλιά της, 
άρχισε να κατεβαίνει τα σκαλιά που έβγαζαν στο λιμάνι. Το χρώμα του 
ουρανού έμοιαζε με τα τριαντάφυλλα στον κήπο της Σύρου, πορτοκαλί με 
πινελιές στην απόχρωση του μενεξέ. Κοντοστάθηκε και πήρε μια βαθιά ανάσα 
νομίζοντας πως θα οσφριζόταν την ευωδιά των λουλουδιών, αρνούμενη 
όμως να παραδεχτεί πως νοσταλγούσε το νησί της. Μετά πήρε αποφασιστικά 
τον δρόμο που θα την έβγαζε στην ταβέρνα όπου θα την περίμενε ο Άρης 
Βινζηλαίος για να της κάνει το τραπέζι.  

Η ταβέρνα ο Αποστόλης, πέρα από τα θαλασσινά που η φήμη τους έφτανε 
μέχρι το εξωτερικό, είχε να προσφέρει και μια καταπληκτική θέα. Η Ίρια 
καλοδέχτηκε τη διπλή απόλαυση. Χαλαρωμένη, πετούσε κομμάτια ψωμιού 
στη θάλασσα ακριβώς από κάτω, κάνοντας χάζι τους κέφαλους που 
μαζευόντουσαν σε λαίμαργα κοπάδια. 

«Μου φαίνεται πως δεν με προσέχεις» της είπε ο Άρης έχοντας τη διάθεση 
να την πειράξει. 

Η Ίρια γνώριζε το παιχνίδι παρόλο που νόμιζε πως από καιρό είχε 
λησμονήσει τους κανόνες του. Από την πρώτη στιγμή είχε αντιληφθεί το 
ενδιαφέρον του Άρη. Η δική της καρδιά όμως έμοιαζε με χορταριασμένο κήπο 
όπου δύο μοναχικά φυτά πάλευαν να επιβιώσουν. Τα δικά της λουλούδια τα 
πότιζε πίκρα, κι αυτά, αντί να μαραθούν, θέριευαν ανάμεσα στα αγκάθια. Ο 



Σιωπηλή πέτρα          139 
_______________________________________________________________________________________________________________________________________________________________________________________________________________ 

 

 

Άρης ήταν φίλος του Παντελή, κι ίσως αυτός να ήταν ο λόγος που ένιωθε μια 
γλυκιά συμπάθεια για τον άντρα απέναντί της.  

«Ίσα ίσα, άκουσα πολύ καλά. Αν θέλεις, μπορώ να σου τα επαναλάβω, 
ακριβώς όπως μου τα είπες: πάντα κάτι σε προβλημάτιζε στη δεύτερη 
ανασκαφή».  

«Σε πιστεύω, παραδίνομαι» της γέλασε εκείνος παίρνοντας τα χέρια της 
στα δικά του. 

Η Ίρια ένιωσε αμήχανα. Ήταν ευπρόσδεκτη αυτή η επαφή, δεν ήθελε 
όμως να δώσει ψεύτικες ελπίδες. 

Ο Άρης, σαν να κατάλαβε, τράβηξε τα χέρια του και το πρόσωπό του έγινε 
ξανά σοβαρό. 

«Όλα συνηγορούν στο να υποθέσουμε πως επρόκειτο για ένα σημείο 
λατρείας, το οποίο όμως βρισκόταν πού;» συνέχισε, σαν να μην είχε 
μεσολαβήσει οτιδήποτε. 

Η Ίρια σκέφτηκε πως αν κάποιος έψαχνε προσεκτικά, θα είχε βρει ήδη τη 
σπηλιά. Θυμήθηκε τα άγρια κλαδιά που έφραζαν την είσοδο, τα κλαδιά που 
είχαν χαράξει το δέρμα της και ασυναίσθητα ψηλάφισε το χέρι της, σαν για να 
βρει μια πληγή που είχε κλείσει από χρόνια.  

«Κρυώνεις;» τη ρώτησε ανήσυχος ο Άρης.  
«Όχι! Σε ακούω». 
«Σκεφτήκαμε τον Ζα, στη Νάξο. Αρχίσαμε να ψάχνουμε για μια σπηλιά, 

που όμως δεν βρήκαμε. Μπορεί να υπήρχε, μπορεί και να μην υπήρξε ποτέ. 
Μπορεί η είσοδος να φράχτηκε ή η οροφή να γκρεμίστηκε γεμίζοντας την 
κοιλότητά της. Μπορεί να υπήρχε κάποια σχέση με τα ορυχεία. Κανένας δεν 
ξέρει. Τα ορυχεία κοντεύουν να αραχνιάσουν, κι εμείς δεν μπορούμε να 
κάνουμε τίποτα. Και να ερευνήσουμε τι; Κανένας δεν βρήκε ποτέ κάτι στις 
στοές». 

Κανένας εκτός από τον Νικήτα, σκέφτηκε η Ίρια. Δεν θα μιλούσε όμως για 
τη σπηλιά στον Άρη. Θα αποφάσιζε τι θα έκανε μόνο όταν θα βρισκόταν πια 
στη Δάρκο. Κι έτσι, η συζήτηση γύρισε σε δεκάδες τετριμμένα και συνεχίστηκε 
μέχρις ότου ο Άρης τη συνόδευσε έξω από το δωμάτιο που είχε νοικιάσει.  

«Θα σε δω αύριο;» τη ρώτησε καθώς έσκυβε και τη φιλούσε στο μάγουλο. 
«Δεν θα μείνω για πολύ ακόμα. Το ξέρεις πως η Δάρκος με περιμένει».  
«Σε περιμένει όμως, Ίρια;» της είπε κοιτάζοντάς τη βαθιά στα μάτια.  
«Ναι! Με περιμένει. Κι ας μην το γνωρίζει ακόμα» του απάντησε κι 

ανέβηκε τα λίγα σκαλοπάτια που τη χώριζαν από το μικρό της δωμάτιο.  
 



140                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Οι δρόμοι της Καρυσιανής ήταν έρημοι, σκοτεινοί, και μόνο τα φώτα του 
λιμανιού σκόρπιζαν κίτρινες ανταύγειες πάνω από τα σκούρα νερά. Το νησί 
κοιμόταν, οι μικρές ώρες της νύχτας υποτίθεται πως έφερναν γαλήνη και 
ξεκούραση.  

Στο σπίτι του Αντώνη και της Αντριάνας, η φωνή του μικρού κοριτσιού 
έσπασε την ησυχία της νύχτας.  

«Μαμά!» τσίριξε η Καλομοίρα κάνοντας την Αντριάνα να πεταχτεί 
τρομαγμένη στον ύπνο της.  

Δίπλα της ο Αντώνης ούτε που κουνήθηκε. Αν δεν άκουγε τη ρυθμική του 
ανάσα, θα μπορούσε να πιστέψει πως ο Θεός την είχε απαλλάξει από τις 
αμαρτίες του. Ευσεβείς πόθοι. Δεν έπρεπε να σκέφτεται έτσι για τον άντρα της. 
Όμως, γιατί ξανά αυτή; Λες και το παιδί το είχε κάνει μόνη της και ο άντρας 
πλάι της δεν είχε καμιά συμμετοχή.  

Με τεντωμένα αυτιά έμεινε για λίγο ασάλευτη, ελπίζοντας να κοιμηθεί η 
Καλομοίρα. Τα βλέφαρά της βάραιναν, κόντευαν να σφαλίσουν, τα μέλη της 
προσπαθούσαν να ξαναγυρίσουν στην αταραξία του ύπνου. Δεν ήθελε να 
σηκωθεί. Κι όμως, τελικά πίεσε τα πόδια της να υπακούσουν την εντολή της, 
ώσπου τα ένιωσε να χώνονται μέσα στις μαλακές παντόφλες και να 
σηκώνουν το βάρος του σώματός της.  

Προσπαθώντας να προσανατολιστεί χωρίς να ανάψει το φως, βγήκε στον 
διάδρομο. Μόλις που συγκρατήθηκε να μην ουρλιάξει καθώς είδε τη φιγούρα 
μπροστά της. Άπλωσε το χέρι και πάτησε τον διακόπτη. Το χλωμό βοηθητικό 
φως έκανε ορατό το αναστατωμένο πρόσωπο της Καλομοίρας. Τα πυκνά 
σγουρά της μαλλιά θύμισαν στην Αντριάνα τον εαυτό της παιδί.  

Η μικρή έτρεξε στην αγκαλιά της και η Αντριάνα ένιωσε την καρδιά του 
φοβισμένου παιδιού να χτυπάει ξέφρενα πάνω της. Ποτέ της δεν θα άντεχε να 
της συμβεί κάτι κακό.  

«Ησύχασε, καλή μου. Γιατί τρόμαξες;» 
«Είδα πως κάποιος είχε έρθει και πήρε τον μπαμπά μαζί του».  
«Έλα, χαζούλα! Ο μπαμπάς κοιμάται».  
Τα αναφιλητά της Καλομοίρας έπαψαν επιτέλους, κι ο ύπνος σφράγισε 

ξανά τα μάτια της. Βαδίζοντας αργά για να μην την ανησυχήσει, η Αντριάνα 
την έβαλε στο κρεβάτι της και ξάπλωσε δίπλα της σαν να ήθελε να την 
προστατέψει από τους εφιάλτες που παραφυλούσαν.  

 
Η Ίρια ήξερε πως ονειρευόταν, πως έβλεπε όνειρο μέσα στο όνειρό της. Η 

θάλασσα που απλωνόταν μπροστά της την καλούσε σαν μια σειρήνα. Μα η 



Σιωπηλή πέτρα          141 
_______________________________________________________________________________________________________________________________________________________________________________________________________________ 

 

 

ίδια είχε ορκιστεί πως ποτέ της δεν θα ξαναέμπαινε στο νερό, δεν θυμόταν 
όμως τον λόγο. Σε κάποιον είχε κάνει κακό η θάλασσα. Κάποιον που 
αγαπούσε. Μια φωνή τής έλεγε να μην μπει στο νερό, κι αυτή απάντησε πως 
ήταν ένας παιδιάστικος φόβος. Τι είχε το νερό; Ήταν πεντακάθαρο, διαυγές, 
ένα κρύσταλλο που μπορούσες να δεις μέχρι τον πυθμένα του. Το νερό τής 
έφτανε μέχρι τα γόνατα, δροσερό, καλόδεχτο στη ζέστη της ημέρας που 
μεγάλωνε. Προχώρησε αργά αναδεύοντας την ήρεμη επιφάνειά του με τις 
παλάμες της. Το νερό τής είχε φτάσει στη μέση, δεν υπήρχε λόγος να φοβάται, 
η ακτή ήταν δίπλα της. Με το παραμικρό θα έβγαινε αμέσως έξω. Τα πόδια της 
πάτησαν αποφασιστικά την άμμο κι έπειτα, με μια ώθηση, άφησε το σώμα της 
ελεύθερο. Τι ανόητες φοβίες τη βασάνιζαν! Ορίστε, τίποτα δεν είχε συμβεί. 
Γύρισε ανάσκελα και τα μαλλιά της αναδεύτηκαν σαν υγρά φύκια κι 
απλώθηκαν γύρω από το κεφάλι της. Έκλεισε τα μάτια κι αφέθηκε να πλέει 
χαλαρώνοντας, απαγορεύοντας στις σκέψεις να τη βασανίζουν άλλο. Ξαφνικά 
ένιωσε την αλυσίδα στον λαιμό της να ταλαντεύεται, σαν κάποιος να την 
τραβούσε. Τρόμαξε κι ανοίγοντας απότομα τα μάτια, γύρισε μπρούμυτα. Τότε 
είδε το φουσκωμένο σώμα του άντρα να έρχεται απειλητικό καταπάνω της. 
Προσπάθησε να πάρει ανάσα, μα το νερό, σαν ένα ψυχρό δηλητήριο, γέμισε το 
στόμα της και τα ρουθούνια της. Πάλεψε να ξεφύγει από το άψυχο κορμί, 
όμως το κουφάρι σαν να είχε κολλήσει επάνω της, τη συνόδευε σε κάθε της 
κίνηση, τόσο κοντά της που δεν μπορούσε να το αγνοήσει άλλο. Τα μπλε 
μάτια την κοιτούσαν παγωμένα, ενώ δυο βαθιές χαραγματιές αυλάκωναν το 
δίχως ζωή πρόσωπο.  

Ουρλιάζοντας, ανακάθισε στο κρεβάτι. Τύλιξε τα χέρια γύρω από τα 
μπράτσα της, ακουμπώντας το κεφάλι στα γόνατα. Φοβόταν να σηκώσει το 
βλέμμα, μήπως εκείνα τα μάτια την κοιτάξουν το ίδιο παγωμένα από κάπου. 
Καθώς η ανάσα της έβρισκε αργά τον φυσιολογικό της ρυθμό, άπλωσε το χέρι 
κι άναψε το μικρό φωτιστικό. Δεν υπήρχε κανείς και τίποτα. Βρισκόταν μόνη 
σε ένα άγνωστο δωμάτιο, τόσο μόνη που ακόμα και τα φαντάσματα την είχαν 
εγκαταλείψει. 



142                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΙΚΟΣΙ 
 
Ο Αναστάσης ανασηκώθηκε από το κρεβάτι προσέχοντας να μην ξυπνήσει 

τη γυναίκα δίπλα του. Χαμογέλασε στη σκέψη ότι η νεαρή αντίδικος τον είχε 
βγάλει από τη ρουτίνα του για μερικές ώρες. Μετά την έντονη λογομαχία του 
προηγούμενου απογεύματος με την κομψή δικηγόρο για το επίδικο κτήμα, της 
είχε προτείνει μια ξενάγηση στο νησί για να κατευνάσει τα πνεύματα. 
Κατέληξαν σε ένα καλαίσθητο εστιατόριο στις παρυφές της Χώρας και από 
εκεί στο ξενοδοχείο της. Σε λίγο εκείνη θα έφευγε για την Αθήνα, χωρίς 
εκατέρωθεν μάταιες υποσχέσεις. Ίσως κάποτε συναντιόντουσαν ξανά, σε 
αυστηρά επαγγελματικά πλαίσια.  

Ντύθηκε αθόρυβα, άφησε ένα σύντομο σημείωμα και βγήκε από το 
δωμάτιο. Ήταν πολύ νωρίς, η Καρυσιανή κοιμόταν ακόμα. Ανάσανε τον υγρό 
αέρα και πήρε το ανηφορικό δρομάκι πίσω από την αγορά που τον έβγαζε 
στην πάνω συνοικία της Χώρας. Το παλιό διώροφο που είχε αγοράσει και 
ανακαινίσει, του είχε κοστίσει μια μικρή περιουσία. Πολύ λιγότερο πάντως 
από την πραγματική του αξία, κι αυτό χάρη στα μυστικά του επαγγέλματος. 
Επί ένα χρόνο, το σπίτι δεν είχε παρά τα βασικά έπιπλα. Η αγάπη του για τις 
αντίκες τον είχε οδηγήσει στο μαγαζί της Αντριάνας, που μόλις είχε ανοίξει. 
Τη θυμόταν εκείνη τη μέρα.  

Είχε μπει στο μαγαζί χωρίς να την αναγνωρίσει. Δεν ήξερε καν πως εκείνη 
έμενε στο νησί. Δεν την είχε σκεφτεί χρόνια, για ποιο λόγο άλλωστε; Όλες του 
οι αναμνήσεις από την Αντριάνα ήταν μιας κακομαθημένης μικρής που τα 
καλοκαίρια μπλεκόταν στα πόδια τους. Τον Νικήτα δεν τον άφηνε σε χλωρό 
κλαδί. Όπου πήγαινε, από πίσω αυτή. Κάθε δεύτερο καλοκαίρι, ερχόταν στη 
Δάρκο με τη μητέρα της τουλάχιστον για ένα μήνα, κι ο Αναστάσης μετρούσε 
τις μέρες, τις έσβηνε από το ημερολόγιο σαν τον φαντάρο, μέχρι να περάσει ο 
μήνας, και να ησυχάσουν από το άχαρο κορίτσι με τα μαλλιά σαν αφρικανού 
φύλαρχου και τα σιδεράκια στα δόντια. Ξυπόλητη, έτρεχε ξοπίσω τους 
κλαψουρίζοντας που δεν την έπαιρναν στα παιχνίδια τους. Ο Νικήτας ήταν 
πιο ανεκτικός μαζί της, ίσως γιατί οι μανάδες τους είχαν μεγαλώσει σε 
απέναντι σπίτια στην Καρυσιανή. Ο Αναστάσης με το ζόρι κρατιόταν να μην 
την πάρει με τις πέτρες.  

Με γυρισμένη την πλάτη, εξέταζε ένα παλιό λαβομάνο στο χρώμα της 
λεβάντας. Η γυναικεία φωνή πίσω του τον ξάφνιασε. “Είναι εξαιρετικό 
κομμάτι. Του 1890. Εκατό χρόνια, μου είπε η γιαγιά, έκλαιγε όταν μου το 



Σιωπηλή πέτρα          143 
_______________________________________________________________________________________________________________________________________________________________________________________________________________ 

 

 

πούλαγε”. Η στυγνότητα του επαγγέλματος τον προκάλεσε να της απαντήσει 
πως όλοι είχαν μια πονεμένη ιστορία να διηγηθούν. Με ένα ειρωνικό 
χαμόγελο, είχε στραφεί να αντικρίσει την κάτοχο της φωνής. Απόμειναν και 
οι δύο να κοιτάζονται προσπαθώντας να θυμηθούν. Η χειραψία κράτησε 
παραπάνω από το τυπικό. Το μόνο που είχε μείνει ίδιο από την αλλοτινή 
ανάμνηση ήταν τα μακριά σγουρά μαλλιά, όμως τώρα πλαισίωναν αρμονικά 
το πρόσωπό της που έμοιαζε λείο σαν το λαβομάνο που κρατούσε ακόμα στα 
χέρια του. Τα αμυγδαλωτά της μάτια τον κοιτούσαν με ενδιαφέρον. Είδε τη 
βέρα στο χέρι της. Τη ρώτησε αν παντρεύτηκε. Ναι, ο γάμος της όμως δεν ήταν 
αυτό που περίμενε. Παρόλο που η κοινωνία της Καρυσιανής δεν είχε να 
επιδείξει πληθώρα διαζυγίων, ο Αναστάσης είχε μάθει να αναγνωρίζει την 
απογοήτευση στο γυναικείο βλέμμα, τα όνειρα που έμειναν ανεκπλήρωτα, τα 
φτερά που τσάκισαν τον Ίκαρο στη θάλασσα. “Ο Νικήτας ακόμα να 
παντρευτεί” της είπε εντελώς παρορμητικά. Το χαμόγελο χάθηκε από το 
πρόσωπό της αφήνοντάς το άδειο, ανέκφραστο. “Τυχερά είναι αυτά” 
περιορίστηκε να του απαντήσει. “Κι εσύ;” “Μάχομαι των συμφερόντων των 
πτωχών πλην τιμίων” της είπε με αυτοσαρκαστική διάθεση. “Κατά τα άλλα 
μένω πιστός στην αρχή της ελευθερίας του ατόμου”. Το χαμόγελο επέστρεψε 
στο πρόσωπό της. Τη διασκέδαζε, ναι. Οι έξυπνες ατάκες πάντα χάριζαν 
πόντους. “Πώς και δεν συναντηθήκαμε μέχρι τώρα;” “Δεν είναι μήνας που 
ήρθαμε. Τρεχάματα, το σπίτι ήθελε βάψιμο και μερεμέτια, να νοικιάσω το 
μαγαζί, το εμπόρευμα, ξέρεις”. Το διάστημα που κι αυτός πηγαινοερχόταν 
στην Αθήνα για ενημέρωση πάνω στα συστήματα πληροφορικής, σκέφτηκε, 
και τότε άκουσε την πόρτα πίσω του να ανοίγει. Στράφηκε και είδε τον άντρα 
και το μικρό παιδί. “Αναστάση, να σου γνωρίσω τον άντρα μου, τον Αντώνη”. 
“Χάρηκα” μουρμούρισε μέσα από τα δόντια του εκείνος και κατευθύνθηκε 
προς το ταμείο, άνοιξε το συρτάρι, κάτι πήρε, και μετά χάθηκε στο βάθος του 
μαγαζιού. Το κοριτσάκι είχε κρυφτεί πίσω από τη φούστα της μητέρας του. “Κι 
αυτή είναι η κόρη μου” την είχε συστήσει αμήχανα. “Καλομοίρα, τι σου έχω 
μάθει;” Η μικρή όμως έμενε πεισματικά στη θέση της. Ο Αναστάσης είχε 
κατατάξει τον γάμο στους αμετάκλητα καταδικασμένους. Ο σύζυγος έμοιαζε 
με ον από άλλον πλανήτη. Τι του είχε βρει άραγε; Περί ορέξεως… Ξαφνικά δεν 
ήθελε να μείνει άλλο εκεί μέσα. Η παρουσία του άντρα τον έκανε να νιώθει 
αντιπάθεια και οργή. Έβγαλε το πορτοφόλι και με το ζόρι συγκράτησε τον 
εαυτό του από το να πληρώσει παραπάνω χρήματα για το λαβομάνο.  

Από τότε είχαν περάσει δύο χρόνια. Δύο χρόνια έβλεπε στην Αντριάνα μια 
γυναίκα που υπέφερε και υπέμενε με αξιοπρέπεια. Δύο χρόνια περνούσε από 



144                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

το μαγαζί της, έστω και απλά για μια καλημέρα. Εκείνη τον ρωτούσε πάντα 
για τον Νικήτα, σαν να περίμενε τον πρίγκιπα που θα ξυπνούσε την ωραία 
κοιμωμένη. Μιλούσαν για μικροπεριστατικά από τα παιδικά χρόνια, για 
καθημερινά ανώδυνα πράγματα. Τι άλλο μπορούσε να της πει; Πως τον 
εκνεύριζε η υπομονή της; Πως ήθελε να την ταρακουνήσει, να την κάνει να 
ξυπνήσει, να τη χαστουκίσει για να συνέλθει, και μετά να την πάρει στην 
αγκαλιά του; Γιατί βαυκαλιζόταν να δίνει στον εαυτό του τον ρόλο του 
αγγέλου τιμωρού και προστάτη; 

Ο Αναστάσης έφτιαξε έναν καφέ και βγήκε στο μπαλκόνι του σπιτιού του. 
Τα ασπροβαμμένα κτίσματα της Καρυσιανής σχημάτιζαν μια έλλειψη έχοντας 
σαν αφετηρία την ώχρα της ενετικής συνοικίας, ενώ οι τρούλοι των 
εκκλησιών έμοιαζαν να απευθύνουν δέηση στον αψεγάδιαστο ουρανό. Στα 
αριστερά του η Δάρκος καλυπτόταν από ένα πούσι αρκετά συνηθισμένο αυτή 
την εποχή του χρόνου, αδιαπέραστη σαν τους ανθρώπους της. Η Δάρκος είχε 
υποστεί μόνο τις αλλαγές που είχε φιλτράρει η σκληρή θέληση του Αργύρη 
Κώστογλου. Τον απεχθανόταν αυτόν τον άνθρωπο, που είχε γίνει η αιτία της 
οικονομικής καταστροφής του πατέρα του. Έσβησε το τσιγάρο του 
εκνευρισμένος που χαλούσε την ομορφιά της ημέρας με τις σκέψεις του 
Κώστογλου και του γάμου της Αντριάνας κι ετοιμάστηκε να βγει.  

 
Έξω η μέρα είχε πάρει να χαράζει όταν ο Αντώνης άπλωσε το χέρι του στο 

άδειο μαξιλάρι κι αμέσως πετάχτηκε όρθιος ψάχνοντας το μισοσκόταδο του 
δωματίου. Πού βρισκόταν η γυναίκα του; Στιγμές σαν αυτή την ήθελε ερωτικά 
για να επιβεβαιώσει πως υπήρχε, πως ήταν ο άντρας της, πως ήταν δικιά του. 
Για μια στιγμή το μυαλό του μπλόκαρε. Πού είχε πάει; Το δωμάτιο ήταν άδειο, 
το σπίτι ήσυχο. Ούτε τι ώρα ήταν δεν ήξερε, όπως δεν θυμόταν τι ώρα είχε 
γυρίσει το προηγούμενο βράδυ και πόσο μεθυσμένος ήταν. Θυμόταν μόνο πως 
ήθελε να κάνουν έρωτα κι εκείνη τον απέκρουσε. Γι’ αυτό δεν βρισκόταν στο 
κρεβάτι; Τον σιχαινόταν; Είχε βρει άλλον; Θα τον παρατούσε; Εκείνος ο 
δικηγόρος τής γέμιζε τα μυαλά φούμαρα. Σωστά δεν είχε συμπαθήσει τη 
μούρη του από την πρώτη στιγμή που τον συνάντησε.  

Σηκώθηκε παραπατώντας και φωνάζοντας το όνομα της Αντριάνας. Την 
είδε στον διάδρομο ντυμένη σαν να ετοιμαζόταν να φύγει ή σαν να έμπαινε 
μόλις εκείνη τη στιγμή στο σπίτι.  

«Πού ήσουνα;» τη ρώτησε πιάνοντάς την από το μπράτσο. 
«Πουθενά».  
«Λέμε και ψεμματάκια τώρα;» 



Σιωπηλή πέτρα          145 
_______________________________________________________________________________________________________________________________________________________________________________________________________________ 

 

 

Του άρεσε όταν την ένιωθε να φοβάται. Του άρεσε πιο πολύ όταν πίεζε τη 
σάρκα της και την έβλεπε να μορφάζει από τον πόνο. Ερεθιζόταν.  

«Αντώνη, στο δωμάτιο του παιδιού ήμουνα! Έβλεπε εφιάλτες. Ούτε εγώ 
κοιμήθηκα καλά».  

«Και πού πας πρωί-πρωί; Ακόμα δεν ξημέρωσε. Μήπως έχεις καμιά 
μυστική συνάντηση;» 

«Στο μαγαζί πάω» αναστέναξε η Αντριάνα. 
«Από τώρα; Ξέρω εγώ πού πας. Να συναντήσεις τον ομορφονιό τον 

δικηγόρο. Να του πεις τα παράπονά σου, να σε συμβουλέψει και να σε 
παρηγορήσει» είπε με φωνή που όλο και δυνάμωνε, για να καλύψει τον θυμό 
από τη δική του αποτυχία.  

«Είσαι τρελός».  
«Ποιον λες τρελό;» την ταρακούνησε ενώ εκείνη πάλευε να ξεφύγει. 
Την έφτασε λίγο πριν την πόρτα, την τράβηξε από τα μαλλιά και τη γύρισε 

προς το μέρος του. Δεν του άρεσε ο τρόπος που τον κοιτούσε, τον θύμωνε 
ακομα περισσότερο. Έχοντας χάσει τον έλεγχο, σήκωσε το χέρι του και τη 
χτύπησε στο πρόσωπο. 

«Σε μισώ!» του φώναξε η γυναίκα του και ξεφεύγοντας λαχανιασμένη, 
του έκλεισε την πόρτα κατάμουτρα.  

 
Η κακή διάθεση δεν είχε εγκαταλείψει τον Αναστάση ούτε και τώρα που 

κατηφόριζε τα ασβεστωμένα στενά της Χώρας. Απροσδόκητα, νοσταλγούσε τα 
χρόνια της εφηβείας του, τα ξένοιαστα χρόνια. Παρόλο που είχε συμβιβαστεί 
με την πραγματικότητα της δουλειάς του, έπιανε τον εαυτό του να δυσφορεί 
με τους πελάτες, τις υποθέσεις, τα δικαστήρια και τις στρεβλές αλήθειες. 
Τέτοιες στιγμές, ήθελε να ξαναγυρίσει στην αθωότητα, στην ακινησία του 
δικού του νησιού. Η Δάρκος που θυμόταν βέβαια δεν υπήρχε. Ο ιδιοκτήτης του 
Oinessa Palace ολοκλήρωνε την κατασκευή μιας μικρότερης πανομοιότυπης 
μονάδας εκεί. Οι ανασκαφές στο νησί είχαν προσελκύσει αρκετό κόσμο. Και 
κάθε καλοκαίρι καινούρια μαγαζιά άνοιγαν για τη σύντομη σεζόν ώσπου να 
βυθιστούν ξανά στον λήθαργο του χειμώνα, ενός χειμώνα που δεν χαριζόταν 
σε κανέναν. 

Χωρίς να το καταλάβει, έφτασε έξω από το κλειστό μαγαζί της Αντριάνας. 
Από ένστικτο, πλησίασε το πρόσωπό του στο τζάμι και κοίταξε μέσα. Την είδε 
σκυμμένη πάνω από το γραφείο. Χτύπησε το τζάμι, η ακινησία της όμως τον 
έκανε να υποθέσει πως δεν τον άκουσε. Αποφάσισε να ξαναπεράσει πιο αργά.  



146                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Έστριψε δεξιά και βγήκε στο λιμάνι. Ο κόσμος που κυκλοφορούσε ήταν 
ελάχιστος. Το καραβάκι που έκανε την τοπική σύνδεση με τη Δάρκο περίμενε 
καρτερικά τους υποψήφιους πελάτες. Για μια στιγμή ένιωσε τον πειρασμό -
δυο βήματα τον χώριζαν-, όμως, σαν από ένστικτο, έκανε μεταβολή και 
τρέχοντας σχεδόν, βρέθηκε και πάλι έξω από το παλαιοπωλείο. Χτύπησε ξανά 
το τζάμι. Η Αντριάνα έστεκε ακόμα μαρμαρωμένη πίσω από το φορτωμένο 
γραφείο.  

«Αντριάνα! Άνοιξε επιτέλους!» της φώναξε εκνευρισμένος, ενώ 
ταυτόχρονα έριχνε ματιές στον άδειο δρόμο.  

Εκείνη σηκώθηκε αργά, λες και κατέβαλε υπεράνθρωπη προσπάθεια για 
να κάνει τα λίγα βήματα ανάμεσα στις γκραβούρες, τα μπαούλα και τα 
μπρούτζινα παλιά σίδερα, μέχρι να φτάσει στην πόρτα και να την ξεκλειδώσει.  

«Καλά, επίτηδες το κάνεις;» 
«Μη φωνάζεις, σε παρακαλώ. Πέρασε μέσα. Θέλεις καφέ;»  
Ο Αναστάσης προσπάθησε να προσαρμοστεί στο μισοσκόταδο. 
«Αν πιεις κι εσύ».  
Η Αντριάνα χάθηκε στο βάθος, ενώ εκείνος χάζευε άσκοπα νιώθοντας τον 

εκνευρισμό του να μεγαλώνει.  
«Να σε βοηθήσω;» ρώτησε τελικά πλησιάζοντάς την. 
«Τα καταφέρνω».  
«Τι κάνεις τόσο πρωί εδώ;»  
Εκνευριζόταν ακομα περισσότερο που δεν μπορούσε να δει το πρόσωπό 

της, που του είχε στραμμένη την πλάτη, σαν να μην ήθελε να τον κοιτάζει. 
Τόσο κοντά της, ένιωσε την επιθυμία να αγγίξει τις απαλές μπούκλες των 
μαλλιών της. Το χέρι του απόμεινε μετέωρο καθώς με όλες τις αισθήσεις του 
σε εγρήγορση ρούφηξε το άρωμά της. Το χέρι του κινήθηκε ξανά και 
ακούμπησε στον ώμο της στρέφοντάς την αργά προς το μέρος του. Ήθελε να 
της ζητήσει συγγνώμη για τον εκνευρισμό του, για τον απότομο τρόπο του, 
για την κακή του διάθεση. Παρά το λιγοστό φως, διέκρινε καθαρά τη μελανιά 
που είχε αρχίσει να απλώνεται κάτω από το αριστερό της μάτι. Ψηλάφισε το 
φουσκωμένο δέρμα και την είδε να μορφάζει. Ο θυμός του έφτασε στο 
κατακόρυφο. 

«Αυτός ο μαλάκας στο έκανε;» ρώτησε έξαλλος τραντάζοντάς την, καθώς 
τα χέρια του έσφιξαν περισσότερο γύρω από τους ώμους της.  

«Σε τι διαφέρεις τώρα από αυτόν;» ρώτησε με τη σειρά της ενώ η φωνή 
της τσάκιζε από το παράπονο.  

«Με συγχωρείς!» της ψιθύρισε και την έσφιξε επάνω του. 



Σιωπηλή πέτρα          147 
_______________________________________________________________________________________________________________________________________________________________________________________________________________ 

 

 

Το κεφάλι της ακούμπησε στο ύψος του λαιμού του κι ένιωσε την υγρασία 
από τα δάκρυά της πάνω στο δέρμα του. Αυθόρμητα το χέρι του χάιδεψε 
τρυφερά τα μαλλιά της κι εκείνη τη στιγμή κατάλαβε πως ήταν ερωτευμένος 
μαζί της. Δεν ήθελε να την προστατέψει μόνο, την ήθελε δική του. 
Παραμέρισε τα μαλλιά της και της ανασήκωσε το πρόσωπο. 

«Θα μπορούσα να τον σκοτώσω για αυτό που σου έκανε» της είπε 
κοιτάζοντάς την βαθιά στα μάτια. 

Τα χείλη της μισάνοιξαν και τότε έσκυψε και τη φίλησε. Με έκπληξη 
διαπίστωσε ότι εκείνη ανταποκρίθηκε. Τα σώματά τους κόλλησαν, το φιλί 
έγινε βίαια απελπισμένο. Τώρα τα χέρια της Αντριάνας ξεκούμπωναν 
βιαστικά το πουκάμισό του ενώ τα δικά του χάνονταν στην καμπύλη του 
στήθους της. Εκεί στο μισοσκόταδο, κι ενώ η Καρυσιανή έβρισκε τους ρυθμούς 
της, ο Αναστάσης άκουσε αδιάφορα τον κούφιο ήχο των μικροαντικειμένων 
που έπεφταν στο πάτωμα καθώς έγερνε την Αντριάνα πάνω στη μαρμάρινη 
επιφάνεια. Μπήκε μέσα της βλέποντας μόνο κόκκινο χρώμα πίσω από τα 
κλειστά του βλέφαρα. Εκείνη τον παρακαλούσε να μη σταματήσει. Μα δεν 
είχε τέτοιο σκοπό, καθώς οι κινήσεις της τον ερέθιζαν ακόμη πιο πολύ. Οι 
χτύποι της καρδιάς του έγιναν ακανόνιστοι. το αίμα σφυροκοπούσε στα 
πρόθυρα της έκρηξης. Άνοιξε τα μάτια, ήθελε να την βλέπει καθώς τα χείλη 
της μισάνοιγαν ηδονικά, αυτό περίμενε… 

«Νικήτα! Νικήτα!» άκουσε ένα όνομα που δεν ήταν το δικό του. 
Την απώθησε βίαια. 
«Με δουλεύεις;» τη ρώτησε προσπαθώντας να ελέγξει την οργή του. 
Εκείνη δεν τον κοιτούσε πια, μοιάζοντας με ένα κυνηγημένο ζώο που είχε 

λουφάξει περιμένοντας το τέλος του. 
«Τι νομίζεις πως είμαι εγώ; Το υποκατάστατο του Νικήτα;»  
«Με συγχωρείς…»  
«Όχι, δεν σε συγχωρώ. Νόμιζα πως το ήθελες κι εσύ, να κάνεις έρωτα μαζί 

μου κι όχι με ένα φάντασμα».  
Δεν περίμενε άλλο. Συμμάζεψε όπως-όπως τα ρούχα του, ξεκλείδωσε και 

βγήκε ανασαίνοντας βαριά, αφήνοντας την Αντριάνα να κοιτάζει τα παλιά 
αντικείμενα με άδειο βλέμμα.  

 
Το απόγευμα της ίδιας μέρας, μερικά χιλιόμετρα πιο μακριά, η Ίρια, 

συνοδευόμενη από τον Άρη Βινζηλαίο, είχε μόλις φθάσει στον κόλπο της 
Οινέσσας. Για άλλους θα ήταν μια πολύ όμορφη εκδρομή, για την Ίρια όμως 
ήταν μια ακόμη δοκιμασία.  



148                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Γιατί να μην το πολεμήσεις;» τη ρώτησε ο Άρης κάνοντας μια ακόμη 
προσπάθεια να της αλλάξει γνώμη. «Σου έχει δημιουργηθεί μια ανόητη φοβία 
με τη θάλασσα. Εγώ πιστεύω πως μπορείς να τα καταφέρεις».  

«Ίσως αργότερα» του απάντησε συγκαταβατικά καθώς κοιτούσε 
ονειροπόλα τη Δάρκο απέναντι και τη θάλασσα που γέμιζε τον ορίζοντά της, 
μια θάλασσα που της ψιθύριζε πως δεν έκρυβε κανένα κίνδυνο, την ίδια 
θάλασσα που είχε πάρει τον Παντελή. Και μετά είπε στον Άρη πως ήθελε να 
κάνει μια βόλτα μόνη της στην παραλία.  

Ένιωσε πως περπατούσε πάνω στην άμμο του Ταρσανά στη Σύρο, τότε που 
είχε χαράξει το όνομα του Παντελή, τότε που όλα ήταν εντάξει. Η άδεια 
παραλία συνεχιζόταν ατελείωτη. Το κύμα έγλυψε τα πόδια της καθώς 
σταμάτησε για να κοιτάξει τον λόφο με τα σκόρπια σπίτια. Το χωριό 
βρισκόταν από τη μεριά που είχε αφήσει τον Άρη, πάνω ακριβώς από το 
Oinessa Palace. Ανάμεσα στα σπίτια και την παραλία, τα καλάμια, θεριά 
ολόκληρα, κάλυπταν την απόσταση θροΐζοντας ανήσυχα από τον αέρα. 
Σκέφτηκε πως τη νύχτα η θάλασσα, η άμμος και οι καλαμιές θα έμοιαζαν με 
ένα αδιαπέραστο πέπλο, και η εικόνα, ολοκάθαρη μπροστά της, της έφερε 
ρίγος. Προχώρησε λίγα βήματα κι έπειτα έσκυψε στην άμμο και τη χάραξε με 
τα χέρια της. Μετά απόμεινε να κοιτάζει συλλογισμένη τα γράμματα, που δεν 
μπορούσαν να φέρουν πίσω κανέναν. Σήκωσε το κεφάλι και τότε είδε τη 
φιγούρα που ερχόταν κατά τη μεριά της. Ξαφνικά την έπιασε φόβος. Με 
γρήγορα βήματα, πήρε τον δρόμο που θα την έφερνε στη σιγουριά της 
παρουσίας του Άρη.  

Ο άντρας περπατούσε έχοντας το κεφάλι χαμηλωμένο και τα χέρια στις 
τσέπες. Τα πυκνά γένια και η ναυτική τραγιάσκα έκρυβαν όλο του το 
πρόσωπο. Προσπερνώντας το σημείο όπου είχε δει τη γυναίκα, κοντοστάθηκε 
κι έκανε λίγα βήματα πίσω. Γονάτισε και τα δάχτυλά του ακολούθησαν την 
πορεία των φρεσκοχαραγμένων γραμμάτων. Μετά έστρεψε αργά το κεφάλι 
σαν να μπορούσε ακόμα να διακρίνει τη γυναικεία μορφή, κι ας είχε χαθεί από 
το οπτικό του πεδίο.  



Σιωπηλή πέτρα          149 
_______________________________________________________________________________________________________________________________________________________________________________________________________________ 

 

 

ΕΙΚΟΣΙ ΕΝΑ  
 
Ο ήλιος είχε ανατείλει μεγαλόπρεπος και έλουζε όλη τη Χώρα. Η Ίρια 

περπατούσε αρκετή ώρα στα στενά μέχρι που βρέθηκε ξανά έξω από το μαγαζί 
με τις αντίκες. Τώρα το βλέμμα της εστίαζε γεμάτο θαυμασμό στον πήλινο 
δίσκο με τα θαλασσινά σχήματα. Έκλεισε τα μάτια προσπαθώντας να τον 
τοποθετήσει στο δικό της σπίτι, αυτό που ονειρευόταν στο νησί απέναντι. 
Όταν τα ξανάνοιξε, δίπλα της στεκόταν εκείνη η παράξενη μικρή. 

«Σε θυμάμαι εσένα» είπε η πιτσιρίκα. 
«Κι εγώ εσένα» της χαμογέλασε η Ίρια. 
«Σ’ αρέσει;» ρώτησε η Καλομοίρα, ενώ το δάχτυλό της έδειχνε τον δίσκο 

λεκιάζοντας το τζάμι της βιτρίνας.  
«Πώς ήξερες πως αυτό κοιτούσα;»  
Η μικρή ταλαντεύτηκε σιωπηλή στο ένα πόδι και μετά τίναξε το κεφάλι. 

Τα πυκνά μαλλιά ακολούθησαν την κίνηση του σώματος.  
«Έχεις όμορφα μαλλιά, το ξέρεις;» προσπάθησε να της ξαναπιάσει την 

κουβέντα.  
Στο πρόσωπο της Καλομοίρας απλώθηκε μια περιφρονητική γκριμάτσα. 

Προφανώς είχε βαρεθεί να της το λένε συνέχεια.  
«Θα μπεις μέσα;» ρώτησε με τη σειρά της.  
«Ίσως μια άλλη φορά. Όταν θα έχω αποκτήσει ένα σπίτι».  
«Γιατί, στο δρόμο μένεις τώρα;» ρώτησε το παιδί μισοαστεία μισοσοβαρά.  
Η Ίρια τής χάιδεψε το κεφάλι και απομακρύνθηκε γελώντας.  
Η Αντριάνα προστατευμένη από τη σκοτεινιά της πίσω όψης της βιτρίνας 

έστεκε μαρμαρωμένη. Δεν θα μπορούσε να μην αναγνωρίσει τη γυναίκα. Δεν 
είχε αλλάξει καθόλου. Ήταν εκείνη η κοπέλα των ανασκαφών, εκείνη που 
είχε πάρει τα μυαλά του Νικήτα. Η διαπίστωση την έκανε να τα βάλει με τον 
εαυτό της. Πώς μπορούσε να την απασχολεί η γυναίκα, αφού ο Νικήτας ήταν 
πια τόσο απόμακρος; Δεν έπρεπε καν να τον σκέφτεται, γιατί κάθε φορά έκανε 
κι ένα ακόμα στραβοπάτημα, όπως αυτό το χτεσινό. Τι της έφταιγε ο 
Ανάστασης αν αυτή είχε ρημάξει τη ζωή της με τον Αντώνη;  

«Όνειρα βλέπεις;» ρώτησε η Καλομοίρα και τράβηξε το χέρι της μητέρας 
της, που έσφιγγε σπασμωδικά τις πτυχές της μακριάς της φούστας.  

«Η γυναίκα που μιλούσες, ποια ήταν;»  
«Λίγο βλαμμένη μού φάνηκε».  
«Δεν θέλω να μιλάς έτσι» τη μάλωσε η Αντριάνα.  



150                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Δεν έχει σπίτι, είπε. Τη ρώτησα αν μένει στους δρόμους» Το κορίτσι 
γέλασε σκανταλιάρικα και βγήκε στο ηλιόλουστο σοκάκι για να παίξει.  

 
Η Ίρια, βαδίζοντας βιαστικά, είχε φτάσει ήδη στην προκυμαία. Τρεις μέρες 

μέρες στην Καρυσιανή και ξαφνικά της έμοιαζε πως η άμμος στην κλεψύδρα 
είχε σωθεί. Ο άλλος της εαυτός προσπαθούσε να την πείσει να αφήσει τα 
πράγματα όπως είχαν. Στα φαντάσματα δεν άρεσε να τα ενοχλούν. Κι όμως, 
θα μπορούσε να ξαναφτιάξει τη ζωή της, θα μπορούσε να μείνει για πάντα 
στην Καρυσιανή. Κοίταξε τα ενετικά μπαλκόνια στα αριστερά της με τις 
κληματαριές που μπλέκονταν βαριές στα γυαλισμένα κάγκελα. Τα ωχρά 
σπίτια με τα καφεκόκκινα πορτοπαράθυρα ανηφόριζαν αμφιθεατρικά στην 
κορυφή του λόφου μοιάζοντας με στρατιώτες σε άτακτη ανάπτυξη.  

Ξαφνικά την κύκλωσαν φωνές, ενώ ταυτόχρονα ένιωσε το πλήθος να τη 
σπρώχνει. Τα χέρια της προσπάθησαν να βρουν διέξοδο στα τυφλά. Γύρω της 
η Βαβέλ των τουριστών ασφυκτιούσε.  

«Πρόσεχε, κοπέλα μου!» 
Η φωνή την έκανε να στραφεί και να αντικρίσει τον Αντώνη. Τα χρόνια 

που είχαν μεσολαβήσει δεν δυσκόλεψαν την αμοιβαία αναγνώριση. Το χέρι 
του έμεινε στον ώμο της, ενώ τα μάτια του την παρατηρούσαν επίμονα, όπως 
εκείνη τη νύχτα της γιορτής του Παντελή. Η Ίρια βρήκε το πρόσωπό του πιο 
παχύ, τα μαλλιά είχαν αραιώσει στο μέτωπο, εκείνο το χαμόγελο όμως που 
τραβούσε τα χείλη, και το βλέμμα το χλευαστικό και αδηφάγο ταυτόχρονα, 
έμεναν απαράλλαχτα.  

«Αντώνη;» ρώτησε σαν να περίμενε πως εκείνος θα της έλεγε ότι έχει 
κάνει λάθος.  

«Μικρός που είναι ο κόσμος!»  
«Τι κάνεις εσύ εδώ;» 
«Μάλλον εγώ θα πρέπει να ρωτήσω».  
Η Ίρια περιορίστηκε να κάνει μια αόριστη κίνηση του χεριού. Ο Αντώνης 

ήταν το τελευταίο πρόσωπο που περίμενε να συναντήσει, αλλά και το 
τελευταίο άτομο στο οποίο θα χρωστούσε μια ειλικρινή απάντηση.  

«Διακοπές;» επέμεινε εκείνος. 
Η Ίρια έγνεψε καταφατικά και περίμενε. 
«Είσαι μέρες εδώ;»  
«Όχι! Δεν θα κάτσω πολύ. Γυρίζω» απάντησε αόριστα. «Κι εσύ;»  
«Εδώ δουλεύω» της είπε, γελώντας με την έκπληξη στο πρόσωπό της. «Με 

κοιτάς σαν να ξέπεσα, έτσι; Μπα! Καλά είμαι».  



Σιωπηλή πέτρα          151 
_______________________________________________________________________________________________________________________________________________________________________________________________________________ 

 

 

Ρωτούσε κι απαντούσε μοναχός του. Η Ίρια όμως δεν ήθελε να μάθει 
τίποτα για τη ζωή του, μια δικαιολογία έψαχνε μόνο για να μπορέσει να 
ξεφύγει.  

«Παντρεύτηκα ντόπια» συνέχισε εκείνος, σαν να μην είχε καταλάβει την 
ενόχλησή της. «Δουλεύω εδώ τώρα, με τα κοτόπουλα» είπε κι έδειξε με το 
χέρι τους τουρίστες στους οποίους απευθυνόταν ο χαρακτηρισμός.  

Η αμοιβαία αντιπάθεια βγήκε στον αέρα με την επόμενη ερώτηση. 
«Και η αρχαιολογία; Την παράτησες;»  
Γιατί τη ρωτούσε σαν να μη γνώριζε; Επίτηδες, για να την κάνει να 

πονέσει. Δεν υπήρχε ενδιαφέρον στα μάτια του, η νοσηρή έκφρασή τους 
αρκούσε. 

«Έχεις παιδιά;» άλλαξε την κουβέντα η Ίρια.  
«Μια κόρη, επτά χρονών. Η γυναίκα μου έχει ένα παλαιοπωλείο. Μπορεί 

και να πέρασες. Να εκεί, πίσω από τον ΟΤΕ» είπε.  
Η μικρή με τα παράξενα μαλλιά, που το πρόσωπό της κάτι της θύμιζε, 

αυτή ήταν η κόρη του. 
«Να σου πω! Να βρεθούμε, να θυμηθούμε τα παλιά». Της έβαλε μια κάρτα 

στο χέρι και με ένα γλυκερό χαμόγελο στράφηκε στους τουρίστες του.  
Η Ίρια βρήκε την ευκαιρία να ξεγλιστρήσει ανακουφισμένη. Διέσχισε τον 

μικρό κήπο, πέρασε το άγαλμα των ναυτικών και μόνο τότε κοίταξε το 
αχνοκίτρινο χαρτάκι που έσφιγγε στα ιδρωμένα της χέρια. Διάβασε και 
ξαναδιάβασε το όνομα της Αντριάνας Μάργαρη, που χόρευε μπροστά στα 
μάτια της.  

 
Την ίδια ώρα, ο Αναστάσης προσπαθούσε να συγκεντρωθεί στο έγγραφο 

που είχε μπροστά του, νιώθοντας ταυτόχρονα το βλέμμα του πελάτη του 
καρφωμένο επάνω του με δέος. Άσχημη στιγμή είχε διαλέξει. Η ψυχική του 
ηρεμία είχε χαθεί ένα εικοσιτετράωρο πριν. Πώς να εξηγήσει στον άνθρωπο 
απέναντί του, όταν το μυαλό του έτρεχε αλλού; Δεν ήταν θυμωμένος με την 
Αντριάνα, τουλάχιστον όχι πια. Με τον εαυτό του τα έβαζε, που είχε πιστέψει 
πως εκείνη θα ξεπερνούσε τον Νικήτα. Τελικά έμοιαζαν αυτοί οι δυο. 
Κολλημένοι στο παρελθόν, ζούσαν σε έναν ιδιότυπο μικρόκοσμο. Το 
πρόβλημα ήταν πως από αυτή την ιστορία ούτε ο ίδιος είχε βγει αλώβητος. 
Είχε μιλήσει αρκετά ψυχρά στον Νικήτα, που μάλλον βλέποντας τις 
αναπάντητες κλήσεις που του είχε κάνει, του είχε τηλεφωνήσει λίγο πριν. 
Ποτέ του δεν είχε υπάρξει τόσο λιγομίλητος με τον παιδικό του φίλο. Μα ποτέ 
του δεν είχε και ο ίδιος υπάρξει τόσο μπερδεμένος.  



152                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Με κόπο γύρισε ξανά στην πραγματικότητα του γραφείου του και στο 
ανήσυχο βλέμμα του πελάτη του. Ο τρόπος που αυτός ο τελευταίος έμπλεκε 
και ξέμπλεκε τα χέρια του γεμάτος αμηχανία ανάγκασε τον Αναστάση να 
ανασύρει από το απόθεμα του λεξιλογίου του όσο πιο απλές προτάσεις 
μπορούσε, για να του δώσει να καταλάβει τι έπρεπε να κάνει.  

 
Κάθε φορά που αναγκαζόταν να γυρίσει στο σπίτι, η Αντριάνα ένιωθε την 

ίδια απόγνωση, Πόσες φορές ακόμα θα έβλεπε απέναντί της τον Αντώνη να 
δοκιμάζει το φαγητό σαν δύστροπος γευσιγνώστης, ψάχνοντας το ψεγάδι που 
θα τον έκανε να ξεσπάσει; Και πόσες φορές αντίστοιχα αυτή θα κοιτούσε 
ανόρεχτα το δικό της πιάτο σκαλίζοντας κι ανακατεύοντας με το πιρούνι, 
προσπαθώντας να κάνει την ώρα να περάσει, να σημάνει τη λήξη της 
μεσημεριανής συνάντησης που μόνο στενοχώρια τής έφερνε;  

Ο Αντώνης την παρατηρούσε πίσω από το ποτήρι του κρασιού. Δεν έπρεπε 
να πίνει κι όμως συνέχιζε. Τις απαγορεύσεις τις έγραφε ανέκαθεν στα παλιά 
του τα παπούτσια. Μήπως ένας και δύο ήταν αυτοί που είχαν παραπονεθεί στο 
γραφείο για τον συνοδό τους, που παράπαιε ανάμεσα στην ευθυμία και τη 
μέθη; Πώς τον ανεχόντουσαν ακόμη, αλήθεια; Αν τον έδιωχναν και από εκεί, 
τι θα έκανε; Τον νταβά του μαγαζιού της, να έρχεται και να μαζεύει την 
καθημερινή είσπραξη ή θα έμπλεκε σε καμιά βρομοδουλειά; Εναλλακτικά ή 
σωρευτικά, και τα δύο τη γέμιζαν την ίδια απελπισία.  

«Ουδέν κρυπτόν υπό τον ήλιον» κακάρισε χαιρέκακα ο Αντώνης.  
Πώς την εκνεύριζε όταν μιλούσε έτσι. Περίεργο αλήθεια. Όταν είχαν 

πρωτογνωριστεί, αυτά τα αναπάντεχα ρητά τη διασκέδαζαν, τώρα όμως 
έφερναν το αντίθετο αποτέλεσμα. Δεν ήξερε τι έπρεπε να περιμένει. Μπορεί 
και κάποιος καλοθελητής να του είχε σφυρίξει τη χθεσινή επίσκεψη του 
Αναστάση στο μαγαζί. Τον κοιτούσε αμίλητη και σκεφτόταν πως ίσως και να 
ήταν καλύτερα έτσι, να καυγάδιζαν, να σήκωνε ξανά χέρι επάνω της, να 
ξεχείλιζε το ποτήρι, να τον παρατούσε και να έβρισκε επιτέλους την ησυχία 
της. Έπεσε έξω.  

«Σήμερα συνάντησα μια φίλη από τα παλιά».  
Ο τρόπος που το είπε -μια φαρμακερή ειρωνεία- την έβαλε σε συναγερμό.  
«Μακάριοι οι ταπεινοί» λένε οι γραφές, «όμως αυτή την πάτησε, γιατί 

μόνο ταπεινή δεν ήταν».  
Ποιος μιλούσε! Ο τελευταίος άνθρωπος στον κόσμο που είχε δικαίωμα να 

αναφέρεται στην ταπεινοφροσύνη.  



Σιωπηλή πέτρα          153 
_______________________________________________________________________________________________________________________________________________________________________________________________________________ 

 

 

«Και ποια ήταν αυτή;» τον ρώτησε παρόλο που γνώριζε πως ο άντρας της 
θα συνέχιζε τον φθηνό του λόγο έτσι κι αλλιώς.  

«Μας το έπαιζε μη μου άπτου κάποτε, η ζωή όμως την έβαλε στη θέση της. 
Εκεί στην ανασκαφή της Δάρκου…» 

Δεν είχε ρωτήσει ποτέ της τίποτα για την ανασκαφή, δεν ήθελε να μάθει. 
Για κανέναν τους. Όλα αυτά της θύμιζαν πάντα εκείνες τις φωτογραφίες στο 
δωμάτιο του Νικήτα. Τώρα όμως δεν γλίτωνε, περίμενε καρτερικά να ακούσει.  

«Την έλεγαν Ίρια, Ίρια Φλεριανού. Το πήγαινε το γράμμα. Αν την 
κοιτούσες δεύτερη φορά, δεν σου έλεγε όχι. Ήξερε όμως αυτή πού χτύπαγε. 
Πήγε και την έπεσε στον καθηγητή της. Του έκανε την οσία Μαρία κι αυτός το 
έχαψε. Σκυλάκι έγινε κι έτρεχε ξοπίσω της, ενώ η κυρία το έπαιζε Εβίτα 
Περόν. Όμως, όσα ξέρει ο νοικοκύρης, δεν τα ξέρει ο κόσμος όλος. Μερικούς 
μήνες μετά ο καλός της πέθανε, τον έφαγαν τα ψάρια, τα ωραία ψαράκια που 
κολυμπάνε ανάμεσα στη Δάρκο και την Καρυσιανή. Κι αυτηνής της σάλεψε 
και την κλείσανε στο τρελάδικο. Και ξέρεις γιατί;» 

Η Αντριάνα ένιωθε το στομάχι της να ανακατεύεται από την αηδία. Ήθελε 
να του φωνάξει να το βουλώσει επιτέλους, ο Αντώνης όμως συνέχισε με 
περισσότερο μένος.  

«Της σάλεψε, γιατί ο καλός της και μέλλων σύζυγός της αποδείχτηκε τα 
ίδια σκατά με αυτήν, αφού είχε ερωτευτεί και τα όμορφα μάτια της γυναίκας 
του Κώστογλου. Μετά του τη βάρεσε και πήγε να σκοτώσει τον κερατά. Πήγε 
να του κάνει τον καμπόσο, αλλά την πάτησε. Τι έγινε, σε σόκαρα;» 

Ποτέ δεν της είχαν πει πως εκείνος ο άντρας θα παντρευόταν την Ίρια. 
Μπορεί και να μην το ήξεραν, η ιστορία είχε κουκουλωθεί όπως-όπως. Το 
μυαλό της Αντριάνας γύρισε πίσω σε εκείνη τη βροχερή μέρα που η Ίρια έκανε 
την εμφάνισή της στην γκαρσονιέρα της Καλλιθέας. Αν δεν είχε δει τον τρόπο 
που την κοιτούσε ο Νικήτας, πώς την έτρωγε με τα μάτια του, θα μπορούσε εκ 
των υστέρων να υποθέσει πως είχε έρθει να τον παρακαλέσει να μεσολαβήσει, 
όμως όχι. Ούτε εκείνη ήταν τόσο αθώα όσο της είχε φανεί τότε.  

Κουρασμένη κοίταξε τον άντρα της. Δεν τον άκουγε πια, έβλεπε μόνο τα 
χείλη του να ανοιγοκλείνουν, τα χέρια του να κινούνται σαν να τον είχε 
καταλάβει ξαφνικός οίστρος. Για τον Αντώνη, η δυστυχία των άλλων 
αποτελούσε ανεξάντλητη πηγή ευχαρίστησης. Γύρισε ξανά στις σκέψεις της κι 
απόμεινε να αναρωτιέται πώς ήταν δυνατόν ο Νικήτας να είναι ερωτευμένος 
με κάποια που ετοιμαζόταν να παντρευτεί άλλον. Κι αυτός ο άλλος να θέλει 
τη Μάρω Κώστογλου… Φαρσοκωμωδία τής έμοιαζαν όλα αυτά, ένα ατελείωτο 
ερωτικό γαϊτανάκι. Για πρώτη φορά διέκρινε τις ρωγμές κάτω από το βάθρο 



154                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

όπου τον είχε στήσει για θεό της. Δεν ήθελε πια να σκέφτεται τίποτα, τι 
μπορεί να είχε συμβεί και τι όχι.  

«Της είπα να τηλεφωνήσει, να τη δούμε κανένα βράδυ».  
Η Αντριάνα απόρησε πώς μπόρεσε να του χαμογελάσει. Της ερχόταν να 

βάλει τα γέλια με αυτό το τελευταίο εξωφρενικό. Να θέλει να φέρει στο σπίτι 
τους αυτή που πριν λίγο έβριζε και κατηγορούσε.  

Ευτυχώς η ώρα είχε περάσει, σε λίγο ο Αντώνης θα έπεφτε για ύπνο, 
λουφάροντας για μια ακόμη φορά από τη δουλειά του. Χαμογέλασε αχνά στη 
σκέψη ότι για κάποιες ώρες είχε την ελευθερία της.  

Λίγο μετά έβγαινε από το σπίτι στα νύχια των ποδιών της. Δεν θα πήγαινε 
όμως στο μαγαζί. Είχε κάτι να διεκπεραιώσει πιο πριν ή μάλλον να βάλει 
κάποια πράγματα στη θέση τους.  

 
«Δεν θέλω να το συζητήσουμε Αντριάνα. Ήμουν θυμωμένος, ναι! Δεν μου 

αρέσει να περιορίζομαι στα ψίχουλα του Νικήτα».  
Η Αντριάνα δεν πήρε το βλέμμα της από τον Αναστάση. Δεν είχε έρθει 

μέχρι το γραφείο του για να απολογηθεί. Τώρα τον κοιτούσε σταθερά, 
βλέποντας μια νέα διάσταση. Είχε να κάνει με έναν άντρα που μπορούσε να 
εμπιστευτεί. Τα φαντάσματα δεν παρηγορούσαν, δεν χάιδευαν, δεν έδιναν 
ζεστασιά. Ο Αναστάσης όμως ήταν πραγματικός. Δεν έπρεπε να ξανακάνει το 
ίδιο λάθος.  

«Ήταν ανοησία μου. Ζητάω συγγνώμη. Θα μου πεις, με μια συγγνώμη 
ξεμπερδεύουμε; Δεν είναι ο Νικήτας όμως που μπαίνει ανάμεσά μας, και το 
ξέρεις πολύ καλά».  

«Τι μπορούμε να κάνουμε λοιπόν; Στο έχω ξαναπεί, χώρισε τον Αντώνη 
πριν να είναι αργά. Δεν θα είσαι ούτε η πρώτη ούτε η τελευταία».  

«Δεν ξέρω...» 
«Τον φοβάσαι;»  
«Είναι πολύ λίγος για να μου προκαλεί φόβο. Κουρασμένη νιώθω, 

Αναστάση. Κούραση, πίκρα κι απογοήτευση, γιατί μόνη μου έβγαλα τα μάτια 
μου. Δεν είμαι ευχαριστημένη από τη ζωή μου, γι’ αυτό ονειροβατώ».  

«Ξέρεις πως μπορούμε να κάνουμε όνειρα μαζί».  
Το είχε ξεστομίσει επιτέλους παρόλο που το είχε απαγορέψει στον εαυτό 

του. Κι όμως ούτε ένας μυς στο πρόσωπό του δεν συσπάστηκε παρά παρέμεινε 
το ίδιο σοβαρός κι ατάραχος σαν να μιλούσε για κάτι που δεν τον αφορούσε 
προσωπικά. Εκείνη έκανε μια κίνηση προς το μέρος του, όμως πάνω στην ώρα 
χτύπησε το τηλέφωνο.  



Σιωπηλή πέτρα          155 
_______________________________________________________________________________________________________________________________________________________________________________________________________________ 

 

 

Όσο ο Αναστάσης προσπαθούσε να καταλάβει το περιεχόμενο της 
δουλείας που ήθελε να συστήσει ο πελάτης του, δεν άφηνε από τα μάτια του 
την Αντριάνα. Την είδε που για μια στιγμή έμεινε αναποφάσιστη κοιτάζοντας 
την πόρτα και φοβήθηκε πως η επίσκεψή της είχε τελειώσει. Εκείνη όμως 
κάθισε ξανά στην καρέκλα απέναντί του.  

«Συνέβη κάτι παράξενο σήμερα» του είπε καθώς αυτός έβαζε το ακουστικό 
στη θέση του. 

Του μίλησε για τη γυναίκα έξω από το παλαιοπωλείο, για τα όσα της είχε 
πει ο Αντώνης. 

«Και τι σε νοιάζει εσένα;» 
«Εμένα μπορεί και όχι, τον Νικήτα όμως…» 
Μια ενοχλητική ανάμνηση ανασύρθηκε από τα άδυτα της μνήμης του 

Αναστάση, γυρίζοντάς τον πίσω στη νύχτα με τις φωτιές. Ίσως γιατί γνώριζε 
πως ο φίλος του ήταν ερωτευμένος με τη γυναίκα από τις ανασκαφές, κι ας 
μην του το είχε ο ίδιος ομολογήσει. Έπειτα είχε απομονωθεί στην Αθήνα, κι 
όταν τον ρωτούσε, εκείνος απαντούσε αινιγματικά πως ήταν ερωτευμένος με 
μια σιωπηλή πέτρα. Του το είχε πει αρκετές φορές και ο Αναστάσης νόμισε 
πως ήταν υπεκφυγή, πως τάχα ο Νικήτας εννοούσε τον έρωτά του για τη 
γεωλογία. Κα μετά, οι αναμνήσεις του τον πήγαν σε εκείνο το τελευταίο 
καλοκαίρι του Νικήτα στην Ελλάδα και στις συχνές του επισκέψεις στη Σύρο. 
Είχε μια γνωστή εκεί, του είχε πει μόνο, που ήταν άρρωστη. Και τέλος, λίγο 
προτού φύγει για το Μόναχο του είχε εξομολογηθεί με πίκρα: “Ο τόπος μου με 
απέρριψε, Αναστάση, όχι ως επιστήμονα αλλά ως άντρα”.  

«Και είναι κάτι τόσο φοβερό, που αυτή η γυναίκα βρέθηκε στο νησί μας;» 
ρώτησε πικαρισμένος την Αντριάνα. 

«Δεν καταλαβαίνεις! Αυτή η γυναίκα ήταν να παντρευτεί τον Παντελή 
Έξαρχο. Τον θυμάσαι, έτσι δεν είναι;» 

Το ύφος του Αναστάση έδειχνε πως δεν ήθελε να γυρίσει τον χρόνο πίσω 
ούτε να φέρει στον νου του τον αινιγματικό καθηγητή. 

«Υπάρχει κάτι παραπάνω από όσα εμείς γνωρίζουμε» επέμεινε η 
Αντριάνα. «Ίσως γι’ αυτό να μη γυρίζει ο Νικήτας στην Ελλάδα». 

«Ό,τι κι αν είναι, αφορά τους Κώστογλου και κανέναν άλλον. Τη δική μας 
ζωή πρέπει να κοιτάξουμε. Τα μυστικά των άλλων έχω μάθει να τα σέβομαι».  

Η ενόχληση που ένιωθε τόση ώρα είχε μετατραπεί σε θυμό, ίσως γιατί και 
η δική του οικογένεια είχε μπλεχτεί σε όλα αυτά, αλλά και ο ίδιος αποκοίμιζε 
την εξαγορασμένη του συνείδηση. Καταλαβαίνοντας πως είχε ξεπεράσει τα 
όρια, ο Ανάστασης σηκώθηκε και στάθηκε στο παράθυρο. Προσπάθησε να 



156                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ελέγξει την αναπνοή του και μαζί τα νεύρα του. Όταν στράφηκε ξανά προς τη 
μεριά της Αντριάνας, το πρόσωπό του ήταν ήρεμο.  

«Με συγχωρείς. Φίλοι;» τη ρώτησε πλησιάζοντάς την.  
Εκείνη του έγνεψε καταφατικά κι ο Ανάστασης την έσφιξε στην αγκαλιά 

του προσπαθώντας να αγνοήσει τον ερωτικό συναγερμό που σήμανε αυτή η 
επαφή και να της μεταδώσει λίγη από τη δική του σιγουριά. Έκλεισε τα μάτια, 
η εικόνα όμως του καταβεβλημένου προσώπου του πατέρα του δεν έφευγε 
από μπροστά του.  



Σιωπηλή πέτρα          157 
_______________________________________________________________________________________________________________________________________________________________________________________________________________ 

 

 

ΕΙΚΟΣΙ ΔΥΟ 

Στη Δάρκο 
 

Το μικρό πλοίο ήταν διαφορετικό, πιο σταθερό, πιο συμπαγές. Ο 
καπετάνιος δεν θύμιζε ναυτικό συνηθισμένο στην τραχιά ζωή της θάλασσας. 
Η Ίρια έκανε αυτές τις σκέψεις ενώ με τα μάτια έψαχνε τον λιγοστό κόσμο 
που καθόταν στις μετρημένες θέσεις. Κανένας γνωστός. Πιο ήσυχη, 
προσπάθησε να θωρακίσει τον εαυτό της απέναντι στις αναμνήσεις, δεν τα 
κατάφερε όμως. Όσο ο όγκος της Δάρκου διαγραφόταν πιο ξεκάθαρος στο 
οπτικό της πεδίο τόσο οι παλιές εικόνες ξεδιπλώνονταν.  

Η προκυμαία με τη μικρή προβλήτα φάνηκε ξαφνικά καθώς το καΐκι πήρε 
στροφή. Οι βάρκες σε παράταξη λικνίζονταν ελαφριά ενώ μια παρέα 
πιτσιρίκια όπως και τότε, πλατσούριζε στα καθαρά νερά. Ο χρόνος θα 
μπορούσε να έχει μείνει στάσιμος, αν δεν την ξένιζε η οικοδομική ανάπτυξη. 
Με σταθερό σημείο τη συστάδα με τα αλμυρίκια, η Ίρια μέτρησε τα κτίσματα 
κι από τις δύο μεριές. Το λιμάνι έμοιαζε να έχει αποκτήσει μια δικιά του ζωή, 
να αναπνέει ρυθμικά, σαν ένα σώμα που είχε επιτέλους μεστώσει. Εκεί που 
άλλοτε θυμόταν μια ταβέρνα εδώ, ένα σπίτι πιο πέρα, τώρα έβλεπε 
οικοδομήματα το ένα δίπλα στο άλλο.  

Καθώς πάτησε στο τσιμέντο της προκυμαίας, τα μάτια της θόλωσαν και 
ένας λυγμός έπνιξε σαν κόμπος τον λαιμό της. Έφερε το χέρι της στην 
αλυσίδα του Παντελή, σαν για να πάρει δύναμη, και τα βήματά της έγιναν πιο 
αποφασιστικά. Πέρασε μια ταβέρνα, ένα μίνι-μάρκετ και δύο σπίτια. Έστριψε 
τη γωνία, προσπέρασε έναν πάγκο μαναβικής και το μικρό χασάπικο. 
Περπατούσε κι ένιωθε τα βλέμματα καρφωμένα επάνω της. Όμως ήταν άτομα 
άγνωστα, που ίσως και να την κοιτούσαν έτσι γιατί δεν έπαυε να είναι μια 
γυναίκα μόνη σε ένα μικρό νησί. Για μια στιγμή έχασε τον προσανατολισμό 
της. Δεν ήθελε να ρωτήσει, φοβόταν πως δεν θα έβγαινε φωνή από το στόμα 
της. Η συνάντηση με τον Αντώνη είχε επισπεύσει την αναχώρησή της από την 
Καρυσιανή. Κι όμως, τα όνειρα και οι εφιάλτες της βρισκόντουσαν σε αυτόν 
τον μικρό τόπο. Δεν θα αργούσε η στιγμή που θα ερχόταν αντιμέτωπη με τον 
Αργύρη και τη Μάρω Κώστογλου, θα τους έβρισκε ξαφνικά μπροστά της, όπως 
ξαφνικά αντίκρισε το σπίτι της κυρίας Γιασεμής στρίβοντας στο επόμενο 
δρομάκι. Αυτό τουλάχιστον ήταν το ίδιο, όπως το θυμόταν. Μόνο ο κήπος του 



158                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

φάνταζε πιο μικρός, σαν να τον πίεζε και να τον συρρίκνωνε η οικοδομή στο 
πλάι του.  

Η Ίρια σήκωσε τα μάτια και κοίταξε τα μπαλκόνια. Εκείνο ήταν που έμενε 
με την Κατερίνα, δίπλα σε αυτό του Παντελή. Παίρνοντας μια βαθιά ανάσα, 
τράβηξε την αυλόπορτα και προχώρησε ανάμεσα στα δέντρα. Πέρασε το 
πεζούλι απ’ όπου παραφύλαγε το φως και τη σκιά στο δωμάτιο που κρατούσε 
τότε εκείνος, ανέβηκε τα δυο σκαλιά και χτύπησε τη σφαλιστή εξώπορτα 
περιμένοντας να της ανοίξει κάποιο άγνωστο πρόσωπο.  

Η γυναίκα που αντίκρισε μπροστά της ήταν η κυρία Γιασεμή. Το πέρασμα 
του χρόνου είχε κάνει άσπρο μπαμπάκι τα μαλλιά της κι είχε προσθέσει κι 
άλλες ρυτίδες γύρω από τα μάτια και το στόμα, όμως το πρόσωπο ήταν 
φιλικό, γεμάτο μητρική στοργή, όπως ακριβώς το θυμόταν. Τα ανοιχτόχρωμα 
μάτια της μεγαλύτερης γυναίκας στάθηκαν σχεδόν ακίνητα πάνω της μέχρι 
να περάσουν ελάχιστα δευτερόλεπτα και η ζωηράδα των αναμνήσεων να τα 
αγκαλιάσει ξανά.  

«Κυρία Γιασεμή! Η Ίρια είμαι, από τις ανασκαφές» εξήγησε, σαν να ήταν 
μόλις χθες που είχε φύγει από το νησί.  

«Σε κατάλαβα, κόρη μου» είπε εκείνη και άνοιξε αργά την αγκαλιά της.  
Η Ίρια ένιωσε τα γέρικα χέρια να τη σφίγγουν. Έκλεισε τα μάτια κι 

ακούμπησε το κεφάλι στον ώμο της γυναίκας. 
«Έχει δωμάτιο για μένα, κυρία Γιασεμή;» 
«Και το ρωτάς; Έλα, μη στέκεσαι. Πάμε μέσα».  
Η ίδια μυρωδιά της καθαριότητας, το λουλάκι, η λεβάντα, τα 

καλογυαλισμένα έπιπλα, τα βάζα γεμάτα λουλούδια του κήπου, τα κεντημένα 
εργόχειρα, τα αφράτα μαξιλάρια στον καναπέ, όλα ήταν στη θέση τους 
χαρίζοντάς της μια γαλήνια αίσθηση παρηγοριάς.  

«Να σε αφήσω να τακτοποιηθείς και μετά τα λέμε» είπε η γυναίκα κι 
έκλεισε αθόρυβα την πόρτα πίσω της. 

Το δωμάτιο ήταν κι αυτό απαράλλαχτο, μόνο οι κουρτίνες ήταν 
διαφορετικές. Η Ίρια πλησίασε το ανοιχτό παράθυρο και κοίταξε τη Χώρα. Τα 
σπίτια της έμοιαζαν να έχουν λοξοδρομήσει και να έχουν απλωθεί στην 
πλαγιά σαν κοπάδι που το άφησαν αφύλαχτο. Το ψηλό αδιάφορο οικοδόμημα, 
που η χρήση του παρέμενε ανεξιχνίαστη, υψωνόταν σαν ένας αυστηρός 
φρουρός. Δίπλα του, μόλις που διέκρινε το σπίτι των Κώστογλου. Απόστρεψε 
το βλέμμα. Κάπου στα αριστερά, το τοπίο άλλαζε με τον αυστηρό γρανίτη να 
παραπέμπει στο κυκλαδικό μυστήριο, εκεί που έχασκαν ακόμα οι στοές των 
ορυχείων. Πιέζοντας τα δάχτυλα πάνω στο ξύλινο κούφωμα, η Ίρια 



Σιωπηλή πέτρα          159 
_______________________________________________________________________________________________________________________________________________________________________________________________________________ 

 

 

προσπαθούσε να συγκρατήσει τον εαυτό της, να μην τρέξει μέχρι εκεί. Δεν 
μπορούσε όμως να γυρίσει τον χρόνο πίσω, δεν μπορούσε να προλάβει.  

 
Το γλυκό τριαντάφυλλο ευωδίαζε δίπλα στον αχνιστό καφέ. Ο ήλιος 

έμπαινε ανενόχλητος στο δωμάτιο κάνοντας πιο χαρούμενο το νοικοκυριό 
της κυρίας Γιασεμής. Η γυναίκα χάιδευε με τα ροζιασμένα χέρια της την 
παλάμη της Ίριας. 

«Πες μου, τι κάνεις; Πόσα χρόνια πέρασαν… Θα μείνεις καιρό εδώ;»  
«Πολύ καιρό» απάντησε η Ίρια. 
Μπορεί και για πάντα, σκέφτηκε, όμως δεν ήθελε να το πει στη γυναίκα, 

που την κοιτούσε καλοσυνάτα. Τι να ήξερε, πόσα να ήξερε; Τι είχαν μάθει στο 
νησί; Δεκαπέντε χρόνια είναι μια ολόκληρη ζωή.  

«Παντρεύτηκες;»  
Η Ίρια έγνεψε αρνητικά. Τι να έλεγε για τον Παντελή; Από κάπου όμως 

έπρεπε να ξεκινήσει. Δεν είχε φανταστεί πως θα ήταν τόσο δύσκολο ακόμα 
και αυτό.  

«Θυμάσαι τον καθηγητή μου, κυρία Γιασεμή;» ρώτησε κι αμέσως της 
φάνηκε ανόητο, σαν να μιλούσε για κάποιον ξένο.  

Η γυναίκα κούνησε αργά το κεφάλι. 
«Λυπήθηκα πολύ…» Σταμάτησε μαγκωμένη, σαν να ήθελε να πει κι άλλα, 

να μην μπορούσε όμως να βρει λόγια για τον θάνατο. 
«Εγώ κι ο Παντελής…» Η Ίρια δεν ήξερε πώς να συνεχίσει, ο κόμπος στον 

λαιμό την εμπόδιζε να μιλήσει.  
«Μη πεις τίπορα, καταλαβαίνω». Η Γιασεμή τής έπιασε τα χέρια. «Μπορεί 

να είμαι μεγάλη γυναίκα, και τότε μεγάλη ήμουνα δηλαδή, όμως κάποια 
πράγματα τα καταλαβαίνει κανείς αμέσως. Κι εσείς οι δύο ήσασταν…» Σώπασε 
πάλι. 

«Αν δεν είχε πεθάνει ο Παντελής, θα είχαμε παντρευτεί» είπε γρήγορα η 
Ίρια και για πρώτη φορά εντελώς νηφάλια σκέφτηκε πως ο άντρας της θα 
ήταν τώρα εξήντα χρονών. Μετά σήκωσε τα μάτια και κοίταξε τη Γιασεμή. Το 
καθάριο πρόσωπο την έκανε να νικήσει τους δισταγμούς. «Δεν έγιναν τα 
πράγματα έτσι…» είπε σαν να ρωτούσε και να απαντούσε μαζί. 

«Είχα πάει στην Αθήνα τότε, να κάνω μια εγχείρηση. Όταν γύρισα, όλα 
είχαν τελειώσει. Άκουσα πολλά λόγια, ανόητα και κούφια Η ανθρώπινη ψυχή 
είναι γεμάτη μυστήριο, όμως ο Παντελής ήταν ντόμπρος άνθρωπος» της είπε 
η γυναίκα. 



160                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Η Ίρια όμως είχε ανάγκη από κάτι πιο συγκεκριμένο. Είχε κουραστεί να 
ακούει την ίδια και την ίδια εκδοχή, λες και ο Παντελής ήταν κανένα μικρό 
παιδί που μπορούσε να αλλάξει από τη μια στιγμή στην άλλη και να γίνει 
υποχείριο του καθενός.  

«Όταν έχεις μια κοπέλα σαν τα κρύα τα νερά δίπλα σου, δεν κοιτάς αλλού. 
Δεν βρήκα λογική, όμως ποιος δεν θα πίστευε τον Κώστογλου; Και μετά …» 

«Μετά τι;» ρώτησε η Ίρια νιώθοντας θαλπωρή και ψύχρα μαζί, σαν να 
έσταξε ένα κερί στο δέρμα της κι ύστερα η εύπλαστη ζεστή μάζα να πάγωσε 
ξανά.  

«Μετά είπαν πως η Μάρω τον γνώριζε από παλιά. Πως δεν την είχε 
συναντήσει πρώτη φορά τον καιρό των ανασκαφών. Πως δεν ήταν εκείνη που 
είχε δώσει δικαιώματα, αλλά ο Παντελής την ενοχλούσε και χρησιμοποιούσε 
εσένα για κάλυψη, έτσι για τα μάτια του κόσμου».  

«Ψέματα!» φώναξε η Ίρια. «Δεν τα πιστεύεις εσύ αυτά, έτσι δεν είναι;»  
Τα ροζιασμένα δάχτυλα της Γιασεμής έσφιξαν τα δικά της. 
«Ησύχασε! Ο κόσμος μιλάει πολύ σα δεν ξέρει. Κι η καλοσύνη μαραζώνει 

άμα την πνίξει η αγριάδα της κακίας. Γιατί να τα πιστέψω; Μα και τι να πω; 
Όταν πια τον βρήκανε, τα στόματα και τα αυτιά κλείσανε. Σαν τις πόρτες των 
σπιτιών που σφαλίσανε για να ακούνε πίσω τους μόνο οι τοίχοι».  

Η Ίρια ανάσανε πιο ελεύθερα, λες κι η φωνή της Γιασεμής ήταν το 
βάλσαμο που γύρευε. Την αγκάλιασε, όπως θα αγκάλιαζε τη μάνα που δεν είχε 
πια. Είχε κάνει καλά που είχε έρθει στη Δάρκο. Ό,τι και να συνέβαινε. 

 
Η μεσημεριανή ώρα είχε αδειάσει τους δρόμους, κι όσοι δεν είχαν δουλειά, 

απολάμβαναν τις χαρές της παραλίας. Η Ίρια πέρασε τη συστοιχία με τα 
αλμυρίκια, που εκτεινόταν κατά μήκος του αμμουδερού αραξοβολιού, 
προσπέρασε μια σειρά ενοικιαζόμενα και δυο ψαροταβέρνες που δεν θυμόταν 
να υπήρχαν πριν δεκαπέντε χρόνια και ακολούθησε το ίδιο μονοπάτι που 
είχαν διασχίσει το βράδυ της γιορτής του Παντελή. Στα αριστερά της κι άλλα 
ενοικιαζόμενα έμοιαζαν να έχουν αναπτυχθεί, σαν τα άγρια λουλούδια που 
φυτρώνουν οπουδήποτε, καλαίσθητες όμως κατασκευές με επένδυση πέτρας 
και λουλακί παραθυρόφυλλα. Το μονοπάτι ανηφόριζε και μετά έκανε μια 
μεγάλη στροφή, για να κατηφορίσει προς τη μεριά της θάλασσας. Μια σειρά 
δαντελωτοί κολπίσκοι έμοιαζαν με σχέδιο περίτεχνης δαντέλας, μια μερλέτα, 
σαν εκείνο το χριστουγεννιάτικο δώρο της Αλεξάνδρας.  

Σταμάτησε σε ένα απόμερο σημείο, έστρωσε στην άμμο την πετσέτα της 
θάλασσας και κάθισε κοιτάζοντας την αστραφτερή υδάτινη επιφάνεια. Θα 



Σιωπηλή πέτρα          161 
_______________________________________________________________________________________________________________________________________________________________________________________________________________ 

 

 

άρεσε στη Λυδία το νησί; Πώς της είχε έρθει τώρα αυτό; Μελαγχόλησε 
ξαφνικά, συνειδητοποιώντας πως δεν γνώριζε τίποτα για την κόρη της. Μια 
λευκή σελίδα ήταν, που δεν θα γέμιζε ποτέ. Κι αυτό που κάποτε φαινόταν η 
μόνη λύση, το αυτονόητο, τώρα της φάνταζε ολότελα εξωφρενικό. Είχε 
απαρνηθεί το ίδιο της το παιδί, γιατί έτσι το ήθελε η μητέρα της, γιατί έτσι 
έπρεπε, γιατί αυτή ζούσε στο σκοτάδι. Γιατί δεν την είχε ζητήσει πίσω; Γιατί 
δεν είχε πατήσει πόδι; Περίμενε να περάσουν τόσα χρόνια για να 
επαναστατήσει; Ή της άρεσε που βούλιαζε στο τέλμα της αδράνειας και της 
λησμονιάς; Τόσα χρόνια προτιμούσε να ζει στο παρελθόν μιλώντας με τα δικά 
της φαντάσματα παρά να αντιμετωπίσει την πραγματικότητα. Όλα όσα τη 
βασάνιζαν περίμεναν άραγε την εμφάνιση του Άρη Βινζηλαίου για να την 
αναγκάσουν να εγκαταλείψει το κουκούλι της Σύρου;  

Ξαφνικά ένιωθε σαν ένα υπερτροφικό μωρό που έμεινε χρόνια στο 
ασφαλές σκοτάδι της μητρικής κοιλότητας. Έβγαλε την αλυσίδα και τα δύο 
δαχτυλίδια και τα άφησε πάνω στην πετσέτα. Γύρισε στο πλάι κι έφερε το 
πρόσωπό της κοντά στα τρία αντικείμενα: τα δώρα του Παντελή, του Νικήτα 
και της θάλασσας. Το βλέμμα της γύρισε αργά στο καθαρό νερό, που σχεδόν 
ακουμπούσε τα πόδια της. Γιατί φοβόταν τη θάλασσα; Επειδή είχε πάρει μαζί 
της τον Παντελή; Όχι, δεν θα άφηνε τον φόβο της να νικήσει.  

Σηκώθηκε αποφασιστικά και μπήκε στο νερό.  
Λίγη ώρα μετά, εκεί, στην έρημη παραλία, η Ίρια γελούσε σαν το μικρό 

παιδί που νιώθει περήφανο για το κατόρθωμά του. Είχε νικήσει τη φοβία της, 
είχε νικήσει τη θάλασσα. Ίσως και να την είχε βοηθήσει η ηρεμία και η 
καθαρότητα του νερού. Δεν ήξερε αν θα συνέβαινε το ίδιο αν είχε μπροστά της 
μια θάλασσα ανήσυχη με τα φύκια να μαυρίζουν τον βυθό της. Στην αρχή 
νόμιζε πως κάποιο φοβερό χέρι θα ξεπεταχτεί απότομα και θα την αρπάξει ή 
πως μια σκοτεινή δύναμη θα την παρασύρει και θα την κρατήσει αιχμάλωτη 
κάτω από το νερό μέχρι να πάψει να αναπνέει. Τότε σκέφτηκε πως ίσως η 
κόρη της κολυμπούσε αμέριμνη σε κάποια παραλία της Αδριατικής. Σιγά-σιγά 
το μυαλό της άδειασε και χαλάρωσε. Άφησε το σώμα της ελεύθερο και τα 
άκρα της κινήθηκαν αντανακλαστικά χτυπώντας ρυθμικά την κρυστάλλινη 
επιφάνεια. Το νερό την τύλιξε χωρίς την παραμικρή απειλή, την έκανε να 
νιώσει δυνατή μέσα στην απεραντοσύνη του Αιγαίου.  

Καθώς έπαιρνε το μονοπάτι της επιστροφής, αποφάσισε να νοικιάσει ένα 
μηχανάκι. Δεν έβλεπε άλλον τρόπο που να εξυπηρετεί τις μετακινήσεις της 
στο νησί. Οι αποστάσεις έμοιαζαν να έχουν μεγαλώσει, οι άγριοι χειμώνες 
είχαν αφήσει τα ίχνη τους στο ταλαιπωρημένο οδόστρωμα. Τότε δεν 



162                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

σκεφτόταν τις αποστάσεις. Οι μετακινήσεις ήταν προκαθορισμένες ή 
παντελώς αδιάφορες, καθώς όλη σχεδόν η μέρα περνούσε στις ανασκαφές.  

Της φάνηκε πως ο υπάλληλος ή ο ιδιοκτήτης, άλλος ένας άγνωστος, 
κοίταξε παραπάνω από το αναμενόμενο την ταυτότητά της και ότι επίτηδες 
χρονοτριβούσε να περάσει τα στοιχεία της στο βιβλίο του και να της δώσει το 
δικό της απόκομμα. Ίσως πάλι και να ήταν ιδέα της. Συνειρμικά ο νους της 
πήγε στον Αντώνη. Καθώς ο άντρας δοκίμαζε το μηχανάκι και της έδειχνε τα 
βασικά, εκείνη σκεφτόταν την απίστευτη σύμπτωση να παντρευτεί ο Αντώνης 
την Αντριάνα και να έρθουν να ζήσουν στην Καρυσιανή.  

«Εντάξει. Μπερκέτι είναι κοπέλα μου».  
«Ευχαριστώ» του χαμογέλασε η Ίρια, παρόλο που βρήκε παράξενο στα 

τριάντα οκτώ της να την αποκαλούν ακόμα κοπέλα.  
Καθώς άφηνε πίσω της το λιμάνι, άκουγε μόνο την καρδιά της που 

σφυροκοπούσε, θέλοντας να ξεφύγει από τη φυλακή της. Το μυαλό της, άδειο 
από εικόνες και ήχους, εκτοξεύτηκε με την ταχύτητα του φωτός, μετά 
επιβράδυνε, και τώρα παλινδρομούσε στο αχανές διάστημα. Σαν μια μπαταρία 
που επαναφορτίζεται, ένιωσε την ενέργεια να ανεβαίνει αργά από τα πόδια 
της και να μυρμηγκιάζει όλο της το σώμα. Η αίσθηση της πυράκτωσης 
γαργάλησε τα εγκεφαλικά της κύτταρα κι επιτέλους, οι ήχοι και οι εικόνες 
εγκαταστάθηκαν ξανά μέσα της, ήταν όμως ήχοι και εικόνες του χθες και όχι 
του σήμερα. Τα μάτια της αγνόησαν τις δύο οικοδομές που χτίζονταν. Άκουγε 
ξεκάθαρα τις φωνές, δεν ήταν όμως οι χτίστες που σφύριζαν πειρακτικά στη 
γυναίκα που περνούσε από μπροστά τους παρά το πολύβουο μελίσσι της 
ανασκαφής, δεκαπέντε χρόνια πίσω. Χαμογέλασε ξανά στην Κατερίνα, γέλασε 
με τις ξιπασμένες ανοησίες του Αντώνη, έριξε μια συνωμοτική ματιά στη 
Φρύνη, κούνησε το χέρι στον Πέλο και τέλος, εστίασε το βλέμμα της στο 
πρόσωπο του Παντελή ακούγοντας προσεκτικά τις οδηγίες του. Οι μήνες 
έγιναν στιγμές που έλαμψαν σαν πυροτεχνήματα στο απόλυτο σκοτάδι της 
καρδιάς της.  

Μια απότομη στροφή έφερε τη θάλασσα πιο κοντά και την Ίρια στην 
πραγματικότητα. Διέκρινε το Μοναστήρι και το μοναχικό σπίτι. Μια πινακίδα 
που δεν είχε προλάβει ακόμα να υποστεί τις κακουχίες που η έκθεση στα 
στοιχεία της φύσης σκορπίζει χωρίς οίκτο, την πληροφόρησε για μέρη που 
γνώριζε: Ιερά μονή Αγίου Ιωάννη των Βράχων, Πρωτοκυκλαδικός οικισμός, 
Ορυχεία. Σαν να προσπαθούσε να καθυστερήσει τη στιγμή, σταμάτησε κι 
απόμεινε να κοιτάζει τα βράχια ευθεία μπροστά της, διαβρωμένα, απειλητικά. 



Σιωπηλή πέτρα          163 
_______________________________________________________________________________________________________________________________________________________________________________________________________________ 

 

 

Ένα αδιόρατο τρέμουλο διαπέρασε το σώμα της. Το φάλτσο γουργούρισμα της 
μηχανής που έσβηνε ήταν το μόνο που τάραξε την απόλυτη ησυχία. 

Κοίταξε τον περιφραγμένο αρχαιολογικό χώρο, τα λείψανα του οικισμού 
που είχε έρθει ξανά στην επιφάνεια. Πιο πέρα, σε ένα στεγασμένο οικοδόμημα 
λίγων τετραγωνικών μέτρων, που οι γυάλινοι τοίχοι του έδιναν πρόσβαση 
στο ανθρώπινο μάτι, έστεκαν σαν τα ευαίσθητα φυτά μέσα στην 
προστατευτική αγκαλιά ενός θερμοκηπίου τα ευρήματα της πρώτης 
ανασκαφής. Πόσο αμήχανα άραγε θα ένιωθε κάποιος άλλος επισκέπτης 
βλέποντας τη γυναικεία φιγούρα που σχεδόν είχε αγκαλιάσει τα κρύσταλλα, 
ενώ τα δάκρυα έτρεχαν χωρίς σταματημό από τα μάτια της για να 
γλιστρήσουν στη γυάλινη επιφάνεια και σαν μικρές σταγόνες βροχής να 
αργοκυλήσουν στο πανάρχαιο έδαφος; Όμως ήταν μόνη της. Και δεν την 
ένοιαζε. Μπορούσε να κλάψει ελεύθερα για αυτά που ήταν δικά της ευρήματα 
και δικά του, για τα αντικείμενα που αιώνες κοιμόντουσαν παραχωμένα κάτω 
από τη γη. Να θρηνήσει για τη δική της χαμένη ζωή. Τι είχε θυσιάσει, για 
ποιον αλήθεια; Σε ποιον βωμό είχε προσφέρει τον εαυτό της και την κόρη της, 
τον Παντελή και τον Νικήτα, εξιλαστήρια θύματα; Φταις, πληρώνεις. Είναι 
όμως έτσι; αναρωτήθηκε χωρίς να περιμένει απάντηση. Το δικό της φταίξιμο 
ήταν ότι είχε αγαπήσει διπλά και δεν βρήκε το κουράγιο να είναι ειλικρινής 
με κανέναν από τους δύο.  

Σαν λευκοντυμένη φιγούρα κατευθύνθηκε αργά προς τις πέτρες που 
έμοιαζαν πάντα με βασιλικό κάθισμα. Έσκυψε και τις μύρισε, ενώ με την άκρη 
του ματιού έπιασε τη φευγαλέα κίνηση της σαύρας, που κρυβόταν ασφαλής 
στους ίσκιους. Κάθισε και κοίταξε τον δρόμο. Μάταια περίμενε, η Μάρω 
Κώστογλου δεν είχε κανένα λόγο να εμφανιστεί. Αναρωτήθηκε αν τη μισούσε. 
Ναι, απάντησαν συγχρονισμένα το μυαλό και η καρδιά της. Μισούσε και 
εκείνη και τον άντρα της, άθλιους δολοπλόκους, σκηνοθέτες στο δικό της 
θέατρο του παραλόγου. Το μίσος καθρεφτίστηκε στα μάτια της, κι έπειτα οι 
πράσινες ίριδες γαλήνεψαν καθώς ταξίδεψαν ξανά στον αρχαιολογικό χώρο.  

Η Εφορεία Αρχαιοτήτων είχε στήσει περιμετρικά τέσσερα ηλιακά ρολόγια 
όπου ήταν χαραγμένη η ιστορία του τόπου. Χαμογέλασε αχνά καθώς έφερε 
στον νου της τον ακούραστο Άρη. Σιγουριά και γαλήνη: με αυτά τα 
συναισθήματα άφηνε πίσω του τις αρχαίες πέτρες ο επισκέπτης.  

Στρέφοντας την πλάτη της στον αρχαιολογικό χώρο, τράβηξε προς την 
αντίθετη κατεύθυνση, εκεί όπου ο όγκος του μοναστηριού ξεχώριζε πάνω στα 
φαιά βράχια. Η βάρκα, με ξεθωριασμένα πια τα χρώματά της, έστεκε ακίνητη 
στα ήσυχα νερά του μόλου. Η Ίρια προχώρησε στον έρημο περίβολο. 



164                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Αναρωτήθηκε μόνο αν ο Αγαθάγγελος ζούσε ακόμα εκεί. Δεν ήταν πολλά 
χρόνια μεγαλύτερος από τον Παντελή, κι όμως, είχε διαλέξει την απομόνωση 
από τα εγκόσμια σε αυτόν τον τόπο.  

 
Ο Αγαθάγγελος σήκωσε το κεφάλι από το χοντρό βιβλίο μπροστά του. 

Αναρωτήθηκε αν το τρίξιμο της αυλόπορτας έφερνε στις πύλες του 
μοναστηριού τη Μαργαρίτα. Έβαλε ένα πλατύ βότσαλο ανάμεσα στις σελίδες 
και σηκώθηκε βιαστικά. Ακόμα και τώρα, μετά από είκοσι χρόνια απομόνωσης 
και καθημερινής συνομιλίας με τον Θεό, δεν έπαυε να επαναλαμβάνει πως οι 
βουλές Του ήταν ανεξερεύνητες. Διαφορετικά, ποιο λογικό επιχείρημα θα 
μπορούσε να προβάλει στον Γολγοθά της Κούλαινας, όπως όλοι αποκαλούσαν 
τη χήρα του Κούλη Μπελδιέ; 

Ο καλόγερος έσμιξε τα κάτασπρα φρύδια του προσπαθώντας να ταυτίσει 
τη γυναικεία μορφή που κοντοσίμωνε με κάποιο πρόσωπο αποτυπωμένο στη 
μνήμη του. Ίσως να του έφταιγε ο ήλιος, που είχε διαδεχτεί το δροσερό 
ημίφως της βιβλιοθήκης, ίσως και η όρασή του, που δεν τον βοηθούσε πια. Κι 
αν όμως είχε την παραμικρή αμφιβολία, η γυναίκα που τον πλησίαζε με ένα 
χαμόγελο να ανθίζει στο πρόσωπό της, έσβησε κάθε δισταγμό. Τα μάτια της 
συνάντησαν τα δικά του κι έπειτα χαμήλωσαν καθώς εκείνη έσκυψε να του 
φιλήσει το χέρι.  

«Καλώς όρισες, παιδί μου! Μη στέκεσαι στον ήλιο, κόπιασε».  
Ο γέροντας πήρε τα χέρια της στα δικά του προσπαθώντας να διώξει την 

αδιόρατη ανησυχία που έκανε τους χτύπους της ταλαιπωρημένης του καρδιάς 
να φτάνουν πιο ασθενικοί στα αυτιά του. Ενδόμυχα περίμενε πως μια μέρα η 
Ίρια Φλεριανού θα ξαναγύριζε.  

Την άφησε για λίγο μόνη στη βιβλιοθήκη. Πήγε να δει αν ήθελε κάτι ο 
αδελφός Τιμόθεος και κατόπιν γύρισε κρατώντας έναν δίσκο με δροσερό νερό 
και το γλυκό τριαντάφυλλο του μοναστηριού. Τη βρήκε σκυμμένη πάνω από 
το γραφείο του. Θα της είχε κάνει σίγουρα εντύπωση το βιβλίο που αφορούσε 
τις νευρωτικές ψυχώσεις. Ίσως όμως και να γνώριζε πως στην κοσμική του 
ζωή είχε υπάρξει γιατρός.  

«Να με συγχωρείς που άργησα, κόρη μου. Ο Τιμόθεος ασθενεί βαριά».  
«Λυπάμαι» είπε αμήχανα η Ίρια. 
«Ασθενής η σάρκα, αλλά το πνεύμα δυνατό» της χαμογέλασε ο 

Αγαθάγγελος. «Τα βράδια μού υπαγορεύει και γράφω. Φοβάται πως θα 
εγκαταλείψει τα εγκόσμια προτού προλάβει να ολοκληρώσει το έργο του». Η 
φωνή του έσβησε καθώς τα μάτια της Ίριας είχαν στυλωθεί πυρετικά επάνω 



Σιωπηλή πέτρα          165 
_______________________________________________________________________________________________________________________________________________________________________________________________________________ 

 

 

του. Ήταν φανερό πως είχε φτάσει μέχρι το μοναστήρι αποφασισμένη. Δεν 
ήταν αβροφροσύνη ή νοσταλγία. «Ήσουν στην Ιταλία;» ρώτησε παρόλο που 
γνώριζε την απάντηση. 

Εκείνη έγνεψε αόριστα. 
«Γιατί γύρισες, παιδί μου;» Την είδε που δίσταζε, από την άλλη όμως 

ένιωσε την ανάγκη της να μιλήσει. Γι’ αυτό δεν είχε έρθει αλήθεια;  
«Ας πούμε πως φοβήθηκα κι εγώ μήπως δεν ολοκληρώσω το έργο μου».  
Ο Αγαθάγγελος δεν παραξενεύτηκε. Πίσω από τις κλειστές πόρτες του 

νησιού ο φόβος ήταν που έκλεινε τα στόματα, και όχι η συμπόνια. Δεν 
μπορούσε όμως να κρίνει, ακόμα κι εκείνους που είχαν πραγματικά αδικήσει.  

«Είσαι πολύ νέα για να λες τέτοια πράγματα» την ψευτομάλωσε, μα 
εκείνη τον διέκοψε πιάνοντάς του το χέρι. 

«Γιατί γύρισα; Γιατί ό,τι αγαπούσα, το έχασα. Τι τους έκανα αλήθεια, τι 
τους έκανα;» 

Κι έπειτα του διηγήθηκε την ιστορία της, μια ιστορία τόσο παράλογη που 
έμοιαζε ξένη. Κι όσο εκείνη γαλήνευε καθώς άδειαζε από ένα ασήκωτο βάρος, 
τόσο ο Αγαθάγγελος αισθανόταν την καρδιά του να φουσκώνει και να 
ανεβαίνει προς τα πάνω πιέζοντας τον. Τα καινούρια μυστικά 
πολλαπλασίασαν το δικό του βάρος. Η γυναίκα απέναντί του δεν ήξερε. Κι 
αυτός που γνώριζε και μπορούσε να την απαλλάξει από το μαρτύριο ήταν 
ανήμπορος να μιλήσει. Καιρό πια δεν πίστευε στην ανθρώπινη δικαιοσύνη, 
την ίδια εκείνη που τον είχε αφήσει ατιμώρητο, όταν η γυναίκα και το 
νεογέννητο παιδί του χανόντουσαν από δική του αμέλεια. Το μάτι του Θεού 
όμως έβλεπε τα πάντα, κι ίσως ο ερχομός της Ίριας να ήταν το θέλημά Του. 

«Τι περιμένεις να βρεις εδώ; Γυρεύεις εκδίκηση;» 
«Γυρεύω απαντήσεις».  
«Κι αν τις πάρεις, τι θα γίνει;» 
«Δεν ξέρω… Ίσως έτσι μπορέσω να ξαναγίνω αυτή που ήμουν κάποτε». Το 

πρόσωπό της διαγραφόταν ωχρό, λες και όλη η ζωή είχε στραγγίξει από μέσα 
της. Τα μάτια της κοιτούσαν άδεια έξω από το καγκελόφραχτο στενόμακρο 
παράθυρο ένα κομμάτι θάλασσας και ουρανού που ενώνονταν για πάντα. 

«Οι δρόμοι της καρδιάς πολλές φορές μπερδεύονται. Να είσαι δυνατή. 
Πιστεύεις λοιπόν πως έσφαλες;»  

«Δεν ήμουν ειλικρινής ούτε απέναντι στον Παντελή ούτε στον Νικήτα». 
«Είναι και οι δύο μακριά σου τώρα».  
«Δεν ήθελα να σκορπίσω τη ζωή τους». 
«Δεν ήσουν εσύ που τη σκόρπισες. Ο καθένας κάνει τις επιλογές του». 



166                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Και ποιος ξέρει αν αυτές είναι οι σωστές;» είπε και σηκώθηκε, δίνοντας 
την υπόσχεση πως σύντομα θα ερχόταν ξανά.  

Ο Αγαθάγγελος κούνησε το χέρι σε αποχαιρετισμό κι απόμεινε να την 
κοιτάζει καθώς απομακρυνόταν. Αν μπορούσε να της πει κάτι άλλο πέρα από 
ουδέτερες λέξεις παρηγοριάς, αν μπορούσε να μιλήσει ειλικρινά σε αυτή τη 
γυναίκα που συνέχιζε να αγαπάει δύο άντρες χωρίς να έχει κανέναν… Τι θα 
γινόταν αν μάθαινε; Μήπως τότε η αγάπη θα μεταμορφωνόταν σε οίκτο; 
Συνειδητοποίησε πως τώρα πια ήταν ο μόνος που γνώριζε την αλήθεια. 
Αναρωτήθηκε γιατί άραγε είχε δεχτεί να γίνει συνένοχος τότε, δεκαπέντε 
χρόνια πριν. Αν είχε μιλήσει….  

Ξαφνικά του φάνηκε πως πατούσε όλους τους θρησκευτικούς του όρκους, 
καθώς έπιασε τον εαυτό του να κατακλύζεται από ένα κύμα οργής για τον 
Αργύρη Κώστογλου. Γύρισε πίσω σε εκείνο το καλοκαίρι που έμελλε να 
ταράξει το ναρκωμένο νησί και ο Αργύρης τον κοιτούσε με το ίδιο αλαζονικό 
βλέμμα. “Αυτό που κάνεις είναι μεγάλη αμαρτία, Αργύρη. Εκμεταλλεύτηκες 
μια γυναίκα που η ζωή της έχει ρημάξει”. “Πιστεύεις κι εσύ στις τρέλες της 
Κούλαινας; Παραμύθια του σαλεμένου της μυαλού είναι! Τι σου ξεφούρνισε, 
μου λες; Ζηλεύει, ζηλεύει τη Μάρω, γι’ αυτό στα είπε όλα αυτά”. “Ο τρόπος και 
μόνο που προφέρεις το όνομά της! Μπορεί και να σε πίστευα, Αργύρη, αν 
κάποτε δεν ήμουν γιατρός” του είχε πει και τον είχε κατακεραυνώσει με το 
βλέμμα. Η έπαρση φάνηκε προς στιγμή να υποχωρεί, τα χαρακτηριστικά να 
μαλακώνουν. Τα χείλη του Κώστογλου πήγαν να σαλέψουν, όμως τελικά 
απόμειναν σφαλιστά. “Μην αρνηθείς ξανά ό,τι έκανες. Η Μαργαρίτα δεν 
ενόχλησε ποτέ κανέναν. Έχει αξιοπρέπεια, αυτό σε πείραξε;” “Δεν έχεις 
αποδείξεις. Ποιος θα πιστέψει εκείνη, και πόσοι εμένα;” “Άφησέ την ήσυχη, 
τουλάχιστον”. “Να την κάνω τι εγώ; Τρελός θα ήμουνα να κοιτάξω μια 
παρακατιανή”. “Οι συνειδήσεις δεν εξαγοράζονται για πάντα, Αργύρη” του 
είχε φωνάξει με οργή. 

Δεκαπέντε χρόνια μετά, σαν φοίνικας που ξαναγεννιέται από τη στάχτη 
του, η ίδια οργή σιγόβραζε μέσα στο γέρικο σώμα του καλόγερου για εκείνον 
που δεν του άξιζε να λέγεται άνθρωπος. 



Σιωπηλή πέτρα          167 
_______________________________________________________________________________________________________________________________________________________________________________________________________________ 

 

 

ΕΙΚΟΣΙ ΤΡΙΑ  
 

Η Μαργαρίτα ή Κούλαινα, όπως την ήξεραν όλοι, έβαλε κι άλλα κλαδιά 
στον φούρνο νιώθοντας συνάμα την κάψα της φλόγας στο πρόσωπό της και 
τον ιδρώτα να ποτίζει τα μαύρα της ρούχα. Χαμογέλασε αχνά στην ανάμνηση 
του Κωσταντή, που τη ρωτούσε ξανά και ξανά γιατί τόσα χρόνια δεν είχε 
πάψει να πενθεί. Πόσες φορές αλήθεια της είχε φέρει ρούχα και πράγματα που 
θα μπορούσαν να ευκολύνουν την καθημερινότητά της, πράγματα που αυτή 
καταχώνιαζε και δεν χρησιμοποιούσε ποτέ. Σκέφτηκε πόσο αγαπούσε αυτόν 
τον άντρα, που της είχε δώσει πίσω ένα κομμάτι από τη ζωή της.  

Σήκωσε τα μάτια και κοίταξε αριστερά προς τη μεριά της Χώρας. Για έναν 
ντόπιο ήταν πολύ εύκολο να ξεχωρίσει το σπίτι των Κώστογλου. Το πρόσωπό 
της συννέφιασε, και στο μέτωπό της χαράχτηκαν βαθύτερες οι ρυτίδες. Πώς 
είχε κατορθώσει να επιβιώσει αλήθεια; Είχε ορκιστεί πως μια μέρα θα 
σκότωνε τον Αργύρη Κώστογλου με τα ίδια της τα χέρια. Κι όσο ο καιρός 
περνούσε, τόσο αυτή η σκέψη τής θόλωνε το μυαλό, της βάραινε το κεφάλι 
και της έφερνε λιγοθυμιά. Ο Θεός ήταν άδικος, κι ας έλεγε ο Αγαθάγγελος ό,τι 
ήθελε. Αν δεν είχε τον Κωσταντή, θα το είχε κάνει ήδη. Δεν φοβόταν τη 
φυλακή. Και η δική της η ζωή μια φυλακή είχε γίνει, που η πόρτα της είχε 
κλείσει βαριά τη μέρα που σκοτώθηκε ο Κούλης. 

«Με συγχωρείτε…» 
Ό,τι κι αν σκεφτόταν η Μαργαρίτα, η δροσερή γυναικεία φωνή την 

ξανάφερε στην πραγματικότητα. Έστρεψε το βλέμμα αργά πάνω στη σιλουέτα 
που το φως του ήλιου έλουζε εκθαμβωτικά χαρίζοντάς της ανοιξιάτικη 
λάμψη μέσα στο λιοπύρι του Ιουνίου. Της φάνηκε για άλλη μια τουρίστρια 
που έψαχνε εκείνους τους τάφους. Ο Κωσταντής τής μιλούσε αδιάκοπα για 
τον κόσμο που αναπαυόταν κάτω από το έδαφος. Τα βράδια του χειμώνα στις 
αναπάντεχες επισκέψεις του δεν χόρταινε να τον ακούει. Τίποτα δεν είχε 
αλλάξει ανάμεσά τους καθώς τα χρόνια κυλούσαν. Είχε μάθει να τον 
περιμένει, δασκαλεμένη από τα γυρίσματα του καιρού. Κι εκείνος 
ξαποστένοντας στην αγκαλιά της τής έλεγε παραμύθια για ανθρώπους που 
κανείς τους δεν είχε γνωρίσει και τα λόγια του ανακατώνονταν με τη 
μυρωδιά της θάλασσας, που τρύπωνε πίσω από τα σφαλιστά της μάτια.  

Η γυναίκα ήταν σχεδόν δίπλα της πια και όχι, δεν έμοιαζε με τουρίστρια. 
Κι αν την είχαν ξεγελάσει τα νεανικά ρούχα, το σακίδιο στην πλάτη και τα 
ανέμελα πιασμένα χρυσοκάστανα μαλλιά, τώρα που ο ήλιος την κύκλωνε 



168                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ανελέητος, ξεχώριζε τις γραμμές στις άκρες των ματιών και του στόματος, 
αυτές που ο χρόνος και ο πόνος δεν τσιγκουνεύονταν.  

Η Ίρια κοίταξε ερευνητικά τη μαυροφορεμένη γυναίκα, κάποιος της είχε 
μιλήσει γι’ αυτήν, ποιος αλήθεια; Ο Νικήτας ήταν, ναι. Ο πόνος της ανάμνησης 
έκανε τα χείλη της να συσπαστούν. Η γυναίκα θα είχε πάνω-κάτω την ηλικία 
της Φρύνης. Πίσω από τα ξεθωριασμένα ρούχα, μπορούσε να διακρίνει το 
καλοδιατηρημένο σώμα που έτρεφε ο καθημερινός μόχθος. Άραγε να έμενε 
ακόμα μόνη; 

«Ζητάς κάτι;» τη ρώτησε η γυναίκα.  
«Γυρεύω τα αρχαία» της απάντησε και η φωνή της τής φάνηκε ανόητη, 

λες και η άλλη ήταν καθυστερημένη κι αν της μιλούσε διαφορετικά, δεν θα 
καταλάβαινε.  

«Αν ψάχνεις τις παλιές Κυκλαδίτισσες, πρέπει να ανέβεις πιο ψηλά. Θα 
βρεις το μονοπάτι στα διακόσια μέτρα». 

Η Ίρια την ευχαρίστησε μηχανικά και τράβηξε προς την κατεύθυνση που 
της υπέδειξε η Κούλαινα -ναι, τώρα δα είχε θυμηθεί το όνομα. 

Η Μαργαρίτα πέρασε σκυφτή στη χαμηλή αποθήκη. Καθώς έμπαινε στο 
μικρό δωμάτιο, εκεί που ο Κωσταντής είχε αφήσει έναν παλιό μουσαμά της 
ψαρόβαρκάς του, ένιωσε σαν να τη χτύπησε ψυχρός αέρας στην πλάτη, 
παρόλο που ο ήλιος έκαιγε περισσότερο από πριν. Το πρόσωπό της πήρε μια 
γκριζωπή απόχρωση καθώς με απόλυτη σιγουριά είπε μοναχή της πως η 
γυναίκα που μόλις είχε δει δεν έμοιαζε ούτε με απλή επισκέπτρια. 

 
Η Ίρια κοίταξε ψηλά τους βράχους χάνοντας για μια στιγμή τον 

προσανατολισμό της. Σκέφτηκε πως δεκαπέντε χρόνια ήταν αρκετά για να 
αλλάξει και η φύση. Η άγρια βλάστηση έμοιαζε να καλύπτει τα πάντα, 
αναγκάζοντάς την να προχωράει διστακτικά ώσπου η καφετιά πινακίδα 
φάνηκε να φυτρώνει μπροστά της.  

Ο χώρος ήταν μικρός, περιφραγμένος και απροσπέλαστος, σαν να 
ελλόχευε ο κίνδυνος κάποιος να ταράξει τη γαλήνη των αιώνια κοιμισμένων. 
Οι πρωτοκυκλαδικοί τάφοι με τη μορφή απλοϊκών κιβωτίων και τις 
αναθηματικές πέτρες έμοιαζαν προσεκτικά λαξεμένοι σε έναν ημικυκλικό 
περίβολο. Ένα αναλόγιο φιλοξενούσε τις εξηγήσεις της Εφορείας 
Αρχαιοτήτων.  

Σκύβοντας να σκουπίσει το σκονισμένο τζάμι, η Ίρια χαμογέλασε στη 
σκέψη της αναπάντητης ερώτησης. Γιατί είχαν διαλέξει το συγκεκριμένο 
σημείο; Εκείνη ήξερε. Είχε μπει στη σπηλιά, εκεί που λατρευόταν η Μητέρα-



Σιωπηλή πέτρα          169 
_______________________________________________________________________________________________________________________________________________________________________________________________________________ 

 

 

Θεά από τις παλιές Κυκλαδίτισσες, όπως τις είχε ονομάσει η χήρα. Το χαμόγελο 
πάγωσε στο πρόσωπό της καθώς σκέφτηκε πως η γυναίκα είχε χρησιμοποιήσει 
μια έκφραση που η ίδια μόνο από το στόμα του Παντελή είχε ακούσει. 

Γύρισε ξανά στο σταυροδρόμι προσπαθώντας να θυμηθεί την πορεία που 
είχε ακολουθήσει με τον Νικήτα και αργότερα μόνη της προς τη σπηλιά. 
Προχωρούσε αργά, προσέχοντας μην της ξεφύγει το παραμικρό, σαν να έκανε 
επιφανειακή έρευνα για μια καινούρια ανασκαφή. Τα μάτια της εστίαζαν στις 
ρωγμές που αυλάκωναν τα βράχια, πλησίαζε τις σχισμές εκεί που σχημάτιζαν 
διχάλες, κρυψώνες για τον ήλιο. Κάθε τόσο στρεφόταν προς τη μεριά της 
θάλασσας, σαν να προσπαθούσε να ανακτήσει τον χαμένο της 
προσανατολισμό. Πέρασε και ξαναπέρασε από τα ίδια σημεία μέχρι που κάθισε 
μουσκεμένη στον ιδρώτα κάτω από ένα μοναχικό δέντρο. Η σπηλιά ήταν σαν 
να μην είχε υπάρξει ποτέ.  

Έκλεισε τα μάτια κι απόμεινε σκυφτή με τα χέρια στο κεφάλι. Καθώς 
ένιωθε τον ήλιο να της καίει την πλάτη, τα χαμένα χρόνια πέρασαν ξανά σαν 
αστραπή από μπροστά της. Δεν υπήρχε δικαιολογία για την αδυναμία της. Είχε 
αποδεχτεί τις καταστάσεις στωικά. Πριν τον θάνατο του Παντελή είχε υπάρξει 
πιο δυνατή. Είχε αποφασίσει να κρατήσει ένα παιδί που και η ίδια αμφέβαλε 
για τον φυσικό του πατέρα, ένα μεγάλο βήμα προς μία ανεξαρτησία που δεν 
πρόλαβε να ολοκληρώσει. Δεν έριχνε ευθύνες στη μητέρα της. Κατανοούσε 
πως κι εκείνη είχε γίνει σκληρή με τον πρόωρο θάνατο του δικού της άντρα. 
Είχε δυο κόρες να μεγαλώσει και μια δουλειά να κουμαντάρει ολομόναχη. 
Όχι, η μητέρα της είχε φανεί πιο δυνατή.  

Το έβρισκε μάταιο να προσπαθεί να φανταστεί τι άλλο θα μπορούσε να 
είχε κάνει όλα αυτά τα χρόνια. Είχε παραιτηθεί, είχε μονάσει, αυτό μόνο είχε 
κάνει. Σε ποια μνήμη είχε παραμείνει πιστή όταν ο Νικήτας την παρακαλούσε 
να φύγουν μαζί για το Μόναχο; Ποιον τιμωρούσε, τον εαυτό της ή εκείνον 
που ήταν ο γιος των δύο ανθρώπων που μισούσε;  

Μια αγριομέλισσα ζουζούνισε τόσο κοντά στο αυτί της που την έκανε να 
τιναχτεί αλαφιασμένη. Πόση ώρα είχε περάσει; Η πλάτη της είχε μουσκέψει 
ξανά, ένιωθε το άσπρο μπλουζάκι να κολλάει πάνω στο δέρμα της. Σε αυτόν 
τον τόπο ξεχνούσες τον χρόνο. Σήκωσε το σακίδιό της και τράβηξε προς το 
σταυροδρόμι όπου είχε αφήσει το μηχανάκι, κοιτάζοντας φευγαλέα ξοπίσω 
της, νομίζοντας πως θα δει τον Νικήτα, όπως τότε. Η καρδιά της βούλιαξε 
καθώς το τοπίο αντιγύρισε τη ματιά της ασάλευτο.  

Προσπερνώντας ξανά το μοναστήρι ένιωσε τύψεις που δεν είχε πει στον 
Αγαθάγγελο όλη την αλήθεια. Δεν ήθελε όμως να αποκαλύψει ότι είχε μια 



170                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

κόρη. Ντρεπόταν, γιατί δεν είχε καμία δικαιολογία που θα δικαιολούσε τη 
συμπεριφορά της.  

Συνέχισε να περπατάει, και τα βήματά της την οδήγησαν αθόρυβα προς το 
μοναχικό σπίτι. Κι εκεί, ακούμπησε το μάγουλό της πάνω στη δροσιά του 
ασβέστη και κοίταξε συλλογισμένη τα σφαλιστά παραθυρόφυλλα. Και μετά, 
πήγε και στάθηκε στο ίδιο σημείο που ο Νικήτας είχε αποχαιρετήσει το πλοίο 
που έφευγε φωνάζοντάς της πως θα την αγαπούσε για πάντα.  

 
Την ίδια ώρα, στις ψηλωσιές της Δάρκου, η Μάρω Κώστογλου ατένιζε το 

βαθύ μπλε της θάλασσας στηρίζοντας τους αγκώνες στα κάγκελα της 
βεράντας. Η ήρεμη επιφάνεια του νερού δεν έμοιαζε σε τίποτα με τη δίνη της 
ψυχής της. Μέρες σαν κι αυτήν, οι τύψεις γέμιζαν το μυαλό της, υπερίσχυαν 
και την κουρέλιαζαν. Κάποτε είχε πιστέψει πως η ζωή της είχε βρει κάποιο 
νόημα. Αναλογίστηκε πόσο διαφορετικά θα ήταν αν δεν είχε παντρευτεί τον 
Αργύρη. Τότε όμως δεν θα γνώριζε τον Παντελή. Σε εκείνο το 
θαλασσοδαρμένο πλοίο θα μπορούσε να είχε πει ναι στον έρωτα, αν δεν 
υπήρχε ήδη ο άξεστος άντρας της. Πόσο τον μισούσε! Πόσο ήθελε να τα είχε 
παρατήσει όλα τότε και να είχε ακολουθήσει τον γοητευτικό αρχαιολόγο. 
Στον νου της ήρθε η εικόνα τους καθώς τα σώματά τους αγγίζονταν σχεδόν 
πάνω από την κουπαστή του πλοίου, αψηφώντας την γκρίζα ασχήμια των 
κυμάτων. Αυτή όμως είχε ήδη υπογράψει ένα αμετάκλητο συμβόλαιο με τον 
Αργύρη, εκείνον που είχε αναλάβει να ξαναδώσει στην οικογένειά της τη 
χαμένη της αίγλη με τίμημα την ίδια. Έτσι απλά είχε αφήσει τη στιγμή να 
χαθεί και το μόνο που κράτησε ήταν η διεύθυνση και το τηλέφωνό του 
αρχαιολόγου. Δεν θα περνούσε καιρός που θα συναντιόντουσαν ξανά, δεν το 
φανταζόταν όμως τότε. Επέτρεψε στον εαυτό της την πολυτέλεια της 
εφήμερης σχέσης με τον Παντελή για μια βδομάδα, που στη διάρκειά της είχε 
ευχηθεί πολλές φορές να μπορούσαν όλα να είναι διαφορετικά. Η 
πραγματικότητα της Δάρκου την περίμενε ζοφερή μετά το πανηγύρι των 
ήχων και των χρωμάτων της Αθήνας. Μέχρι που η εγκυμοσύνη της της έδωσε 
το κουράγιο να συνεχίσει, και μετά χάρισε όση αγάπη έκρυβε μέσα της στον 
γιο της. Ο Αργύρης την είχε αφήσει επιτέλους ήσυχη. 

Έτσι νόμιζε, ώσπου χρόνια αργότερα η σχέση του άντρα της με τη 
Μαργαρίτα πέρασε το κατώφλι τους. Τα γεγονότα πάντα την προλάβαιναν. 
Ήρθε όμως ο Λαέρτης της και ξέχασε ξανά τα πάντα, αφού ο κόσμος της 
επικεντρώθηκε στο νεογέννητο αγοράκι. Δύο μήνες σχεδόν δεν έβγαινε 
καθόλου από το σπίτι, μέχρι να σαραντίσει, όπως απαιτούσε το έθιμο.. Κι αν 



Σιωπηλή πέτρα          171 
_______________________________________________________________________________________________________________________________________________________________________________________________________________ 

 

 

άκουσε για την ανασκαφή που είχε ήδη ξεκινήσει, δεν έδωσε σημασία. Δεν 
σκέφτηκε, δεν πήγε το μυαλό της. Σπάνια μιλούσαν πια με τον Αργύρη, το 
παιδί, αντί να τους συνδέσει, τους είχε απομακρύνει περισσότερο. Εκείνος είχε 
γίνει πιο επιθετικός, άγριος, δύστροπος. Στο μυαλό του είχε ριζώσει η ιδέα 
πως διαφέντευε το νησί, παρότι η ταπεινή καταγωγή και ο άξεστος 
χαρακτήρας του δεν λειάνθηκαν ούτε από τα πλούτη ούτε από τις 
συναναστροφές. Ο Νικήτας άρχισε κι εκείνος να φέρεται διαφορετικά. Στην 
αρχή δεν της φάνηκε παράξενο, μετά όμως που το καλοσκέφτηκε, δεν 
μπορούσε να καταλάβει. Μάλωνε με τον πατέρα του και μετά εξαφανιζόταν 
με τις ώρες χωρίς να ξέρουν καν πού βρισκόταν. Μάταια προσπαθούσε να τον 
δικαιολογήσει. Ο μικρός Λαέρτης είχε την ανάγκη της την κάθε στιγμή, 
ανυπεράσπιστος έκλαιγε ασταμάτητα. Ήταν ένα ανήσυχο μωρό, και η Μάρω 
γινόταν προστατευτική γνωρίζοντας πως οι θόρυβοι μέσα στη νύχτα και τα 
αλαφροπατήματα δεν ήταν παρά η Μαργαρίτα που έστεκε στην πίσω πόρτα 
του κήπου. Μέχρι που οι γδούποι, τα σουρσίματα κι οι ψίθυροι σταμάτησαν, 
όπως αναπάντεχα σταμάτησε και το κλάμα του μωρού. Η άμοιρη γυναίκα είχε 
πάψει να πηγαινοέρχεται σαν το φάντασμα στην αυλή της. 

«Η άμοιρη γυναίκα…» είπε μόνη της, με μια φωνή άχρωμη κι επίπεδη, σαν 
μια κακή ηθοποιός που μάταια προσπαθούσε να αποστηθίσει τα λόγια της.  

«Μόνη σου μιλάς, ρε μάνα;»  
Ο Λαέρτης, που στο μεταξύ την είχε πλησιάσει αθόρυβα σχεδόν, την 

αγκάλιασε σφιχτά και τη φίλησε στο μάγουλο. Εκείνη αφέθηκε στο χάδι του 
κλείνοντας τα μάτια.  

«Κάτι σκεφτόμουν… Αφηρημένη ήμουν...»  
«Άμα κάτσεις κι άλλο στον ντάλα ήλιο, θα σου πως εγώ πώς θα 

ξεκουτιάνεις. Και μετά, θα έχω και να σε φροντίζω» της είπε αστειευόμενος. 
Σε λίγες μέρες ο Λαέρτης θα γινόταν δεκαπέντε χρονών, ο χαρακτήρας του 

όμως είχε από χρόνια διαμορφωθεί. Γαλίφης, γλυκόλογος, πεισματάρης, ήξερε 
πώς να περνάει το δικό του, τόσο αντίθετος σε όλα του από τον Νικήτα.  



172                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΙΚΟΣΙ ΤΕΣΣΕΡΑ 

Ιούνιος 1996, Μόναχο 
 

Καθώς παρατηρούσε τους φοιτητές που σχημάτιζαν θορυβώδη πηγαδάκια 
στο πάρκο χειρονομώντας, φωνάζοντας, γελώντας, ο Νικήτας Κώστογλου 
σκέφτηκε πως τους ζήλευε. Ευχαρίστως θα αντάλλασσε τη θέση τους με τη 
δική του, φτάνει να πετούσε από πάνω του το βάρος που σήκωνε όλα αυτά τα 
χρόνια.  

Πλησίασε ξανά τον αποστειρωμένο χώρο που θα μπορούσε να είναι το 
γραφείο οποιουδήποτε. Το μόνο προσωπικό στοιχείο ήταν οι τρεις 
φωτογραφίες. Στην πρώτη, η Δάρκος, με τη μοναχική της μεγαλοπρέπεια, 
ξεπρόβαλλε περήφανη στο ηλιοβασίλεμα του Αιγαίου. Μια πανοραμική 
ασπρόμαυρη στιγμή, μόνο αυτό του είχε απομείνει για να του θυμίζει την 
ταυτότητά του. Τα δάχτυλά του μετακινήθηκαν πάνω στο λούστρο του 
γραφείου χαϊδεύοντας σπασμωδικά πρώτα το περίγραμμα του νησιού του και 
μετά τις άλλες δύο φωτογραφίες, της γυναίκας και της κόρης που δεν 
μπορούσε να έχει. Ένιωσε μια ανήμπορη λύσσα καθώς τα μάτια του 
περιπλανήθηκαν βουβά στα άψυχα ενσταντανέ. Κάθισε ακουμπώντας βαριά 
πίσω στην ψηλή πλάτη της καρέκλας, πέρασε το χέρι στα μαλλιά του κι 
έκλεισε τα μάτια. Έψαχνε μια δικαιολογία να τα αφήσει όλα αυτά επιτέλους 
πίσω του, να αποδεσμευτεί, γνώριζε όμως πως ματαιοπονούσε. Κάποτε της 
είχε πει πως θα την αγαπούσε για πάντα. Στα τριάντα τρία του χρόνια, δεν 
πετούσε πια στα σύννεφα, τα συναισθήματά του όμως παρέμεναν τα ίδια.  

Μάταια είχε προσπαθήσει να τραβήξει άλλους δρόμους. Ως και η Νάντια 
είχε εξαντλήσει τα όρια της υπομονής της μαζί του. Ο δεσμός τους κράτησε 
λίγο παραπάνω από τη συνεργασία τους στο πανεπιστημιακό πρόγραμμα. Δύο 
άνθρωποι στις άκρες μιας μεγάλης γέφυρας, που αντί να πλησιάζουν ο ένας 
τον άλλον, απομακρύνονταν όλο και περισσότερο. Τον είχε κουράσει αυτή η 
συνεχής προσπάθεια να βρει κάποιο νόημα στη σχέση τους. Δεν μπορούσε πια 
να κοροϊδεύει ούτε τη Νάντια ούτε τον εαυτό του. Αν δεν έχεις ξεπεράσει το 
παρελθόν, δεν έχεις δικαίωμα να ελπίζεις στο μέλλον. Κι έτσι αποδέχτηκε τη 
διάλυση του δεσμού τους σαν κάτι που θα συνέβαινε αργά ή γρήγορα.  

Ζούσε δέκα χρόνια στο Μόναχο. Αρχικά ως μεταπτυχιακός φοιτητής, 
αργότερα ως βοηθός στο Πανεπιστήμιο, μέχρι να πάρει την τωρινή του θέση, 
ζούσε αν όχι σαν ερημίτης, πάντως σαν κάποιος που η ζωή τον είχε 



Σιωπηλή πέτρα          173 
_______________________________________________________________________________________________________________________________________________________________________________________________________________ 

 

 

προσπεράσει. Η ουσία της ύπαρξής του βρισκόταν στη δουλειά του. Ο κόσμος 
των ορυκτών δεν τον γέμιζε φρούδες ελπίδες, αντίθετα έμοιαζε με κάτι που 
μπορούσε να κρατήσει στα χέρια του χωρίς τον φόβο ότι θα διαλυόταν σαν 
οπτασία.  

Το χτύπημα στην πόρτα τον έβγαλε από τον λαβύρινθο των ίδιων του των 
σκέψεων. Είχε φτάσει η αλληλογραφία του. Αδιάφορα σχεδόν ανακάτεψε τους 
φακέλους: μια πρόσκληση για ένα συνέδριο ορυκτολογίας, η ανάλυση που 
είχε ζητήσει από το εργαστήριο, και τρία ακόμα γράμματα που ζητούσαν την 
προσοχή του. Περιεργάστηκε το καθένα χωριστά αναποφάσιστος. Πέρασε έτσι 
ένα δεκάλεπτο αδράνειας ακούγοντας μόνο το κοντινό τικ-τακ του ρολογιού 
και το απόμακρο μουρμουρητό του κόσμου έξω. Μετά, χωρίς κέφι, άνοιξε τον 
φάκελο που θα του κόστιζε λιγότερο. Η Νάντια δεν είχε τίποτα άλλο να πει 
και να κάνει παρά να του επιστρέψει τα κλειδιά του διαμερίσματός του και να 
του ευχηθεί καλή τύχη. Πέταξε αδιάφορα τον κρίκο με τα τρία κλειδιά στο 
επάνω συρτάρι του γραφείου του.  

Δύο γράμματα απόμεναν. Βλέποντας τα ελληνικά γραμματόσημα ένιωσε 
τη νοσταλγία για μια πατρίδα που σε αυτά τα δέκα χρόνια είχε επισκεφτεί 
ελάχιστα. Πήρε βαθιά ανάσα προσπαθώντας να διατηρήσει την ψυχραιμία του. 
Υπολογίζοντας τις μέρες, ήξερε ήδη το περιεχόμενο του γράμματος. Δεν είχε 
πέσει έξω. Η μητέρα του, μετά τα τυπικά νέα της Δάρκου, με τα στρωτά 
μακρόστενά της γράμματα τον ρωτούσε αν θα τους ερχόταν για το καλοκαίρι. 
Ποτέ της δεν κουραζόταν να ρωτάει τα ίδια στο τηλέφωνο ή μέσα από την 
αλληλογραφία τους. Λυπόταν που δεν μπορούσε να είναι πια ο γιος που 
εκείνη περίμενε. Η φυγή του δεν ήταν εκδίκηση απέναντί της -την αγαπούσε 
πάντα-, όμως η δική της συμπεριφορά κάλυψε τη ζέστη της καρδιάς του με 
αδιαπέραστα στρώματα πάγου.  

Μετά από εκείνο το τηλεφώνημα, μόλις που είχε μάθει για το τι είχε 
συμβεί στη Δάρκο, είχε πιστέψει πως ο Παντελής Έξαρχος ήταν ένας 
επικίνδυνος άνθρωπος. Πως έπαιζε με την Ίρια, έπαιζε με τη μητέρα του, 
αψηφούσε όλον τον κόσμο για να περάσει το δικό του. Είχε πληγωθεί τότε, τα 
είχε βάλει με την Ίρια προσπαθώντας να απαλύνει τον δικό του πόνο. 
Αργότερα, μόνος στη φοιτητική του γκαρσονιέρα, είχε ντραπεί με τον εαυτό 
του, δεν μπορούσε όμως να καταλάβει. Επιστρέφοντας στη Δάρκο, πίεσε τη 
μητέρα του, την απείλησε πως δεν θα ξαναγυρνούσε, ώσπου εκείνη του 
ομολόγησε τη γνωριμία της με τον καθηγητή, χωρίς να διευκρινίσει τίποτα 
παραπάνω. Την είχε ρωτήσει αν όντως ο Παντελής Έξαρχος είχε πρόθεση να 
βλάψει τον πατέρα του ή μήπως κάλυπτε κάτι άλλο. “Ξέρω, μητέρα” της είχε 



174                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

πετάξει καταπρόσωπο. “Ξέρεις τι;” του είχε αντιγυρίσει ενώ η απάθεια 
κάλυπτε το πρόσωπό της σαν κέρινη μάσκα. “Ο πατέρας μου...” ακόμα και τότε 
δεν είχε τολμήσει να ξεστομίσει αυτό που ακόμα κι όποιος δεν γνώριζε, 
υποψιαζόταν. Εκείνη συνέχιζε να τον κοιτάζει ανέκφραστη, ενώ ο μόλις οκτώ 
μηνών αδελφός του έκλαιγε ασταμάτητα. Οι κουβέντες τους χανόντουσαν 
μέσα στον θρήνο του μωρού. “Ο πατέρας δεν κάνει καθαρές δουλειές”. “Πώς 
τολμάς, όταν κινδύνεψε η ίδια του η ζωή;” Κάτι στη φωνή της, ίσως ο 
υπερβολικός ζήλος, δεν τον είχε πείσει. “Μαζί μου μιλάς, μητέρα. Μην 
ανησυχείς, ξέρω να κρατάω μυστικά. Είναι πράγματα που άλλοτε δεν 
καταλάβαινα, είμαι άντρας όμως πια”. “Είσαι άντρας; Πότε έγινες; Στην 
Αθήνα;” Η ειρωνεία στη φωνή της τον θύμωσε περισσότερο. “Δεν τη χώνεψες 
από την πρώτη στιγμή που την είδες”. “Μη μου υψώνεις εμένα τη φωνή! Δεν 
έχεις καμιά δουλειά μαζί της. Αρκετές βλακείες έκανες. Νομίζεις ξεχνάω το 
βράδυ του Αϊ Γιάννη; Έχεις τις σπουδές σου να κοιτάξεις τώρα, άσε τους 
υπόλοιπους να βρούνε το δρόμο τους”. “«Είναι άδικο να φορτώνετε τα δικά 
σας λάθη σε πλάτες άλλων”. “Να μη σε ξανακούσω να μιλάς έτσι”» του 
φώναξε και τον χαστούκισε. “Τώρα έγινες ίδια ο άντρας σου. Όπως σε 
χαστούκισε εκείνος τότε”. 

Μηχανικά ο Νικήτας έφερε το χέρι στο μάγουλό του, λες κι εκείνο το 
χαστούκι τον έκαιγε ακόμα. Μπερδεύτηκε πάλι στο κουβάρι των αναμνήσεων, 
έζησε ξανά το σοκ που ένιωσε όταν έμαθε πως είχαν βρει πνιγμένο τον 
καθηγητή, έναν άνθρωπο που είχε γνωρίσει μόνο περιστασιακά. Δεκαπέντε 
χρόνια μετά, ένωνε τα κομμάτια για να σχηματίσει την εικόνα του Παντελή 
Έξαρχου. Σαν απόμακρος θεατής, παρατηρούσε τον ακούραστο αρχαιολόγο, 
τον ερωτευμένο αντίπαλό του, τον αντίπαλο του Αργύρη Κώστογλου, τον 
άντρα που είχε περιγράψει η Ίρια, τον άνθρωπο με τον οποίο ο ίδιος δεν είχε 
ανταλλάξει παρά τυπικές κουβέντες. Η εικόνα δεν ήταν ολοκληρωμένη. Είχε 
άραγε εκτιμήσει τόσο λάθος η Ίρια; Δεν ωφελούσε. Είχαν χάσει και οι δύο, με 
τη μόνη διαφορά ότι αυτός ήταν ζωντανός.  

Κοίταξε ακόμα μια φορά τη φωτογραφία της Λυδίας, ένα κοριτσάκι πέντε 
χρονών να κρατάει το χέρι της Αλεξάνδρας, και χάιδεψε τρυφερά την 
έγχρωμη εικόνα αφήνοντας υγρά αποτυπώματα στο ψυχρό τζάμι της 
κορνίζας. Μετά τσαλάκωσε το γράμμα και το πέταξε στο καλάθι των 
αχρήστων. Ακόμα και η παράκληση του Λαέρτη σαν υστερόγραφο, δεν ήταν 
αρκετή για να τον κάνει να αλλάξει απόφαση. Θα σκεφτόταν αργότερα κάποιο 
δώρο να του στείλει για τα δέκατα πέμπτα γενέθλιά του.  



Σιωπηλή πέτρα          175 
_______________________________________________________________________________________________________________________________________________________________________________________________________________ 

 

 

Ο τελευταίος φάκελος περίμενε στωικά σαν κάποιος απρόσκλητος 
επισκέπτης. Το απαλό σομόν χρώμα που χαρακτήριζε την αλληλογραφία της 
Αλεξάνδρας, δεν καλυτέρεψε τη διάθεσή του. Πάντα απορούσε με την τόση 
συμπάθεια που του έδειχνε η αδελφή της Ίριας. Διατηρώντας την υποτυπώδη 
επαφή κάποιων παλιών γνωστών με την ανταλλαγή γιορτινών ευχετήριων 
καρτών δυο φορές τον χρόνο, περίμενε με ανυπομονησία έστω και αυτό, 
μήπως και σε μια λέξη βρει κάποιο κρυφό νόημα. Ήταν η πρώτη φορά σε αυτά 
τα δέκα χρόνια που η Αλεξάνδρα παρέκκλινε από αυτό το τυπικό και του 
έστελνε γράμμα, ένα γράμμα εκτός εποχής, ένα γράμμα αρκετά βιαστικό, όπως 
φαινόταν από τις σφραγίδες του ταχυδρομείου.  

Διάβασε το γράμμα και μετά το διάβασε ξανά σαν να είχε κατανοήσει 
λάθος. Η Αλεξάνδρα τού έγραφε για την αναπάντεχη, τρελή όπως τη 
χαρακτήριζε, φυγή της Ίριας από τη Σύρο, το τηλεφώνημά της από την 
Καρυσιανή. Δεν έλεγε καθαρά πως ανησυχούσε, όμως η κουραστική 
επανάληψη των ίδιων λέξεων και η συνεχής αναφορά στη μητέρα τους, δεν 
άφηνε περιθώρια. 

Και τώρα τι ζητούσε από αυτόν; Γιατί του είχε γράψει; Πώς μπορούσε να 
επηρεάσει το τετελεσμένο; Ξαφνικά ένιωσε ανίκανος να αναπνεύσει. 
Ξεκούμπωσε άλλα δυο κουμπιά στο πουκάμισό του και σήκωσε τα μανίκια του 
πιο ψηλά. Το κεφάλι του γύριζε, αδυνατούσε να βάλει την παραμικρή τάξη 
στις σκέψεις του. Επί δέκα χρόνια δεν είχε επιχειρήσει ποτέ ξανά να δει, να 
ενοχλήσει την Ίρια, από σεβασμό στην απόφαση που εκείνη είχε πάρει και για 
τους δυο τους. Την αγαπούσε όμως. Εκείνη είχε σηματοδοτήσει το πέρασμά 
του στην ενηλικίωση, δεν ήταν όμως αυτός ο λόγος της σχεδόν θρησκευτικής 
εμμονής του, αλλά το ότι πίστευε ακράδαντα πως είχαν γεννηθεί για να είναι 
μαζί. Ίσως γι’ αυτό είχε φροντίσει να αποκτήσει -ας ήταν καλά ο Αναστάσης- 
το μόνο κομμάτι του νησιού που τους έδενε ακόμα. Να τρέφει μια ελπίδα, που 
ίσως ήταν φρούδα, πως μια μέρα θα αντίκριζαν οι δυο τους το ηλιοβασίλεμα 
από εκείνο το σημείο που της είχε φωνάξει πως θα την αγαπάει για πάντα. 
Δεκαπέντε χρόνια μετά, η Ίρια παρέμενε η Μητέρα-Θεά, εκείνη που 
αναπαυόταν στην ξεχασμένη από τον χρόνο σχισμή του γρανίτη, στη δική του 
ιερή σπηλιά, τη σπηλιά που ο ίδιος είχε σφραγίσει, για να αποκλείσει κάθε 
παρείσακτο μάτι.  

Και τώρα που αυτός καθόταν σε ένα γραφείο τόσο μακριά, η Ίρια γύριζε 
στη Δάρκο. Γιατί; Τι έψαχνε να βρει;  

Ένιωσε μια ανήμπορη λύσσα. Κι ότι δεν πέτυχε το γράμμα της μητέρας 
του, το κατάφεραν τα νέα της Αλεξάνδρας. Το Πανεπιστήμιο έκλεινε σε δυο 



176                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

βδομάδες, αν και οι δικές του υποχρεώσεις παρέμεναν εκκρεμείς, αέναες: η 
συμμετοχή του στο επικείμενο συνέδριο, η εργασία του, η πρόσκληση στη 
Χαϊδελβέργη. Μπορούσε να φύγει; Κι αν ακόμα τα κατάφερνε να γυρίσει πίσω, 
τι έμελλε να συμβεί;  

Ο άντρας που έβγαζε προς τα έξω μια εικόνα ψυχρότητας και 
ορθολογισμού φοβόταν για τη μοναδική γυναίκα που λάτρευε. Σήκωσε το 
ακουστικό και σχημάτισε την υπεραστική κλήση της Ελλάδας θέλοντας 
κάποιος να διαψεύσει τις ανησυχίες του. Άφησε το τηλέφωνο να χτυπήσει 
δέκα, δεκαπέντε φορές, ώσπου απογοητευμένος, ακούμπησε αθόρυβα το 
ακουστικό στη θέση του. Κοίταξε το ρολόι του. Η ώρα επέτρεπε στον 
Αναστάση την απουσία από το γραφείο του. Μα τι μπορούσε να ξέρει ο φίλος 
του για την Ίρια; Στο κάτω κάτω, δεν του είχε ανοίξει ποτέ την καρδιά του. 
Μισόλογα μόνο και υπεκφυγές, σαν να φοβόταν ότι ο Αναστάσης θα 
προσπαθούσε να μειώσει τα αισθήματά του, να εκλογικεύσει τις καταστάσεις. 

Σαν να μη τον χωρούσε ο τόπος, άρπαξε το σακάκι του και κλείδωσε την 
πόρτα πίσω του. Δεν είχε την υπομονή ούτε το ασανσέρ να περιμένει. 
Κατέβηκε τρέχοντας τις ατελείωτες σκάλες μέχρι να βρεθεί ξέπνοος στον 
δρόμο και τότε ανάσανε βαθιά προσπαθώντας να ξεμπλοκάρει τις σκέψεις του, 
να ξεκολλήσει από την εμμονή των αναπάντητων ερωτηματικών. 
Ματαιοπονούσε. Από τη στιγμή που είχε διαβάσει το γράμμα της Αλεξάνδρας, 
μια κρυφή πόρτα είχε ανοίξει αθόρυβα και όλες οι φοβίες του είχαν 
δραπετεύσει. 

Αν τον ρωτούσε κάποιος αργότερα με ποιον τρόπο είχε βρεθεί στη 
Μάριενπλατς, δεν θα ήξερε τι να απαντήσει. Δεν θυμόταν καν πού είχε 
παρκάρει το αυτοκίνητό του παρά περπατούσε αφηρημένα με το σακάκι στους 
ώμους αδιαφορώντας για τις δεύτερες ματιές που του έριχναν οι γυναίκες 
γύρω του. Εξίσου αδιάφορα προσπέρασε μια μεγάλη ομάδα από τουρίστες που 
συνωστίζονταν έξω από το εντυπωσιακό Δημαρχείο. Δεν στάθηκε ούτε για να 
χαζέψει τις βιτρίνες που άλλοτε τραβούσαν την προσοχή του ούτε ακόμα και 
να καλημερίσει την πληθωρική φουρνάρισσα που κάθε φορά τον ρωτούσε 
πονηρά ποια γυναικεία καρδιά είχε κάψει. Δεν είχε διάθεση για κουβέντες, 
δεν είχε διάθεση για κανέναν και τίποτα. Καθώς χανόταν στα στενά πίσω από 
την τεράστια πλατεία, δεν άκουγε ούτε τα κορναρίσματα ούτε τις φωνές. 
Απλά προσπαθούσε να εξαντλήσει τον εαυτό του, μέχρι να φτάσει στο 
διαμέρισμά του και να βυθιστεί σε λήθαργο.  

Δεν πρόλαβε το τηλέφωνο που χτυπούσε ακουμπισμένο στο βαμβακερό 
χαλί με τα χρώματα του Αιγαίου. Όταν επιτέλους κατόρθωσε να ξεκλειδώσει 



Σιωπηλή πέτρα          177 
_______________________________________________________________________________________________________________________________________________________________________________________________________________ 

 

 

την πόρτα του διαμερίσματός του και να αρπάξει το ακουστικό, όποιος κι αν 
είχε καλέσει, είχε ήδη εγκαταλείψει την προσπάθεια. Απογοητευμένος, 
βούλιαξε στον λευκό καναπέ κι έκλεισε τα μάτια τρίβοντας απαλά τους 
κροτάφους του.  

Ίσως και να μην υπήρχε λόγος ανησυχίας. Η Ίρια ήταν ικανή να 
προστατέψει τον εαυτό της. Τι φανταζόταν αλήθεια, πως εκείνη κατάστρωνε 
σχέδιο εκδίκησης για τους γονείς του; Την είχε πάρει αυτήν την εκδίκηση 
απορρίπτοντάς τον. Με τον τρόπο της τον είχε κάνει να καταλάβει πως δεν 
ήθελε καμία επαφή ούτε μαζί του ούτε με την οικογένειά του. Το πρόσωπό του 
συσπάστηκε από έναν μορφασμό πόνου. Μέσα στην απόγνωσή του το μόνο 
που έμενε ήταν να ακολουθήσει την καρδιά του.  

Η απόφαση τον έκανε να ξεφυσήξει ανακουφισμένος. Επιτέλους μπορούσε 
να χαλαρώσει. Προτού ανοίξει τους λογαριασμούς του στην Ελλάδα, έπρεπε 
να τακτοποιήσει ό,τι εκκρεμούσε στη Γερμανία. Δεν πρόλαβε να σκεφτεί πώς 
θα διευθετούσε τις υποχρεώσεις του. Ο ύπνος τον τύλιξε ευεργετικός. Το 
τελευταίο που θυμόταν ήταν η έντονη επιθυμία του να επιστρέψει. Αρκετά 
χρόνια αυτοεξορίας είχε περάσει.  

 
Μέσα στις επόμενες δύο εβδομάδες, μια απώλεια στον επιστημονικό κόσμο 

της Ελλάδας έφερε τον Νικήτα πιο κοντά στον στόχο του. Ένας παλιός 
συμφοιτητής του, στον οποίον είχε εκμυστηρευτεί τηλεφωνικά την επιθυμία 
του να επιστρέψει στην πατρίδα, τον ενημέρωσε για την κενή θέση που είχε 
αφήσει ο αιφνίδιος θάνατος του διευθυντή του Ινστιτούτου Εκμετάλλευσης 
του Ορυκτού Πλούτου. Μάλιστα, του είχε περάσει με φαξ την προκήρυξη για 
τη θέση και ο Νικήτας, έχοντας όλα τα προσόντα, έστειλε τα σχετικά έγγραφα. 
Τώρα βρισκόταν σε αναμονή.  

Δεν είχε ενημερώσει ακόμη κανέναν δικό του στην Ελλάδα. Όταν κάποια 
στιγμή κατάφερε να επικοινωνήσει με τον Αναστάση, ο παιδικός του φίλος 
τού είχε φανεί κάπως απόμακρος, ίσως όμως και να ήταν απλά ιδέα του. Το 
καλύτερο που είχε να κάνει ήταν να πάρει τηλέφωνο τη μητέρα του πρώτα 
και να την προετοιμάσει.  

«Σκέφτεσαι λοιπόν να γυρίσεις;» τον ρώτησε έκπληκτη.  
«Πλήρωσα τα χρέη μου, μητέρα, ίσως πλήρωσα και τα χρέη άλλων».  
«Μη λες ανοησίες! Η απόφαση είναι και παραμένει δική σου».  
«Εσύ, θέλεις να γυρίσω;» 
«Ποια μητέρα δεν θα επιθυμούσε να έχει και τους δυο γιους της κοντά 

της;» 



178                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Και ο πατέρας;»  
«Όπως ήταν πάντα. Δεν είναι αργά για να αλλάξει κανείς, Νικήτα; Θα δεις 

και τον Λαέρτη, ούτε που θα τον γνωρίσεις τόσο που έχει ψηλώσει» του είπε 
αλλάζοντας την κουβέντα. 

«Ελπίζω πως δεν θα είναι ο μόνος που θα δω…» απάντησε ήρεμα, όμως η 
μητέρα του δεν έκανε κανένα σχόλιο, κι ας του έδωσε την αίσθηση της 
απροσδιόριστης έντασης που έκρυβε η σιωπή της αναμονής. 



Σιωπηλή πέτρα          179 
_______________________________________________________________________________________________________________________________________________________________________________________________________________ 

 

 

ΕΙΚΟΣΙ ΠΕΝΤΕ 

Ιούνιος 1996, Δάρκος 
 

Η Μάρω Κώστογλου κοίταζε το τηλέφωνο λες κι ο γιος της βρισκόταν 
ακόμα στην άλλη άκρη της γραμμής. Δεν μπορούσε να αναλύσει αν ήταν η 
ανησυχία ή η χαρά που έπιαναν περισσότερο χώρο στην καρδιά της. Τι είχε 
μεταστρέψει ξαφνικά τον Νικήτα;  

«Πάλι ονειρεύεσαι, Μάρω;» Η στρυφνή φωνή του Αργύρη την ξανάφερε 
στην πραγματικότητα.  

Στράφηκε και παρατήρησε το πρόσωπο του άντρα της. Οι ρυτίδες τού 
είχαν προσθέσει κι άλλη αγριάδα αυξάνοντας τη δική της απέχθεια και 
αδιαφορία. Ζούσαν κάτω από την ίδια στέγη εντελώς τυπικά πια, 
ανταλλάσσοντας με το ζόρι μερικές κουβέντες. Δεν τον ήθελε στα πόδια της, 
δεν μπορούσε να τον ανεχτεί. Μακάρι να είχε χαθεί τότε, μακάρι να τον είχε 
σκοτώσει με τα ίδια της τα χέρια. Τον μισούσε, γιατί είχε απομυζήσει όλους 
τους χυμούς της ζωής της αφήνοντάς την ένα στέρφο πηγάδι.  

«Ποιος τηλεφώνησε;» Ο Αργύρης είχε ολοφάνερη διάθεση για καυγά, τον 
τελευταίο καιρό γυρνούσε σαν τον κολασμένο. 

«Ο Νικήτας».  
«Μπα! Πώς και μας θυμήθηκε;» 
«Είπε πως θα γυρίσει στην Ελλάδα». 
«Μάλιστα» γρύλισε μόνο και βγήκε από την κουζίνα. 
Η Μάρω κοίταξε αφηρημένη τα παλιά μπρούτζινα που στόλιζαν τα πάνω 

ράφια. Έμεινε ώρα στην ίδια θέση χωρίς να κάνει καμία κίνηση. Μετά, σαν να 
ξύπνησε από νάρκη, τα κατέβασε ένα-ένα και τα στοίβαξε στο τραπέζι. Πήρε 
ένα πανί και το γυαλιστικό, με την ελπίδα πως η μηχανική κίνηση και η 
έντονη μυρωδιά του υγρού θα τη ζάλιζαν κάνοντας τις πιο επώδυνες 
αναμνήσεις της να πνιγούν στη λίμνη της λήθης. Συγκεντρώθηκε στη δουλειά 
της, και σε λίγο τα μάτια της έπαψαν να εστιάζουν. Το μόνο που ένιωθε ήταν 
η κίνηση του χεριού της καθώς μονότονα διέτρεχε την μπρούτζινη επιφάνεια. 

 
Ελάχιστα χιλιόμετρα πιο χαμηλά, η Ίρια αποτράβηξε με κόπο τα μάτια από 

το παράθυρο που έβλεπε στη Χώρα και κάθισε στο κρεβάτι για να εξετάσει 
ακόμα μια φορά τα αποκόμματα των εφημερίδων, που είχε συγκεντρώσει από 
το αρχείο του Κυκλαδικού Κήρυκα. 

 



180                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Κυκλαδικός Κήρυκας, 10 Μαρτίου 1982 (Από το αστυνομικό ρεπορτάζ) 
Η μικρή μας κοινωνία ακόμη προσπαθεί να αφομοιώσει τα πρωτόγνωρα 

συμβάντα των τελευταίων εβδομάδων. Ο θάνατος του Παντελή Έξαρχου, που το 
νησί μας γνώρισε ως επιβλέποντα αρχαιολόγο στις ανασκαφές του περασμένου 
καλοκαιριού, μας γέμισε βουβή έκπληξη για τη φύση του ανθρώπου. Έγκλημα 
πάθους θα μπορούσαμε να το χαρακτηρίσουμε ή τουλάχιστον απόπειρα εγκλήματος, 
σε ένδειξη σεβασμού στη μνήμη ενός νεκρού. 

Όπως ανακοίνωσαν οι αστυνομικές αρχές μετά το τέλος των σύντομων 
ανακρίσεων, η υπόθεση έκλεισε. Είναι γνωστό πια σε όλους πως ο Παντελής 
Έξαρχος επετέθη, ευρισκόμενος σε βρασμό ψυχικής ορμής, στον Αργύρη 
Κώστογλου, τέως διευθυντή των ορυχείων του νησιού και έγκριτο συμπολίτη μας. 
Όλοι βεβαιώνουν πως το ασίγαστο πάθος του για τη Μάρω, σύζυγο του κυρίου 
Κώστογλου, του οποίου μάρτυρες υπήρξαν επί δεκαπέντε ημέρες του Αυγούστου, 
οδήγησε σε οριακό σημείο τον δράστη, που επετέθη στον κύριο Κώστογλου με σκοπό 
να τον σκοτώσει. Ο συνεργάτης του κυρίου Κώστογλου, Δημήτρης Μπάρτζης, ο 
οποίος είχε ειδοποιηθεί για την επικείμενη συνάντηση, επενέβη κυριολεκτικά την 
τελευταία στιγμή για να σώσει το ανύποπτο θύμα. Ο δράστης, βλέποντας τον κύριο 
Μπάρτζη με δύο ακόμα φίλους του να καταφθάνουν, ετράπη σε φυγή. Η καταδίωξη 
συνεχίστηκε στο απότομο μονοπάτι της πίσω μεριάς των ορυχείων, σημείο 
ιδιαίτερα γνωστό για την επικινδυνότητά του. Οι συντοπίτες μας διαισθανόμενοι 
τον κίνδυνο σταμάτησαν την καταδίωξη, ο δράστης όμως εξακολούθησε να 
κατηφορίζει βιαστικά μέχρι που έχασε την ισορροπία του. Από εκεί και πέρα τα ίχνη 
του χάθηκαν. Αστυνομικές δυνάμεις έσπευσαν για να βοηθήσουν στη 
διαμετακόμιση του βαρύτατα τραυματισθέντος Αργύρη Κώστογλου στο νοσοκομείο 
της Καρυσιανής, αλλά και για τον εντοπισμό του εξαφανισθέντος. Οι έρευνες 
απέβησαν άκαρπες λόγω του επερχόμενου σκότους και του δυνατού ανέμου που 
έπνεε στην περιοχή. Οι έρευνες συνεχίστηκαν την επομένη και τη μεθεπομένη 
χωρίς αποτέλεσμα.  

Δύο μέρες πριν εξεβράσθη το πτώμα άνδρα, που όπως πιστοποιήθηκε ανήκει 
στον εξαφανισθέντα. Ο ιατροδικαστής διευκρίνισε ότι ο θάνατος προήλθε από 
ανακοπή και αναρρόφηση ύδατος, αποκλείοντας κάθε εγκληματική ενέργεια.  

 
Μαρτυρική κατάθεση Αργύρη Κώστογλου 
ΕΡ: Πότε είδατε πρώτη φορά τον Παντελή Έξαρχο; 
ΑΠ: Γύρω στα μέσα Ιουνίου, όταν έφτασε στο νησί για να διενεργήσει 

ανασκαφές στην περιοχή Ξερολίθια. 
ΕΡ: Τι γνωρίζατε για αυτόν; 



Σιωπηλή πέτρα          181 
_______________________________________________________________________________________________________________________________________________________________________________________________________________ 

 

 

ΑΠ: Κοιτάξτε. Δεν έχω γνώσεις αρχαιολογίας ούτε είχα ακούσει κάτι για αυτόν. 
Εμείς εδώ στην απομονωμένη επαρχία, κοιτάζουμε τα δικά μας προβλήματα. 

ΕΡ: Η σύζυγός σας τον γνώριζε; 
ΑΠ: Όχι. Τον είδε για πρώτη φορά κατά τον Δεκαπενταύγουστο. Η σύζυγός μου 

είχε γεννήσει πρόσφατα. Ήταν λεχώνα τότε, δεν έβγαινε από το σπίτι.  
ΕΡ: Ο Παντελής Έξαρχος τής είχε κάνει ανάρμοστες προτάσεις;  
ΑΠ: Έβλεπα πώς την κοίταζε. Ήταν ολοφάνερο πως ερωτοτροπούσε μαζί της. 

Πολλοί είναι αυτοί που θα το βεβαιώσουν. 
ΕΡ: Η ίδια η σύζυγός σας δεν σας ανέφερε κάτι; 
ΑΠ: Η σύζυγός μου είναι μια τίμια γυναίκα, που κοιτάζει μόνο το σπίτι της.  
ΕΡ: Ο Παντελής Έξαρχος είχε εκδηλώσει επιθετικότητα όσο διάστημα βρισκόταν 

στο νησί; 
ΑΠ: Αρκετές φορές ήταν απότομος. Μιλούσε άσχημα στους εργάτες, παρόλο που 

οι περισσότεροι δούλευαν χωρίς πληρωμή, μόνο για το καλό του τόπου. 
ΕΡ: Είχε εκδηλώσει επιθετικότητα απέναντί σας;  
ΑΠ: Στις 28 Αυγούστου το βράδυ του πανηγυριού του Αϊ Γιάννη, όλοι μπορούν να 

βεβαιώσουν πως μου επιτέθηκε με σκοπό να χειροδικήσει.  
ΕΡ: Χωρίς να τον προκαλέσετε; 
ΑΠ: Προσωπικά όχι. Επενέβη σε ένα οικογενειακό επεισόδιο ανάμεσα στη 

γυναίκα μου και τον μεγάλο μου γιο. Έδωσα όμως τόπο στην οργή, δεν ήθελα να 
λερώσω το όνομά μου.  

ΕΡ: Σας ενοχλούσε τηλεφωνικά; Επιχείρησε να ξαναδεί κάποιον από εσάς μετά 
το τέλος Αυγούστου;  

ΑΠ: Δεχόμασταν ανώνυμα τηλεφωνήματα. Άλλες πάλι φορές όταν σήκωνα το 
τηλέφωνο, δεν μιλούσε κανένας. Δυο φορές όμως έτυχε να είμαι παρών όταν 
σήκωσε το τηλέφωνο η γυναίκα μου. Από τον τρόπο που μιλούσε, κατάλαβα πως 
κάτι δεν πήγαινε καλά. Δεν ήθελε να μου πει, όταν όμως επέμεινα, μου φανέρωσε 
πως ο Παντελής Έξαρχος της ζητούσε επίμονα να με εγκαταλείψει και να πάει να 
τον βρει στην Αθήνα.  

ΕΡ: Τι κάνατε εσείς για αυτό;  
ΑΠ: Τι θα μπορούσα να κάνω; Πίστευα πως θα του περνούσε. Στο κάτω-κάτω, 

σοβαρός άνθρωπος ήταν.  
ΕΡ: Μετά το τέλος του Αυγούστου, πότε τον ξαναείδατε;  
ΑΠ: Στις 14 Ιανουαρίου του τρέχοντος. Η γυναίκα μου βρισκόταν ήδη από την 

προηγούμενη ημέρα στην Καρυσιανή, στην αδελφή της. Κατέβηκε στο λιμάνι για να 
στείλει ένα δέμα στον γιο μας που σπουδάζει στην Αθήνα, κι εκεί συνάντησε 
αναπάντεχα τον Παντελή Έξαρχο, που, όπως της είπε, είχε μόλις φτάσει για δικές 



182                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

του δουλειές. Από εκείνη τη στιγμή την ενοχλούσε ζητώντας της επίμονα να τη 
συναντήσει μόνη. Εκείνη, για να αποφύγει το σκάνδαλο, δέχτηκε, με ενημέρωσε 
όμως τηλεφωνικά. Της είπα να μην πάει ή να είναι και κάποιος άλλος μαζί της. Η 
ξαφνική κακοκαιρία δεν μου επέτρεψε να φύγω εκείνο το βράδυ για την Καρυσιανή. 
Τηλεφώνησα ξανά στη γυναίκα μου και η αδελφή της μου είπε πως έλειπε. 
Ανησυχούσα πολύ, όμως δεν υπήρχε τίποτα που να μπορώ να κάνω παρά να 
κοιτάζω τον καιρό. Την επομένη δέχτηκα τηλέφωνο από τον ίδιο τον Έξαρχο που 
μου είπε πως ερχόταν να με συναντήσει και πως καλά θα έκανα να μην το 
κουνούσα από τη θέση μου κι ότι ήταν καιρός να λογαριαστούμε. Του απάντησα πως 
δεν έβλεπα τον λόγο, δεν είχαμε τίποτα να μοιράσουμε. Επέμεινε πως είχαμε πολλά 
να πούμε οι δυο μας και πως καλά θα έκανα να τον συναντούσα. 

ΕΡ: Σας απείλησε δηλαδή. 
ΑΠ: Μάλιστα. 
ΕΡ: Ήταν κάποιος άλλος μαζί σας κατά τη διάρκεια του τηλεφωνήματος; 
ΑΠ: Ο Δημήτρης Μπάρτζης, συνεργάτης μου, ο οποίος μπορεί να σας βεβαιώσει 

για την αναστάτωσή μου. 
ΕΡ: Γιατί δεν ειδοποιήσατε τη Χωροφυλακή; Δεν σας ανησύχησε το ότι θα τον 

συναντούσατε σε ένα σημείο που δεν υπήρχε κανείς;  
ΑΠ: Είχα ενημερώσει ήδη τον συνεργάτη μου. Του είχα πει να φέρει μαζί του και 

κάποιον από τη Χωροφυλακή. Να παρακολουθούν διακριτικά και να επέμβουν μόνο 
αν χρειαστεί. Πίστευα ανόητα πως θα τον συνέτιζα. Η γυναίκα μου βρισκόταν 
ακόμα στη Καρυσιανή, δεν ήξερα καν τι σκόπευε να κάνει ο Έξαρχος. Η κακοκαιρία 
συνεχιζόταν, φαντάστηκα πως δεν θα έβρισκε τρόπο να φτάσει στη Δάρκο.  

ΕΡ: Πότε έφτασε ο Παντελής Έξαρχος στο νησί σας; 
ΑΠ: Λίγες ώρες αργότερα. Είχαμε συμφωνήσει να συναντηθούμε λίγο πριν την 

είσοδο των ορυχείων.  
ΕΡ: Και όταν τον συναντήσατε;  
ΑΠ: Με το που με είδε, μου επιτέθηκε με τα λόγια. Είπε πως ήμουνα ανάξιος να 

έχω μια τέτοια γυναίκα, πως της άξιζε κάποιος καλύτερος και πως χαράμιζε τη ζωή 
της με εμένα, απομονωμένη σε αυτόν τον τόπο. Του είπα πως εκείνος είχε τη ζωή 
του στην Αθήνα και δεν είχε καμία δουλειά να ανακατεύεται. Δεν ήθελα να τον 
εξαγριώσω όμως. Μάταια! Έβαλε τις φωνές και άρχισε να με χτυπάει, στην αρχή με 
τις γροθιές του, μετά έβγαλε μαχαίρι. Άρχισα να φωνάζω δυνατά σε βοήθεια, και 
τότε είδα από μακριά τον συνεργάτη μου με το όργανο της Χωροφυλακής να 
καταφθάνουν, μετά δεν θυμάμαι καλά, γιατί έπεσα αιμόφυρτος στα χώματα. Τους 
άκουσα μόνο να του φωνάζουν να σταματήσει, να προσέχει πού πηγαίνει, ότι δεν θα 
τον πείραζαν, όμως αυτός συνέχισε να κατεβαίνει, και μετά άκουσα το 



Σιωπηλή πέτρα          183 
_______________________________________________________________________________________________________________________________________________________________________________________________________________ 

 

 

κατρακύλισμα και τις φωνές. Δεν ήξερα αν ζούσε ή αν πέθανε, ούτε καν πού 
βρισκόταν. Πρέπει να λιποθύμησα εκείνη τη στιγμή.  

 
Η Ίρια μάζεψε τα αποκόμματα και τα έβαλε ανάμεσα στις σελίδες του 

ημερολογίου της. Τι είχε συμβεί πραγματικά; Και το σπίτι κοντά στο 
Μοναστήρι; Σε ποιον να ανήκε άραγε; Ίσως η σπιτονοικοκυρά της να γνώριζε 
κάτι παραπάνω.  

Η Γιασεμή τής είπε να ρωτήσει τον Αναστάση Μπάρτζη, τον δικηγόρο, 
αυτός όμως έμενε στην Καρυσιανή. Μήπως να μιλούσε με τον πατέρα του;  

«Ποιος Μπάρτζης είναι αυτός, Γιασεμή;» τη ρώτησε με ένα άσχημο 
προαίσθημα.  

«Ο Δημήτρης, ο φίλος του Κώστογλου» απάντησε η γυναίκα 
χαμηλώνοντας το βλέμμα. 

Λίγο αργότερα, στο κτίριο του ΟΤΕ, η Ίρια ξεφύλλιζε τον τηλεφωνικό 
κατάλογο υπό το βλέμμα των δύο υπαλλήλων, που την παρατηρούσαν με 
ολοφάνερη περιέργεια. Βρήκε τον αριθμό που έψαχνε και κάλεσε τον 
Αναστάση Μπάρτζη, λέγοντάς του επιγραμματικά για τι ακριβώς 
ενδιαφερόταν. Ο δικηγόρος τής έκλεισε ραντεβού για το ίδιο απόγευμα. Ήταν 
ιδέα της άραγε το ξάφνιασμα στη φωνή του όταν του είπε το όνομά της;  

 
Λίγα μέτρα πιο πέρα, έξω από τα μαγαζιά του λιμανιού, ο Αργύρης 

Κώστογλου άκουγε με τεντωμένα αυτιά τα τελευταία κουτσομπολιά, που δεν 
ήταν και λίγα τέτοια εποχή, μια και η τουριστική κίνηση μέρα με τη μέρα 
αυξανόταν. Αυτό ήταν το καλό του καλοκαιριού. Ο τόπος έπαιρνε ζωή από τις 
νέες αφίξεις, ειδικά από τότε που έγιναν οι ανασκαφές. Ο συνειρμός τον έκανε 
να σμίξει τα φρύδια, παρόλο που ποτέ του δεν είχε νιώσει τύψεις. Όλα αυτά 
τα χρόνια είχε πείσει τον εαυτό του πως ο μοναδικός φταίχτης ήταν ο ίδιος ο 
αρχαιολόγος. Πίστευε πια ακράδαντα την κατάθεση που είχε δώσει τότε, κάθε 
του λέξη ήταν απόλυτα αληθινή. Δεν του άρεσε να μπλέκονται στα πόδια του, 
κι αν αυτό γινόταν, είχε τα δικά του μέτρα ανοχής. Εκείνος ο άντρας με την 
ευγενική υπεροψία και το διαβολεμένο πρόσωπο, λες και ήταν κανένας 
αστέρας του σινεμά, τα είχε ξεπεράσει. Χαμογέλασε χαιρέκακα καθώς 
θυμήθηκε τη μέρα που βρέθηκε το πτώμα. Τίποτα δεν θύμιζε τον ωραίο 
καθηγητή, ένα παραφουσκωμένο κουφάρι ήταν. Η Μάρω είχε λιποθυμήσει 
όταν το έμαθε. Ποτέ του δεν την πίστεψε, είχε δει πώς τον κοίταζε. Τον ήθελε 
σαν κολασμένη, κι αυτό ήταν που τον είχε διαολίσει περισσότερο. Όταν είσαι 
άρχοντας στον τόπο σου, κανένας δεν έχει το δικαίωμα να σου παίρνει τη 



184                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

θέση. Δεν βαριέσαι! Μετά ησύχασαν. Η γυναίκα του δεν το ξανακούνησε από 
το νησί παρά μόνο για την ορκωμοσία του γιου της. Ο Νικήτας! Άλλη 
απογοήτευση. Στο παραμικρό δεν του είχε μοιάσει. Το άκρο αντίθετο από τον 
Λαέρτη. Πόσο ανυπομονούσε να δει τον μικρό του γιο να γίνεται άντρας. Να 
προλάβαινε μόνο… Εξήντα πέντε χρονών πια, δεν ένιωθε εκείνη τη ζωική 
δύναμη που μυρμήγκιαζε μέσα του όλο το εικοσιτετράωρο. Τα κόκαλά του 
πονούσαν τα πρωινά, τα άκουγε να τρίζουν καθώς γυρόφερνε στα σοκάκια.  

Ο Αργύρης είχε μέρες να κατέβει στο λιμάνι -οι δουλειές τον είχαν 
κρατήσει στην επάνω μεριά του νησιού-, γι’ αυτό κι ένιωσε έκπληξη, που 
ευτυχώς πρόλαβε να κρύψει. Ορισμένα πρόσωπα εντυπώνονται στο μυαλό 
σου, δεν τα ξεχνάς ποτέ, κι εκείνη η πρασινομάτα αρχαιολόγος ήταν ένα από 
αυτά. Τι δουλειά είχε ξανά στο νησί; Είχε έρθει για διακοπές; Ήταν μόνη; Ο 
Αργύρης συνέχισε τον δρόμο του, σε λίγα δευτερόλεπτα θα ερχόντουσαν 
πρόσωπο με πρόσωπο.  

«Αργύρη! Δεν θα κεράσεις να σου πούμε τα συχαρίκια;» 
Ο Ντόρης ο Βουρτής τον φώναζε από το καφενείο, θα είχε μάθει φαίνεται 

για την επιστροφή του άσωτου. Ο Αργύρης βλαστήμησε από μέσα του. Ας 
κέρναγε κι όλο το μαγαζί, τι τον ένοιαζε! Κουβαρντάς ήταν, για ξόδεμα τα ’χε. 
Δεν ήθελε όμως να του πιπιλάνε το μυαλό, τον είχαν ζαλίσει να τον ρωτάνε 
για τον γιο του τον επιστήμονα. Πάντα του κορόιδευε αυτούς που δεν 
πολυκαταλάβαινε τη δουλειά τους. Τι μπορούσε να τον ενδιαφέρει το πώς και 
το γιατί δημιουργήθηκαν οι πέτρες; Λόγια του αέρα, που γέμιζαν τα μυαλά του 
άντρα, αδερφίστικα καμώματα. Τι περίμενε όμως; Από παιδί αλλοπαρμένος 
ήταν ο Νικήτας.  

Δυο μέτρα τον χώριζαν όλα κι όλα πια από την αρχαιολόγο. Σήκωσε το 
καπέλο του ανέμελα και χαιρετώντάς την με μια κίνηση του κεφαλιού, 
άλλαξε κατεύθυνση τραβώντας για το καφενείο. Κόντεψε να πέσει πάνω στη 
Γιασεμή, που ψώνιζε από τον πάγκο της μαναβικής παραδίπλα. 
Κοντοστάθηκε, η περιέργειά του είχε ανάψει.  

«Καλή σου μέρα, Γιασεμή».  
«Καλή μέρα, Αργύρη» τον χαιρέτησε ψυχρά εκείνη. 
«Δεν το ήξερα πως είχες φιλοξενούμενη» είπε και την κοίταξε με το πιο 

αθώο βλέμμα που διέθετε το ρεπερτόριό του. Ήταν σίγουρος ότι η 
αρχαιολόγος θα διάλεγε και πάλι το σπίτι της Γιασεμής για να μείνει.  

«Εσύ, και δεν θα το μάθαινες;» του απάντησε ειρωνικά.  
«Μόνη της είναι;»  
«Ναι. Για διακοπές έχει έρθει». 



Σιωπηλή πέτρα          185 
_______________________________________________________________________________________________________________________________________________________________________________________________________________ 

 

 

«Μπα! Κι έλεγα πώς μας θυμήθηκε. Τόσο νέα και όμορφη, και να είναι 
μοναχή της… Περίεργο! Δεν παντρεύτηκε αυτή;» 

«Θα παντρευόταν, Αργύρη, μην κάνεις τον ανήξερο». 
«Τα περασμένα είναι ξεχασμένα. Δεν θα μου ζητήσεις τώρα και τα ρέστα» 

είπε νευριασμένος, αμέσως όμως άλλαξε ύφος συνεχίζοντας. «Να της 
παραγγείλεις πως όποτε θέλει, εμένα το σπίτι μου είναι ανοιχτό. Πρώτος εγώ 
δίνω τόπο στην οργή. Κι εκείνη, δεν μου έφταιξε σε τίποτα».  

«Καλοσύνη σου» απάντησε ξερά η Γιασεμή και συνέχισε νε ξεδιαλέγει 
ζαρζαβατικά. 

Ο Αργύρης την κοίταξε για λίγο σιχτιρίζοντας από μέσα του και μετά 
προσπέρασε το καφενείο και τράβηξε κατά το αγροτικό που θα τον ανέβαζε 
στη Χώρα.  

Σε λιγότερο από τέταρτο έμπαινε φουριόζος στο σπίτι του.  
«Να ήξερες ποια είδα σήμερα!» φώναξε στη γυναίκα του.  
Το μοχθηρό χαμόγελο του Αργύρη δεν άφηνε πολλά περιθώρια στη Μάρω. 

Αυτός ο πρόλογος δεν προμήνυε τίποτα το ευχάριστο. Ο άντρας της πάντα 
έβρισκε έναν αρρωστημένο τρόπο να ταλανίζει τα θύματά του.  

«Περιμένω να μου πεις εσύ. Μη σου στερήσω και τη χαρά» του απάντησε 
με το ανάλογο ύφος.  

«Την πρασινομάτα την αρχαιολόγο μας».  
Βαθιά μέσα της το περίμενε. Γι’ αυτό και το πρόσωπό της παρέμεινε 

ανέκφραστο.  
«Και λοιπόν;» ρώτησε αδιάφορα. 
«Δεν το πήρες και πολύ επί πόνου. Κι εγώ που νόμιζα πως θα κάνω τη 

βασίλισσά μου να ζηλέψει λιγάκι» είπε και την τσίμπησε στο μάγουλο. 
«Δεν βαρέθηκες τόσα χρόνια, Αργύρη;» τον ρώτησε κι αποτραβήχτηκε 

εκνευρισμένη. «Δεν φτάνει που γίναμε η αιτία να χαθεί ένας άνθρωπος…» 
«Αυτό να μην το ξανακούσω αν θέλεις να είμαστε καλά!» φώναξε. «Έτσι 

τα συμφωνήσαμε, κι έτσι θα μείνουν. Δεν μπορείς να κάνεις πίσω, Μάρω. Ούτε 
εσύ ήσουνα καμιά αγία. Εγώ όμως, έχω μεγάλη καρδιά» είπε πιο μαλακά. «Της 
μήνυσα με τη Γιασεμή πως το σπίτι μας είναι ανοιχτό. Καλά δεν έκανα;» 
ρώτησε χαμογελώντας αγγελικά. 

«Τι με ρωτάς;» είπε μόνο η Μάρω και γυρίζοντάς του την πλάτη, βγήκε 
έξω να ανασάνει. 

Μήπως δεν το περίμενε πως κάποια στιγμή θα επέστρεφε εκείνη η κοπέλα; 
Τι γύρευε όμως: ένα φάντασμα ή τον Νικήτα; Κάποτε τη ζήλευε. Τώρα το μόνο 



186                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

που σκεφτόταν ήταν το πώς θα αντιμετώπιζε τις κατηγόριες της. Γιατί για όλα 
θα είχε απόλυτο δίκιο. 

 
Στην κοντινή Καρυσιανή, ο Αναστάσης Μπάρτζης σκεφτόταν πόσο 

παράξενο ήταν να του τηλεφωνήσει η Ίρια Φλεριανού, όταν λίγες μέρες πριν 
είχε τη συζήτησή της με την Αντριάνα. Γι’ αυτό, με το που τελείωσε η σύντομη 
συνδιάλεξη, δεν έβαλε καν το ακουστικό στη θέση του, παρά σχημάτισε το 
νούμερο του γραφείου του Νικήτα στο Πανεπιστήμιο, ενώ από μέσα του 
ευχόταν να τον έβρισκε αμέσως. Γιατί αυτό που είχε να τον ρωτήσει, μόνο 
εκείνος μπορούσε να το αποφασίσει, αφού το σπίτι δίπλα από το Μοναστήρι 
ήταν εδώ και τρία χρόνια δικό του.  

Του φάνηκε πως ο φίλος του ήταν σαν να το περίμενε. Του ζήτησε 
μάλιστα να το νοικιάσει στη γυναίκα για όσο διάστημα ήθελε, με το 
χαμηλότερο δυνατόν ενοίκιο. Τον παρακάλεσε μόνο να κάνει ό,τι περνούσε 
από το χέρι του για να μη μαθευτεί το όνομά του ως ιδιοκτήτη. “Δικηγόρος 
είσαι, ξέρεις από αυτά” του είπε χαρακτηριστικά και ο Αναστάσης έκλεισε το 
τηλέφωνο σκεπτικός. Είχε άδικο που είχε μιλήσει σχεδόν ψυχρά μερικές μέρες 
πριν στο Νικήτα, όμως του είχαν φανεί τόσο παράξενες τότε οι ερωτήσεις του. 
Τώρα καταλάβαινε πως δεν ήταν η Αντριάνα που του είχε κλέψει την καρδιά 
παρά αυτή η μυστηριώδης γυναίκα.  

Δυο ώρες μετά το τηλεφώνημα της κυρίας Φλεριανού, ο Αναστάσης έριχνε 
μια τελευταία ματιά στο μισθωτήριο. Όλα ήταν έτοιμα. Δεν είχε παρά να 
συμπληρώσει τα στοιχεία της μισθώτριας. Εκείνη τη στιγμή άκουσε το 
χτύπημα στην πόρτα και σηκώθηκε να ανοίξει παίρνοντας μια βαθιά ανάσα. Η 
γυναίκα που στεκόταν μπροστά του δεν θα μπορούσε να περάσει 
απαρατήρητη. Τα καταπράσινα μάτια της του χαμογελούσαν καθώς του έδινε 
το χέρι της, ενώ με το άλλο έστρωνε μια ατίθαση καστανή τούφα που είχε 
ξεφύγει από την αλογοουρά της. Η επιδερμίδα της ήταν λεία σαν βελούδο κι 
έμοιαζε να φωτίζεται κι αυτή από τα μεγάλα της μάτια.  

Εκείνη δέχτηκε το κάθισμα που της πρόσφερε χωρίς να τραβήξει το 
βλέμμα της από πάνω του. Προσπαθούσε προφανώς να θυμηθεί πού είχαν 
ξανασυναντηθεί. Ο Αναστάσης σκέφτηκε πως θα ήταν καλύτερα να αφήσει τη 
στιγμή να περάσει. Με το πιο επαγγελματικό του ύφος τής εξήγησε τις 
υποχρεώσεις της και της όρισε το χαμηλότερο ενοίκιο. Βλέποντας τη 
δυσπιστία στο βλέμμα της, της διευκρίνισε πως η περιοχή είχε πολύ χαμηλή 
αξία και καθώς βρισκόταν εκτός τιμών αντικειμενικής εκτίμησης, το 
θεωρούσε αντιδεοντολογικό να της ζητήσει περισσότερα. Τη διαβεβαίωσε πως 



Σιωπηλή πέτρα          187 
_______________________________________________________________________________________________________________________________________________________________________________________________________________ 

 

 

θα τον ευχαριστούσε να αποκτήσει ξανά ζωή το σπίτι και μετά την 
ξεπροβόδισε με ένα καθησυχαστικό χαμόγελο, ενώ ταυτόχρονα σκεφτόταν 
πως ο Νικήτας δεν θα μπορούσε να ελπίσει σε μεγαλύτερο επαγγελματικό 
ζήλο. Είχε εκτελέσει κατά γράμμα τις εντολές του.  

 
Αφήνοντας πίσω της το γραφείο του Αναστάση Μπάρτζη, η Ίρια κατέβηκε 

τα σκαλοπάτια που οδηγούσαν στο λιμάνι ξεχειλίζοντας από χαρά, ενώ στη 
χούφτα της έσφιγγε τον κρίκο με τα δύο κλειδιά. Άξιζε να δώσει 
συγχατηρήρια στον εαυτό της. Είχε καταφέρει να νοικιάσει το σπίτι, αλλά το 
κυριότερο ήταν πως είχε κρατήσει την ψυχραιμία της όταν συνάντησε τυχαία 
τον Αργύρη Κώστογλου στη Δάρκο. Τώρα ο Κώστογλου ήξερε. Ο φόβος τής 
είχε περάσει. Μπορούσε να αντέξει, μπορούσε να προσποιηθεί.  

Καθώς περνούσε έξω από το όμορφο κτίριο του ΟΤΕ, σκέφτηκε να 
μοιραστεί με κάποιον τη χαρά της. Είχε όμως γράψει ήδη ένα μακροσκελές 
γράμμα στην αδελφή της και δεν ήθελε να μπει στη διαδικασία να απολογηθεί 
ξανά.  

Έτσι, κάθισε σε ένα παγκάκι στην άκρη του λιμανιού, απολαμβάνοντας 
τον ήλιο. Ναι, ήταν ευχαριστημένη, παρότι έπιανε τις σκέψεις της να γυρίζουν 
πίσω στον δικηγόρο, που αόριστα της έφερνε στον νου τον Νικήτα. Ήταν τόσο 
πρόθυμος να φροντίσει για όλα… Της είχε πει για το νερό και το ηλεκτρικό κι 
ότι θα τηλεφωνούσε σε μια γυναίκα να πάει να καθαρίσει. Χρειαζόντουσαν 
και κάποιες μικροεπισκευές, γι’ αυτά όμως μπορούσε να ρωτήσει τον 
Αγαθάγγελο, τον καλόγερο του μοναστηριού.  

Ήταν άδικη που είχε κατατάξει τον νεαρό δικηγόρο στην ίδια κατηγορία 
με τον πατέρα του. Παρόλο που δεν είχε γνωρίσει παρά τυπικά τον Δημήτρη 
Μπάρτζη, είχε σχηματίσει την εντύπωση πως ο γιος του δεν θα διέφερε σε 
τίποτα από εκείνον. Φαίνεται όμως πως οι νεότερες γενιές διέψευδαν τους 
νόμους της κληρονομικότητας.  

Τι ανοησίες σκεφτόταν! Σηκώθηκε αποφασιστικά και πήρε να ανηφορίζει 
προς την αριστερή μεριά της Χώρας αυτή τη φορά. Έξω από το μουσείο της 
Καρυσιανής δεν δίστασε. Έγραψε βιαστικά ένα σημείωμα και το έδωσε στον 
ευγενικό υπάλληλο παρακαλώντας τον να το παραδώσει προσωπικά στον 
διευθυντή του μουσείου.  

Τρία τέταρτα της ώρας μετά, η Ίρια συναντούσε τον Άρη Βινζηλαίο στην 
ταβέρνα του Μανόλη. Καθώς ο ήλιος έκρυβε και τις τελευταίες του αχτίνες 
πίσω από τις κορυφογραμμές της Καρυσιανής, ντόπιοι και επισκέπτες γέμιζαν 
τα τραπέζια. Η ταβέρνα, γνωστή για τις τοπικές της νοστιμιές, βρισκόταν 



188                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

σκαρφαλωμένη στο πιο ψηλό σημείο της Χώρας. Ο Μανόλης, με το εμπορικό 
του μυαλό, έστηνε κάθε βράδυ το ίδιο σκηνικό. Μόλις το σκοτάδι κάλυπτε το 
νησί, δυο παιδιά που είχε για τα θελήματα, ξεκινούσαν τρέχοντας κι άναβαν 
τους δαυλούς που είχε στήσει στις δυο μεριές του στριφογυριστού μονοπατιού. 
Όταν κι ο τελευταίος δαυλός έπαιρνε φλόγα, ένα μακρόσυρτο επιφώνημα 
έβγαινε από τα στόματα των θαμώνων. Κι ο Μανόλης χαμογελούσε διάπλατα, 
ξέροντας πως το κόλπο του είχε πιάσει για μια ακόμη βραδιά. 

«Νιώθω σαν να πετάω» είπε η Ίρια και άπλωσε τα χέρια της με χαρά 
μικρού παιδιού.  

Ο Άρης μπορούσε να διακρίνει στα μάτια της τα σχήματα και τα χρώματα 
να αλλάζουν, απορώντας πώς η καρδιά του συνέχιζε να χτυπάει σταθερά. Τα 
αισθήματά του για την Ίρια είχαν γίνει πιο έντονα, ίσως γιατί έβλεπε ότι 
εκείνη έμοιαζε να έχει βρει επιτέλους ένα αραξοβόλι. Τα καλά λόγια που του 
είπε για τις ανασκαφές, οι παρατηρήσεις που έκανε, τον ευχαρίστησαν κι 
αυτές. Μετά του μίλησε για το σπίτι και τον εξυπηρετικό δικηγόρο. Όσο κι αν 
ο Άρης εκτιμούσε τον Αναστάση Μπάρτζη, απέφυγε σκόπιμα να της πει πως 
ήταν φίλος του Νικήτα. Προφανώς η ίδια το αγνοούσε, οπότε δεν ήθελε να 
χαλάσει τη βραδιά τους φέρνοντας τα στοιχειά των Κώστογλου στο τραπέζι 
τους. Ας μιλούσαν για πιο ανώδυνα πράγματα, ας μιλούσαν για κάτι άλλο.  

Ο Μανόλης τού έκλεισε το μάτι. Δεν τον είχαν συνηθίσει στο νησί με 
γυναικεία συντροφιά, και μάλιστα τόσο εντυπωσιακή. Αναγνωρίζοντας την 
πονηρή εκτίμηση στο βλέμμα του ταβερνιάρη, με κόπο τράβηξε τα χέρια του 
από αυτά της Ίριας. Εκείνη όμως δεν φάνηκε να αντιλαμβάνεται τη 
μεταστροφή της διάθεσής του. Το χαμόγελο πλάταινε στα χείλη της, που, 
συμβαδίζοντας με την ψυχική της ευφορία, έμοιαζαν ώριμα φρούτα στο 
κατάφορτο δέντρο της ύπαρξής της. Πόσο ήθελε να τα φιλήσει, να περάσει 
φευγαλέα πάνω τους τα δάχτυλά του, να τα αφήσει εκεί να μελετήσουν το 
σχήμα, τις γραμμές, τις ανεπαίσθητες ρυτίδες στις άκρες τους. Άραγε εκείνη 
δεν ένιωθε την ανάγκη ενός άντρα ή η εγκράτεια ήταν αποκλειστικά 
γυναικεία αρετή;  

«Βαρέθηκες, το ξέρω. Είναι κουραστικό να λέω τα ίδια και τα ίδια, απόψε 
όμως δεν μπορώ να σταματήσω» απολογήθηκε η Ίρια παρεξηγώντας το ύφος 
του.  

Ούτε εγώ, σκέφτηκε με πίκρα ο Άρης, βιάστηκε όμως να της χαμογελάσει 
καθησυχαστικά. 

«Πώς θα μπορούσες να κάνεις έναν άντρα να σε βαρεθεί;» τόλμησε και την 
ίδια στιγμή μετάνιωσε, γιατί δεν ήθελε να δώσει την εντύπωση ότι 



Σιωπηλή πέτρα          189 
_______________________________________________________________________________________________________________________________________________________________________________________________________________ 

 

 

ερωτοτροπούσε. Είδε το πρόσωπο της Ίριας να σκοτεινιάζει, προφανώς η 
ερώτησή του την είχε πειράξει. Όμως είχε καταλάβει λάθος, άλλα την 
απασχολούσαν. 

«Γιατί γύρισε ο Παντελής στη Δάρκο; Εσύ μου είπες, Άρη, πως είχε 
καλυφθεί το θέμα με τα ευρήματα. Ήταν λόγος αυτός να φύγει ξαφνικά μέσα 
στο καταχείμωνο;» 

«Είπε μόνο πως είχε δικούς του λογαριασμούς με τον Κώστογλου να 
ξεκαθαρίσει. Δεν θα μου πεις τώρα ότι πιστεύεις κι εσύ τις ανοησίες που 
κατέθεσε αυτός ο παλιάνθρωπος». 

«Ωραία λοιπόν. Τι λογαριασμούς όμως; Με έναν άνθρωπο που λίγο καιρό 
πριν ούτε καν γνώριζε; Τι να υποθέσω; Πως είχε όντως σχέση με τη Μάρω 
Κώστογλου; Πως τον είχα κάνει να με βαρεθεί;»  

«Ίρια! Θα παντρευόσασταν. Ο Παντελής δεν ήταν τέτοιος άντρας. Πάψε να 
αναλώνεσαι, κοίταξε τη ζωή σου. Ξέρεις πως εγώ είμαι εδώ, ό,τι κι αν 
χρειαστείς, ό,τι κι αν μου ζητήσεις...» 

«Για τον Παντελή το κάνεις αυτό, Άρη;» 
«Για εσένα. Έχεις καταλάβει πώς νιώθω» τόλμησε. «Μην πεις κάτι όμως, 

δεν περιμένω ανταπόκριση. Δεν σου ζητάω τίποτα. Ακόμα κι αν διαλέξεις να 
με βλέπεις ως φίλο, μου αρκεί».  

«Είσαι υπέροχος άνθρωπος». 
Ο Άρης τής χαμογέλασε. Μπορεί κάτι να άλλαζε ανάμεσά τους τώρα που η 

Ίρια θα έμενε μόνιμα στην κοντινή Δάρκο. 



190                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΙΚΟΣΙ ΕΞΙ 
 
Καθώς οι ανέφελες μέρες διαδέχονταν η μία την άλλη, η Ίρια ένιωθε πως 

η Δάρκος είχε συνηθίσει πια την παρουσία της. Σχεδόν καθημερινά κατέβαινε 
στο λιμάνι, συναντούσε τη Γιασεμή ή πήγαινε να χαζέψει στο εργαστήρι 
κεραμικής του Μύρτου, του γιου της καλής γυναίκας. Μια φορά συνάντησε 
και τον Θωμά, που δούλευε τότε στις ανασκαφές, πολύ γερασμένο πια. Της 
άρεσε να μιλάει με τον Αγαθάγγελο, να πηγαίνει φαγητό στον πατέρα 
Τιμόθεο, να φροντίζει τους δυο μοναχούς σαν γονείς της. Περνούσε ώρες στη 
βιβλιοθήκη του Μοναστηριού μελετώντας βιβλία ξεχασμένα από τον χρόνο, 
κρατούσε σημειώσεις για έννοιες λησμονημένες στα βάθη του μυαλού της. 
Ζούσε ξανά για τον εαυτό της, και όχι ως φερέφωνο των άλλων. Κι αν 
αναρωτιόταν τι να σκεφτόταν άραγε ο Κώστογλου, που είχε το θράσος να της 
μηνύσει πως όλα ήταν περασμένα και ξεχασμένα, δεν άφηνε τις μαύρες 
σκέψεις του παρελθόντος να την επηρεάσουν.  

Και περίμενε. Περίμενε, νιώθοντας τον αέρα γύρω της να αλλάζει 
ανεπαίσθητα, να εισχωρεί στους πόρους του δέρματός της. Όταν άνοιγε το 
μεγάλο παράθυρο του καθιστικού, ο ήλιος κατέκλυζε τον χώρο και φώτιζε το 
παλιό σκαλιστό τραπέζι με τις ταιριαστές καρέκλες, τα ράφια που 
φιλοξενούσαν αγαπημένα της βιβλία, τον χτιστό καναπέ που τα άνετα 
μαξιλάρια του στο χρώμα της ανοιχτής θάλασσας σε προσκαλούσαν να 
κάθεσαι ώρες προσπαθώντας να χορτάσεις το πέλαγος που απλωνόταν 
μπροστά σου. Πόση έκπληξη είχε νιώσει όταν είχε αντικρίσει πρώτη φορά τα 
λιτά έπιπλα. Μάλλον το γούστο της ταυτιζόταν με αυτό του Αναστάση 
Μπάρτζη.  

Αργά τα βράδια, άναβε κεριά και απολάμβανε τη θαλπωρή και το άρωμά 
τους που αναμιγνυόταν με το ιώδιο του Αιγαίου. Αργά τα βράδια, έγραφε, 
έγραφε συνέχεια. Το πάθος της για τον Πρωτοκυκλαδικό πολιτισμό την είχε 
συνεπάρει ξανά. Και μετά έστηνε αυτί να ακούσει τα λόγια του αέρα, 
κοιτάζοντάς το δαχτυλίδι με την παράξενη πέτρα να ιριδίζει κάτω από το φως 
του φεγγαριού, ώσπου την έπαιρνε ο ύπνος εκεί στον χτιστό καναπέ κάτω από 
το μεγάλο παράθυρο. Τα πρωινά ένιωθε ενοχές, γιατί ο άντρας που 
στοίχειωνε τα όνειρά της δεν ήταν ο Παντελής, αλλά ο Νικήτας.  

Την τελευταία εβδομάδα του Ιουνίου η Αλεξάνδρα τής τηλεφώνησε 
επιτέλους.  

«Η μητέρα είναι έξω φρενών, Ίρια».  



Σιωπηλή πέτρα          191 
_______________________________________________________________________________________________________________________________________________________________________________________________________________ 

 

 

«Ας είναι…»  
«Σκοπεύεις να περάσεις όλη σου τη ζωή στην ερημιά;»  
«Σε πληροφορώ πως το νησί δεν ζει στην πρωτόγονη εποχή που το 

άφησα».  
«Το νησί όχι. Οι άνθρωποι όμως;»  
«Έχω φίλους. Αν με χρειαστείς, με παίρνεις στης Γιασεμής ή στο 

τηλέφωνο του Μοναστηριού».  
Τι να τη χρειαζόταν όμως η αδελφή της; Να τη ρωτήσει για τις διακοπές 

της Λυδίας, τις σπουδές που θα ακολουθούσε, ποια χρώματα πίστευε πως θα 
της πήγαιναν στα ρούχα; Τι γνώριζε αλήθεια η Ίρια για τα σημαντικά και 
ασήμαντα στη ζωή της κόρης της; Ήταν όμως και κάτι ακόμα. Γιατί είχε 
απομείνει με την εντύπωση πως η Αλεξάνδρα είχε κάτι να της πει, κάτι που 
τελικά το κράτησε για τον εαυτό της;  



192                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΙΚΟΣΙ ΕΠΤΑ 
 

Στις 30 Ιουνίου του 1996, ημέρα Κυριακή, το αεροπλάνο της Λουφτχάνσα 
προσγειωνόταν στο αεροδρόμιο του Ελληνικού. Ο Νικήτας Κώστογλου, 
νιώθοντας εκτός τόπου και χρόνου, περνούσε τον έλεγχο και με μία και 
μοναδική βαλίτσα κατευθυνόταν προς την έξοδο. 

Το ταξί τον άφησε στο κέντρο της Αθήνας. Είχε κλείσει δωμάτιο σε 
κεντρικό ξενοδοχείο, μη σκοπεύοντας να παρατείνει τη διαμονή του πέραν 
της Τρίτης οπότε και έφευγε για τη Δάρκο. Ανυπομονούσε. Αν δεν είχε το 
ραντεβού της επομένης στο Ινστιτούτο, δεν υπήρχε περίπτωση να 
χρονοτριβήσει άλλο. Αρκετά περίμενε. Από τη στιγμή που του είχε 
τηλεφωνήσει ο Αναστάσης, είχε ξεκινήσει η αντίστροφη μέτρηση. Και μόνο 
που σκεφτόταν πως αυτή την ώρα η Ίρια θα ξυπνούσε στο σπίτι του στη 
Δάρκο, η λαχτάρα του μεγάλωνε, ακολουθώντας τους χτύπους της καρδιάς 
του.  

Η υπερέντασή του ήταν τόση που το παγωμένο νερό του ντους, που 
έπεφτε στο σώμα του, δεν τον ωφέλησε σε τίποτα. Ντύθηκε και βγήκε στην 
Κυριακάτικη Αθήνα.  

Λίγο μετά χανόταν μέσα στα στενά της Πλάκας. Η Αθήνα είχε ξυπνήσει 
πλέον και οι τουρίστες σχημάτιζαν μικρές Βαβέλ, ενώ οι καταστηματάρχες 
εκθείαζαν τα εμπορεύματά τους. Ναι, εδώ οι μυρωδιές ήταν διαφορετικές. Ο 
κόσμος ήταν διαφορετικός, μοιάζοντας να μην έχει έννοιες. Πώς είχε ζήσει 
τόσα χρόνια μακριά; Σε ποια άκρη του μυαλού του είχε ξεχάσει τον επίγειο 
παράδεισο που αψήφιστα χαρακτήριζαν τέρας πνιγμένο στο τσιμέντο;  

Τράβηξε για το Μοναστηράκι σταματώντας σε κάθε βιτρίνα, μπαίνοντας 
σε κάθε μαγαζί, εξετάζοντας τις παλιές αντίκες, τις γκραβούρες, τα κιλίμια και 
τα χοντρά υφαντά. Ήθελε να βρει κάτι πρωτότυπο για την Ίρια. Το υπόγειο 
παλαιοπωλείο τον τράβηξε σαν μαγνήτης. Κατέβηκε τα σκαλιά αναπνέοντας 
τη μυρωδιά της σκόνης και της μούχλας. Παλιά αντικείμενα, ετερόκλητα σε 
είδος και αξία, γέμιζαν τον χώρο ασφυκτικά. Πέρασε τα δάχτυλα στα 
κιτρινισμένα πλήκτρα μιας παλιάς γραφομηχανής, χάιδεψε μια ναυτική 
πυξίδα, ξεφύλλισε τις γκραβούρες, μέχρι που το βλέμμα του στάθηκε στο 
φθαρμένο βιβλίο.  

Το έπιασε στα χέρια του προσεκτικά, σαν να φοβόταν μήπως και διαλυθεί. 
Περιηγητής της Μεσογείου ήταν ο τίτλος του, Ενρίκο Μπαρτολομέι ο 
συγγραφέας, μια επανέκδοση των αρχών του αιώνα, άλλος ένας Ιταλός 



Σιωπηλή πέτρα          193 
_______________________________________________________________________________________________________________________________________________________________________________________________________________ 

 

 

περιηγητής που είχε φτάσει στις Κυκλάδες. Στη μέσα δεξιά σελίδα υπήρχαν τα 
αρχικά Π.Ε και η ημερομηνία 30 Νοεμβρίου 1962 μόλις που διακρινόταν 
αποτυπωμένη με ένα ξεθωριασμένο πια μοβ μελάνι.  

Βρήκε τη φωτογραφία σφηνωμένη στις σελίδες που άρχιζε το κεφάλαιο 
για τη Δάρκο. Το πρόσωπο που απεικονιζόταν του ήταν τόσο οικείο που θα το 
αναγνώριζε ακόμα και με κλειστά μάτια. Η Μάρω Κώστογλου δεν είχε χάσει 
τίποτα από την ομορφιά και την περηφάνια της, ακόμα και πάνω στο παλιό 
κιτρινισμένο χαρτί. Στην πίσω όψη της φωτογραφίας ο γραφικός της 
χαρακτήρας αφιέρωνε: “Στον Παντελή με αγάπη”.  

Νιώθοντας τη γη να ανοίγει κάτω από τα πόδια του, στήριξε τα χέρια του 
πάνω στο ετοιμόρροπο τραπέζι κι έκλεισε τα μάτια. Δεν ήταν δυνατόν να του 
συμβαίνει αυτό την πρώτη μέρα του στην Ελλάδα. Πώς είχε βρεθεί εκεί το 
βιβλίο; Πώς είχε βρεθεί εκεί η φωτογραφία; 

«Σπάνιο κομμάτι» σχολίασε ο ηλικιωμένος παλαιοπώλης κοιτάζοντας 
πάνω από τον ώμο του.  

«Πού το βρήκατε;» τον ρώτησε κλείνοντας βιαστικά το βιβλίο. 
«Α! Βιβλιοθήκη ολόκληρη ήταν ενός καθηγητή. Τα έφερε κάποια συγγενής 

του όταν άδειασε το σπίτι του. Πέθανε νέος ο καημένος. Μα όλα εδώ» είπε κι 
έγνεψε αόριστα γύρω του «έχουν μια πονεμένη ιστορία να διηγηθούν». 

«Τα υπόλοιπα βιβλία;»  
«Ό,τι απόμεινε. Τα άλλα πουλήθηκαν. Έρχονται φοιτητές κι 

αγοράζουν…» κι έδειξε μια σειρά από βιβλία που στοιβαζόταν λίγο πιο δεξιά 
φτάνοντας μέχρι το ύψος της μέσης του.  

Τα αγόρασε και ζήτησε να τα συσκευάσουν και να τα στείλουν στο 
ξενοδοχείο του. Η βουή του κόσμου δεν έφτανε πια στα αυτιά του, τα 
εμπορεύματα είχαν πάψει να τον συγκινούν. Κρατώντας σφιχτά στο στήθος 
του το παλιό βιβλίο κι αδιαφορώντας για τη σκόνη που λέρωνε το πουκάμισό 
του, περπατούσε άσκοπα, ενώ στο μυαλό του σφυροκοπούσε η υποψία. 
Κρατούσε στα χέρια του τη μόνη απόδειξη. Ήταν αλήθεια λοιπόν; Μόνο η 
μητέρα του μπορούσε να απαντήσει.  

Περιπλανιόταν για ώρα μέχρι που συνειδητοποίησε ότι είχε βρεθεί στα 
Πετράλωνα. Δεν ήταν μακριά από το σπίτι της οικογένειας Μάργαρη, 
σκέφτηκε, νιώθοντας μια νοσταλγία για τη φοιτητική του γκαρσονιέρα. Η 
ανάγκη του να δει γνωστά πρόσωπα τον έκανε να συνεχίσει τον δρόμο του 
προς την Καλλιθέα.  

Η πολυκατοικία δεν είχε αλλάξει. Μόνο τα ονόματα στο θυροτηλέφωνο 
ήταν διαφορετικά. Από κάπου ακουγόταν δυνατά ένα ραδιόφωνο. Χτύπησε το 



194                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

κουδούνι και περίμενε, κανένας όμως δεν άνοιγε. Ήταν ανόητο να υποθέσει 
ότι η οικογένεια βρισκόταν εκεί. Μπορεί να είχαν πάει διακοπές ή 
οπουδήποτε. Γιατί θα έπρεπε μεσημέρι Κυριακής στα τέλη Ιουνίου να τον 
περιμένει κάποιος; 

Γύρισε να φύγει και τότε είδε τον Αναστάση και την Αντριάνα να 
κατευθύνονται προς το μέρος του. Η Αντριάνα τον είδε κι αυτή κι έτρεξε να 
χωθεί στην αγκαλιά του. 

«Νικήτα! Νικήτα! Πότε ήρθες; Ποιος σε ειδοποίησε;» 
«Να με ειδοποιήσει ποιος; Για ποιο πράγμα μου μιλάς;» τη ρώτησε ενώ 

πίσω τους ο Αναστάσης τούς κοιτούσε αμίλητος.  
Καθώς ανέβαιναν στο διαμέρισμα του δεύτερου όροφου, η Αντριάνα τού 

εξήγησε πως ο Λουκάς Μάργαρης είχε υποστεί καρδιακό επεισόδιο και 
βρισκόταν στο νοσοκομείο. Εκείνη είχε έρθει τρεις μέρες πριν με τον 
Αναστάση. Ο Νικήτας παραξενεύτηκε που ο φίλος του είχε συνοδεύσει την 
Αντριάνα, κι ακόμα περισσότερο, που η συμπεριφορά του ήταν τόσο τυπική 
απέναντί του. Ήταν περίεργη η διάθεσή του Αναστάση τελευταία, η φωνή του 
στο τηλέφωνο δεν είχε τίποτα από τη ζεστασιά και την ανεμελιά που τον 
χαρακτήριζε.  

Μπήκαν στο διαμέρισμα που τόσο καλά γνώριζε. Παρόλο που ήταν όλα 
τακτοποιημένα, του φαινόταν πως το σπίτι κουβαλούσε τον πόνο που μόνο 
μια ξαφνική αρρώστια αφήνει. Οι τρεις τους κοιτούσαν ο ένας τον άλλον με 
τη σιωπή να βαραίνει ανάμεσά τους. Η αμηχανία ήταν έκδηλη στην 
ατμόσφαιρα.  

Τότε μόνο κατάλαβε ο Νικήτας. Θα έβαζε τα γέλια αν οι περιστάσεις ήταν 
διαφορετικές. Ζήτησε από την Αντριάνα να του φτιάξει έναν καφέ για να 
μείνει λίγο μόνος με τον φίλο του. Βγήκαν στο μπαλκόνι, που έβλεπε στον 
περιποιημένο κήπο του ακάλυπτου.  

«Θα έπρεπε να σου έχω θυμώσει» του είπε με διάθεση να τον πειράξει. 
«Για ποιο λόγο;» ρώτησε αδιάφορα ο Αναστάσης χωρίς να τραβήξει τα 

μάτια του από τη φορτωμένη ροδιά.  
«Ωραία υποδοχή μού έκανες!»  
«Είμαι πολύ κουρασμένος, Νικήτα. Κι εσύ δεν μου είπες καν πως θα 

ερχόσουν. Γιατί μου το έκρυψες;»  
«Εσύ γιατί μου έκρυψες πως είσαι ερωτευμένος με την Αντριάνα; Τι 

νόμιζες, πως κινδυνεύεις από εμένα;» 
«Πώς σου ήρθε πάλι αυτό;» ρώτησε εκνευρισμένος ο Αναστάσης. 



Σιωπηλή πέτρα          195 
_______________________________________________________________________________________________________________________________________________________________________________________________________________ 

 

 

«Κοίτα, Αναστάση. Δεν μιλάς σε κανένα πελάτη σου. Εγώ είμαι, ο Νικήτας, 
που τον γνωρίζεις από παιδί. Και μα την πίστη μου, μπορώ να αναγνωρίσω 
τον έρωτα στα μάτια των άλλων».  

«Ας πούμε πως είναι έτσι. Εσύ δεν έχεις να πεις τίποτα πάνω σε αυτό;»  
«Να πω τι; Σε άλλη περίπτωση, θα σου έλεγα με τις ευλογίες μου. Είναι 

παντρεμένη όμως, μην το ξεχνάς». 
«Με ένα ρεμάλι!» φώναξε ο Αναστάσης χτυπώντας με θυμό τη γροθιά του 

στα κάγκελα.  
«Τι λέει η Αντριάνα;» 
«Σκέφτεται ακόμα εσένα» του απάντησε στυφά.  
«Δεν σκέφτομαι κανέναν από τους δυο σας!» ακούστηκε θυμωμένη η 

φωνή της Αντριάνας. «Λες και είμαι κάποιο τρόπαιο και με διεκδικείτε. Την 
όρεξή σας έχω. Ο πατέρας μου πεθαίνει, έχω ρημάξει τη ζωή μου κι έρχεσαι κι 
εσύ τώρα!» είπε στον Νικήτα. «Γιατί δεν καθόσουνα στη Γερμανία;» Η φωνή 
της ράγισε και μέσα σε αναφιλητά όρμησε προς την κρεβατοκάμαρα 
βροντώντας την πόρτα ξοπίσω της.  

Οι δυο άντρες κοιτάχτηκαν αμήχανοι.  
«Πώς είναι;» ρώτησε ο Νικήτας. 
«Ο Λουκάς; Χάλια».  
«Δεν εννοούσα τον Λουκά. Εξάλλου θα πάω να τον δω. Την κυρία 

Φλεριανού, εννοώ» ρώτησε όσο πιο αδιάφορα, αν και γνώριζε καλά ότι δεν 
μπορούσε να ξεγελάσει άλλο τον φίλο του.  

«Πιο όμορφη από ποτέ. Η πρασινομάτα αρχαιολόγος μας. Ο πατέρας σου 
την έλεγε έτσι. Δεν με αναγνώρισε. Ούτε καν κατάλαβε ποιος είμαι. Μην 
ανησυχείς, νομίζει ακόμα πως το σπίτι είναι δικό μου». 

«Ευχαριστώ. Για όλα».  
«Η γυναίκα στη Σύρο, εκείνη η άρρωστη φίλη σου…» 
«Ναι, η ίδια είναι. Πώς θα μπορούσε να είναι κάποια άλλη;» Η φωνή του 

Νικήτα πνίγηκε στη θλίψη. 
«Γιατί δεν μου είπες τίποτα; Τόσα χρόνια, είσαι ερωτευμένος μαζί της;» 
Ο Νικήτας ένευσε καταφατικά. Καμία λέξη δεν ταίριαζε για να εκφράσει 

τα συναισθήματά του, γι’ αυτό προτίμησε τη σιωπή.  
 
Γιατί είναι τόσο καταθλιπτικά τα νοσοκομεία; Γιατί δεν έχουν ποτέ ζωηρά 

χρώματα; Λουλούδια; Ένα πίνακα στον τοίχο να ξεκουράζεται το μάτι; Γιατί 
μοιάζουν σαν αποστειρωμένα κελιά φυλακής; αναρωτήθηκε ο Νικήτας 



196                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

μπαίνοντας στο δωμάτιο όπου πλέον νοσηλευόταν ο πατέρας της Αντριάνας, 
αφού είχε περάσει μια βδομάδα σχεδόν στην εντατική.  

Ο Λουκάς Μάργαρης ανέπνεε βαριά. Τα μάτια του έψαχναν πυρετικά γύρω 
του, ώσπου αναγνώρισε τον Νικήτα. Προσπάθησε να μιλήσει. 

«Μην κουράζεσαι, πατέρα» τον καθησύχασε η Αντριάνα, εκείνος όμως της 
έσπρωξε το χέρι εκνευρισμένος κι έκανε νόημα στον Νικήτα να πλησιάσει και 
στην κόρη του να τους αφήσει μόνους.  

«Θα πεθάνω, αγόρι μου» είπε με κόπο.  
«Τι λες τώρα, Λουκά; Θα ζήσεις χίλια χρόνια. Λίγη προσοχή θέλει μόνο».  
«Δεν με νοιάζει πια. Ήρθες πάνω στην ώρα. Θέλω κάτι να σου πω, κάτι 

που με βασανίζει χρόνια. Δεν θα σου αρέσει αυτό που θα ακούσεις, είναι όμως 
η αλήθεια». 

Το βλέμμα του δεν άφησε άλλα περιθώρια στον Νικήτα παρά να τον 
ακούσει προσεκτικά.  

Στις 7 Μαΐου του 1969 ο Λουκάς Μάργαρης υποδεχόταν τον Αργύρη 
Κώστογλου στο διαμέρισμά του στην Καλλιθέα. Είχε μόλις πάρει αμάξι, την 
εποχή που ήταν μεγάλο πράγμα να αποκτήσεις ρόδα. Βγήκαν μια βόλτα, ήταν 
αργά το βράδυ. Ο Αργύρης ήθελε να δοκιμάσει το αμάξι, κάθισε στο τιμόνι. 
Τον έπιανε η τρέλα του ώρες-ώρες, γινόταν άγριος κι επιθετικός. Ο Λουκάς 
δεν τον ξεσυνεριζόταν, εκείνη την ώρα όμως τον είχε φοβηθεί. Ο ίδιος δεν 
είχε καιρό που είχε πάρει δίπλωμα και δεν είχε αποκτήσει ακόμη τον αέρα του 
αυτοκινήτου. Κανένας τους δεν κατάλαβε πότε και πώς βρέθηκε μπροστά τους 
εκείνος ο άντρας. Τον χτύπησαν. Ο Λουκάς πανικοβλήθηκε, ο Αργύρης όμως 
ήταν πιο ψύχραιμος. Τον παράτησαν τον άνθρωπο κι έφυγαν.  

Ο Νικήτας ένιωθε το στόμα του στεγνό. Τι άλλο θα μάθαινε για τον πατέρα 
του;  

«Δεν είπαμε τίποτα σε κανέναν» συνέχισε ο Λουκάς Μάργαρης με έναν 
βαθύ αναστεναγμό. «Δεν ξέραμε αν ζούσε ή πέθανε. Ο πατέρας σου είχε έναν 
γνωστό, -κάνανε κάτι δουλειές μαζί-, είχε συνεργείο, κι έφτιαξε το αμάξι 
χωρίς να ρωτήσει τίποτα. Ο Αργύρης πλήρωσε για τη ζημιά, κανένας μας δεν 
ξαναμίλησε για το συμβάν. Εγώ δεν πείραξα ούτε μυρμήγκι στη ζωή μου, 
Νικήτα» απολογήθηκε δακρυσμένος.  

«Δεν έφταιγες εσύ, Λουκά. Δεν οδηγούσες εσύ».  
«Τι σημασία έχει; Φέρθηκα σαν κιοτής. Φοβήθηκα για την οικογένειά μου, 

μα περισσότερο φοβήθηκα τον Αργύρη. Δεν ήξερα τι μπορούσε να κάνει στο 
θυμό του επάνω».  



Σιωπηλή πέτρα          197 
_______________________________________________________________________________________________________________________________________________________________________________________________________________ 

 

 

Ο Νικήτας έκλεισε τα μάτια. Υπήρχε άραγε κάτι που δεν ήταν ικανός να 
κάνει ο πατέρας του; 

«Γιατί μου τα λες τώρα, Λουκά; Έχουν περάσει είκοσι επτά χρόνια».  
«Για να κάνεις αυτό που δεν έκανα εγώ. Αν σκοτώθηκε, να βρεις την 

οικογένειά του. 7 Μαΐου του 1969. Και στο θάνατό μου θα με στοιχειώνει».  
«Εντάξει, Λουκά, στο υπόσχομαι. Όλα θα γίνουν. Μην κουράζεσαι άλλο». 
Κι αν ο Λουκάς είχε ξαλαφρώσει που εξομολογήθηκε το κρίμα του, ο 

Νικήτας ένιωθε πως κουβαλούσε όλα τα βάρη του κόσμου επάνω του. 
Βλέποντας τον άρρωστο να έχει γείρει εξαντλημένος, βγήκε αθόρυβα από το 
δωμάτιο. Στα τρία ζευγάρια μάτια που τον κοίταξαν ερωτηματικά, είπε μόνο 
πως ο Λουκάς είχε μια παραγγελία για τον Αργύρη. Το αν τον πίστεψαν ή όχι 
δεν τον ενδιέφερε καν.  

Γύρισε στο ξενοδοχείο του αφού πρώτα έκανε κάτι που μέχρι τότε 
κορόιδευε: αγόρασε το πρώτο του πακέτο τσιγάρα. Στα τριάντα τρία του 
χρόνια δοκίμαζε τον καπνό με μια νοσηρή περιέργεια. Ρούφηξε βαθιά κι 
ένιωσε ναυτία και το κεφάλι του ελαφρύ, σαν να είχε αδειάσει ξαφνικά. Το 
μεγαλύτερο μέρος του τσιγάρου κάηκε στο χέρι του καθώς σκεφτόταν την 
ατελείωτη μέρα. Πρώτα είχε βρει το βιβλίο και τη φωτογραφία με την 
αφιέρωση, μετά είχε μάθει για τον έρωτα του Αναστάση, είχε αποκαλύψει τον 
δικό του έρωτα για την Ίρια και το επιστέγασμα, άλλη μια εγκληματική πράξη 
του πατέρα του.  

Προσπάθησε να ηρεμήσει. Σκέφτηκε τη συνάντηση της επόμενης μέρας 
στο Ινστιτούτο. Ήταν σχεδόν σίγουρο πως είχε εξασφαλίσει τη θέση. Αλλά κι 
αυτό να μη γινόταν, την παραίτησή του την είχε ήδη υποβάλει στο Μόναχο, 
οπότε η απόφασή του ήταν αμετάκλητη. Έμεναν πολύ λίγα πράγματα να 
τακτοποιήσει. Καλύτερα στην Ελλάδα παρά να ζει μισή ζωή στο εξωτερικό. Αν 
όλα πήγαιναν καλά, τα τριακοστά τρίτα του γενέθλια θα τα γιόρταζε μαζί με 
την Ίρια. Η εικόνα της μελλοντικής ευτυχίας τον έκανε να λησμονήσει την 
απελπισία της Αντριάνας, τις εξομολογήσεις του Λουκά, τις υποψίες του για 
τη μητέρα του.  

 
Αργά το απόγευμα της Δευτέρας, ο Νικήτας κατηφόριζε προς την πλατεία 

Κολωνακίου. Παρά την κούρασή του, είχε επιτέλους κάθε λόγο να χαμογελάει 
με αισιοδοξία. Το βιογραφικό του, οι εργασίες του και οι συστατικές επιστολές 
είχαν εντυπωσιάσει την επιτροπή του υπουργείου. Στον χαρτοφύλακά του 
ασφυκτιούσε τώρα ένα συρφετός χαρτιών: το ερευνητικό πρόγραμμα του 
Ινστιτούτου, τα πεπραγμένα και το αυστηρό χρονοδιάγραμμά του, τα 



198                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

βιογραφικά των μελλοντικών του συνεργατών. Ο Σεπτέμβριος θα τον έβρισκε 
σε ένα ευρύχωρο γραφείο που έβλεπε στον λόφο του Λυκαβηττού. Σε άλλη 
περίπτωση, θα έπρεπε να γιορτάζει, όμως το μοναδικό άτομο με το οποίο 
ήθελε να μοιραστεί τη χαρά του βρισκόταν κάποια ναυτικά μίλια μακρύτερα. 
Έχοντας μια εκκρεμότητα ακόμη και είκοσι ώρες να διανύσει μέχρι την 
αναχώρησή του από το λιμάνι του Πειραιά, ο Νικήτας κοίταξε το ρολόι του. 
Δεν προλάβαινε να κάνει κάτι άλλο προς το παρόν. Σε δύο ώρες είχε ραντεβού 
με τον παλιό του συμφοιτητή, στον οποίο ουσιαστικά χρωστούσε το ταξίδι του 
στην Ελλάδα. Έστω κι έτσι, θα γιόρταζε τελικά. Την επομένη όμως το πρωί θα 
έψαχνε αυτά που του είπε ο Λουκάς.  

Τα ξημερώματα της Τρίτης άλλαξε γνώμη κι αποφάσισε να μην 
αναζητήσει την οικογένεια του ανθρώπου που ο πατέρας του είχε τραυματίσει 
θανάσιμα. Ίσως να ήταν όντως μια υπερβολή κάποιου που έβλεπε το τέλος να 
πλησιάζει. Έδωσε την υπόσχεση στον εαυτό του να αναζητήσει την αλήθεια 
μόνο σε περίπτωση που ο Λουκάς Μάργαρης πέθαινε. Δεν ήθελε να 
ομολογήσει ούτε στον εαυτό του ότι τίποτα δεν τον απασχολούσε περισσότερο 
από την επικείμενη συνάντησή του με την Ίρια.  



Σιωπηλή πέτρα          199 
_______________________________________________________________________________________________________________________________________________________________________________________________________________ 

 

 

ΕΙΚΟΣΙ ΟΚΤΩ 
 
Η Ίρια παρατηρούσε με προσοχή τις προθήκες του Αρχαιολογικού 

Μουσείου της Καρυσιανής.  
«Να είχαν τη χάρη μου κι άλλοι να τους ξεναγεί ο προϊστάμενος του 

μουσείου» γύρισε και είπε χαριτολογώντας στον Άρη Βινζηλαίο.  
Εκείνος περιορίστηκε να χαμογελάσει, συνηθισμένος πια στις απρόσμενες 

επισκέψεις της. Οι υπάλληλοι του μουσείου κοίταζαν ανόητα κάθε φορά που η 
όμορφη γυναίκα περνούσε το κατώφλι του γραφείου του. Το ότι τους είχε 
τονίσει επανειλημμένα πως εκείνη ήταν αρχαιολόγος και το ενδιαφέρον της 
καθαρά επαγγελματικό, δεν τους αποθάρρυνε από το να παίζουν τον 
προξενητή. Όλοι εξάλλου θα χαιρόντουσαν να δουν τον διευθυντή τους να 
ξαναφτιάχνει τη ζωή του. 

«Ώστε η αρχαιολογία σε κέρδισε για μια ακόμη φορά» σχολίασε ουδέτερα 
προσπαθώντας έτσι να κρύψει την αμηχανία που του προκαλούσε το άκουσμα 
της φωνής της και μόνο.  

«Δεν μπορείς να φανταστείς πόσο έχω ηρεμήσει, πόσο έχω ξαναβρεί τον 
εαυτό μου»  

Τα λόγια ήταν περιττά. Τα πάντα επάνω της το φώναζαν.  
«Παρατεταμένες διακοπές λοιπόν. Τις χρειαζόσουν». 
«Δεν σκοπεύω όμως να μείνω ανεπάγγελτη. Σκέφτομαι διάφορα».  
«Η υπηρεσία μας έχει προκηρύξει μία θέση. Θα είχες πολλές ελπίδες, αφού 

μένεις πια εδώ». 
«Δεν ξέρω, Άρη. Δεν είμαι σίγουρη πως θα μπορούσα να μπω στο ωράριο 

ενός γραφείου. Κι έπειτα, δεν θέλω να αφήσω τη Δάρκο».  
«Ο χειμώνας είναι βαρύς, ακόμα και για την Καρυσιανή» της θύμισε. 
«Το ξέρω. Ο χειμώνας θα με βαραίνει πάντα για τους δικούς μου λόγους, 

όπου και να βρίσκομαι. Όμως» συνέχισε σε πιο ανάλαφρο τόνο «κάτι άλλο 
είχα στο μυαλό μου. Σκεφτόμουν να ασχοληθώ με τον πηλό. Έτσι περνούσα 
τις ατέλειωτες μέρες του χειμώνα στη Σύρο όταν η δουλειά στο ξενοδοχείο 
λιγόστευε».  

«Κάνε όπως νομίζεις, αρκεί να είσαι καλά» της είπε κάπως 
απογοητευμένος.  

«Ο Μύρτος, ο γιος της Γιασεμής, έχει εργαστήρι κεραμικής έξω από το 
λιμάνι. Είπε πως θα χαρεί να μαθητεύσω κοντά του».  



200                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ο Άρης ένιωσε ζήλια για τον άντρα που θα είχε την τύχη να απολαμβάνει 
τη συντροφιά της και μετά θύμωσε με τον εαυτό του. Δεν είχε κανένα 
δικαίωμα, γι’ αυτό ας χαιρόταν έστω και έτσι την παρέα της.  

 
Η ανάλαφρη διάθεση της Ίριας κράτησε όσο και η επίσκεψή της στο 

μουσείο. Καθώς όμως τώρα σεργιάνιζε τα σοκάκια κατεβαίνοντας προς το 
λιμάνι, θυμήθηκε ξανά το μαγαζί της Αντριάνας. Η περιέργειά της νίκησε κι 
έτσι πέρασε το κατώφλι του παλαιοπωλείου οπλισμένη με τη δικαιολογία ότι 
ήθελε να αγοράσει την πιατέλα με τους παράξενους ιριδισμούς, που έστεκε 
στην ίδια θέση στη βιτρίνα. 

«Βρε, βρε, βρε! Σαν τα χιόνια» την υποδέχτηκε ο Αντώνης.  
Δεν περίμενε να τον βρει εκεί. Κοίταξε αμήχανα γύρω, αλλά η Αντριάνα 

δεν φαινόταν πουθενά. Το προσποιητό χαμόγελο του Αντώνη και το επίμονο 
βλέμμα του την έκαναν να νιώσει άβολα, γι’ αυτό αγόρασε στα γρήγορα την 
πιατέλα και κατευθύνθηκε προς την έξοδο.  

«Κρίμα που λείπει η Αντριάνα. Είναι ο πατέρας της άρρωστος και πήγε 
στην Αθήνα. Θα ήταν ευκαιρία να τη γνωρίσεις».  

«Μια άλλη φορά» του απάντησε κρυφοκοιτάζοντας το ρολόι της. 
«Ραντεβουδάκι;» συνέχισε απτόητος ο Αντώνης.  
Δεν της άρεσε ούτε το ύφος του ούτε το γλοιώδες βλέμμα του. 
«Θα χάσω το πλοίο για τη Δάρκο» είπε και το μετάνιωσε την ίδια στιγμή.  
«Μπα! Πώς κι έτσι;»  
«Εκεί μένω».  
«Κι εγώ που έλεγα να σου κάνω το τραπέζι να θυμηθούμε τα παλιά…» 
Πώς τολμούσε! Ο Αντώνης θα ήταν η τελευταία της επιλογή, έστω κι αν 

ήταν να περάσει μόνο λίγα λεπτά της ώρας μαζί του.  
«Μια άλλη φορά» επανέλαβε συνειδητοποιώντας μόλις, όπως ξαφνικά 

θυμόμαστε κάτι σαν αναλαμπή, πως το τρίτο άτομο που είχε κλειδιά για την 
αποθήκη με τα ευρήματα της ανασκαφής ήταν ο άνθρωπος που βρισκόταν 
μπροστά της.  

Αυτή η σκέψη συνέχισε να βασανίζει το μυαλό της ακόμα κι όταν 
κατέβηκε από το καΐκι. Μέχρι που είδε τη Μάρω Κώστογλου έξω από το 
μανάβικο κι ένιωσε την ίδια ζήλια, όπως τότε που την είχε πρωτοαντικρίσει 
στις ανασκαφές. Έπρεπε να παραδεχτεί πως τα χρόνια που είχαν περάσει δεν 
είχαν αφήσει παρά ελάχιστα σημάδια στην αλαβάστρινη επιδερμίδα της. Ήταν 
φανερό ότι η Μάρω δεν την είχε δει. Ακριβώς εκείνη τη στιγμή, βγήκε ένας 



Σιωπηλή πέτρα          201 
_______________________________________________________________________________________________________________________________________________________________________________________________________________ 

 

 

νεαρός από το μαγαζί φορτωμένος. Θέλοντας και μη, άκουσε τον μεταξύ τους 
διάλογο.  

«Δεν σου είπα να μην τα κουβαλήσεις όλα εσύ;»  
«Άσε μας, ρε μάνα! Ολόκληρος άντρας είμαι πια».  
Η αρχική της έκπληξη μετατράπηκε σε σοκ καθώς από απόσταση 

ασφαλείας παρατηρούσε προσεκτικά το ψηλό αγόρι που δεν έμοιαζε στο 
παραμικρό με τον Νικήτα, μέχρι που μητέρα και γιος χάθηκαν από το οπτικό 
της πεδίο.  

Τότε μόνο συνειδητοποίησε ότι ο κόσμος γύρω την κοιτούσε παράξενα, 
και συνέχισε κι αυτή τον δρόμο της.  



202                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΙΚΟΣΙ ΕΝΝΙΑ 
 
Στο εργαστήρι του Μύρτου η Ίρια δούλευε το κολλώδες αργιλικό μίγμα. 

Τα οξείδια, τα υαλώματα, ο τροχός την έκαναν να αισθάνεται πως παίρνει 
μέρος σε μια ιεροτελεστία, ο νους της ξέφευγε. Μπορούσε να διαμορφώσει τον 
πηλό επιτρέποντας σε ένα κομμάτι του εαυτού της να κάνει τις δικές του 
σκέψεις, σκέψεις που ακόμη μια φορά την οδηγούσαν στην οικογένεια των 
Κώστογλου. Σκεφτόταν ότι αν ήθελε απαντήσεις στα ερωτήματά της, έπρεπε 
να προσεγγίσει τη Μάρω. Βρισκόταν στο νησί για τέταρτη εβδομάδα κι έβλεπε 
καθαρά πως κι εκείνη φρόντιζε οι δρόμοι τους να μη συναντιούνται. Μέχρι 
πότε θα αποφεύγουμε η μία την άλλη; αναρωτήθηκε χωρίς να φαντάζεται πόσο 
κοντά της ήταν εκείνη. Από ένστικτο σήκωσε τα μάτια και την είδε να 
στέκεται αναποφάσιστη στο κατώφλι του εργαστηρίου. Από την έκπληξή της, 
το κεραμικό τής έφυγε από τα χέρια και τσακίστηκε με θόρυβο στο πάτωμα.  

«Συγγνώμη! Σε τρόμαξα» απολογήθηκε η Μάρω και μετά από μια 
στιγμιαία αμηχανία, συνέχισε: «Κάποτε έπρεπε να συναντηθούμε όμως. Θα 
μου πεις, τι θα κερδίσω. Το ξέρω πως με μισείς, Ίρια».  

«Εσύ τι θα έκανες στη θέση μου;» τη ρώτησε προσπαθώντας να συκρατήσει 
την οργή της.  

«Ο καθένας λειτουργεί διαφορετικά. Εγώ έχω μάθει να κρύβω αυτά που 
νιώθω. Εσύ όμως ήρθες να βρεις την αλήθεια, έτσι δεν είναι; Αλλά ποιος θα 
ήταν διατεθειμένος να σου την πει;»  

«Αυτός που έχει τη συνείδησή του καθαρή».  
«Υπάρχει άραγε κανένας; Δεκαπέντε χρόνια είναι πάρα πολλά, και για 

όσους έφυγαν και για αυτούς που έμειναν…» 
«Γιατί τον κυνήγησες; Γιατί τον έφερες πίσω; Γιαπί δεν τον άφηνες στην 

ησυχία του; Την ήξερα την ιστορία σας, Μάρω, και μάλιστα από πρώτο χέρι. Ο 
Παντελής μού τα είπε όλα τη νύχτα που επιστρέφαμε στον Πειραιά. Ξέρω πώς 
γνωριστήκατε, πώς πήγες και τον βρήκες, πώς έφυγες, και μετά έχασε τα ίχνη 
σου. Μέχρι που βρεθήκατε ξανά και δεν τον άφησες στιγμή ήσυχο».  

«Τι άλλο σου είπε;» ρώτησε η Μάρω έκπληκτη.  
«Τίποτα. Περιμένω να μάθω την υπόλοιπη αλήθεια από εσένα. Τα 

ξημερώματα της ημέρας που φεύγαμε, πήγες να τον βρεις. Τι ήθελες να του 
πεις; Τον παρακάλεσες να είσαστε ξανά μαζί; Τι ήταν αυτό που του 
εκμυστηρεύτηκες; Τι ήταν αυτό που τον έκανε να τα αφήσει όλα για να έρθει 
στη Δάρκο μέσα στον χειμώνα; Τι του είπες για να αφήσει την Αθήνα με μια 



Σιωπηλή πέτρα          203 
_______________________________________________________________________________________________________________________________________________________________________________________________________________ 

 

 

γελοία δικαιολογία και να τρέξει κοντά σου τη στιγμή που σε λίγες βδομάδες 
θα παντρευόμασταν;» 

Τίποτα από αυτά δεν είχε πια σημασία για τη Μάρω. Τώρα έπρεπε να 
προστατέψει τον γιο της. Ο Παντελής ήταν νεκρός, οπότε κανένας δεν θα 
βρισκόταν να αμφισβητήσει τη δική της αλήθεια. 

«Με αγαπούσε. Αυτό δεν ήθελες να μάθεις; Με αγαπούσε ακόμα. 
Βρεθήκαμε ξανά στην Αθήνα». 

«Θέλεις να με κάνεις να πιστέψω πως η καρδιά του είχε χώρο και για τις 
δυο μας;» ρώτησε εμβρόντητη η Ίρια. 

«Όπως άλλες καρδιές χωράνε δύο άντρες». 
Η Ίρια χλόμιασε κι ενστικτωδώς έκανε ένα βήμα προς το μέρος της 

Μάρως. Ήταν φανερή η πρόθεσή της να τη χαστουκίσει. Το χέρι της υψώθηκε 
κι έπεσε πάλι άβουλο.  

«Θα σου ήταν εύκολο να με χτυπήσεις αν δεν ήμουν η μητέρα του Νικήτα. 
Για χάρη του σταμάτησες, έτσι δεν είναι; Βλέπεις που όλοι έχουμε τα μυστικά 
μας; Τι νόμιζες, Ίρια, πως μια μάνα δεν καταλαβαίνει το ίδιο της το παιδί; Ή 
μήπως πρέπει να γελάσω κι εγώ με τη μοίρα που έφερε τον Παντελή ξανά 
στον δρόμο μου κι μαζί του εσένα, που άρπαξες την καρδιά του γιου μου;» 

«Εγώ έκανα την επιλογή μου. Ο Νικήτας ήταν τόσο νέος τότε…»  
«Το τότε έχει περάσει. Μπορείς να συγχωρήσεις, Ίρια;» 
«Ποιον; Τον Παντελή, εσένα ή τον άντρα σου, που έχει το θράσος να δίνει 

άφεση αμαρτιών;» 
«Ήταν η κακιά στιγμή. Πιαστήκανε στα χέρια, δεν φταίει ο Αργύρης που 

χάθηκε ο Παντελής. Είχε μεγάλη θαλασσοταραχή, δεν ξέρω πώς κατόρθωσε κι 
ο ίδιος να φτάσει στο νησί. Δεν ξέρω πώς προσπάθησε να φύγει. Θέλω να το 
πιστέψεις αυτό». 

«Πώς να πιστέψω κάτι τέτοιο; Επειδή θα βρεθούν μάρτυρες να το 
βεβαιώσουν όπως και τότε;»  

«Επειδή φτάνουν στιγμές που η καρδιά μπαίνει πάνω από τη λογική. Δεν 
σκέφτηκες ποτέ πως ήταν επιλογή του Παντελή να συναντηθούν;»  

Το είχε σκεφτεί πολλές φορές αυτό η Ίρια. Κανένας δεν είχε αναγκάσει 
τον Παντελή να βρεθεί στη Δάρκο, δικιά του ήταν η απόφαση.  

«Τελικά θα αναρωτιέσαι γιατί διάλεξα αυτήν ειδικά τη στιγμή να σου 
μιλήσω. Απλά, δεν θέλω να δω τον Νικήτα να πληγώνεται ξανά. 

Γιατί της ανέφερε τώρα το όνομα του Νικήτα; Τι σχέση μπορούσε να έχει 
ένας άνθρωπος που ζούσε εδώ και τόσα χρόνια αποστασιοποιημένος στο 
Μόναχο; 



204                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Το βλέπω στα μάτια σου πως δεν ξέρεις τίποτα. Κι όμως, θα έπρεπε να το 
περιμένεις. Ο Νικήτας γυρίζει στην Ελλάδα. Αύριο θα βρίσκεται στη Δάρκο. 
Δέξου την πραγματικότητα, όμως, μην πληγώσεις τον γιο μου» είπε και βγήκε 
έξω στο φως αφήνοντας την Ίρια μόνη ανάμεσα σε μισοτελειωμένα κεραμικά 
να χωνέψει και να παλέψει με όσα είχε μάθει.  

 
Το ξημέρωμα της Τετάρτης βρήκε την Ίρια ξάγρυπνη να κοιτάζει το ρολόι 

της, να σηκώνεται πηγαίνοντας ως το παράθυρο, να στήνει αυτί και να 
αφουγκράζεται. Και μετά πλησίαζε τον καθρέφτη ψάχνοντας τις ρυτίδες στο 
πρόσωπό της, νιώθοντας πρώτη φορά τη γυναικεία ματαιοδοξία. Έβρισκε το 
δέρμα της θαμπό. Τα μάτια της τα είχαν στεφανώσει μαύροι κύκλοι. Δεν 
μπορούσε να κάνει κάτι. Μακάρι να μην μπορούσε και να σκέφτεται, να 
αναρωτιέται. Γιατί να πιστέψει πως ο Νικήτας γύριζε πίσω επειδή την 
αγαπούσε ακόμη; Φοβόταν, φοβόταν να τον συναντήσει, να ακούσει τη φωνή 
του. 

Ο θόρυβος της μηχανής του αυτοκινήτου την έκανε να πεταχτεί σαν το 
ελατήριο ανοίγοντας διάπλατα την πόρτα. Το χαμόγελο στα χείλη της έσβησε 
βλέποντας τον Άρη Βινζηλαίο.  

«Ίρια! Τι σου συμβαίνει; Είσαι άρρωστη; Ο Μύρτος μού είπε πως δεν πήγες 
στο εργαστήρι» της είπε ανήσυχος.  

Δεν τον προσκάλεσε να περάσει μέσα. Δεν μπορούσε να μιλήσει, το στόμα 
της ήταν ολότελα στεγνό. Τον κοιτούσε λες και δεν τον είχε ξαναδεί στη ζωή 
της. Προσπαθούσε να βρει μια δικαιολογία να του πει για να φύγει, μα δεν 
μπορούσε και να τον διώξει. Ο Άρης ήταν ο πρώτος άνθρωπος που την είχε 
στηρίξει. Τι να του πει χωρίς να φανεί αχάριστη και αγενής; Πως περίμενε τον 
Νικήτα, πως τον περίμενε όλα αυτά τα χρόνια;  

Ο Άρης δεν έκρυβε την απογοήτευσή του. Είχε έρθει να της κάνει έκπληξη 
και τώρα την κοίταζε αμήχανος χωρίς να ξέρει τι να υποθέσει.  

«Θα έρθεις στη διάλεξή μου;» τη ρώτησε. 
Τον κοίταξε χωρίς να καταλαβαίνει, και μόνο μετά από προσπάθεια 

κατάφερε να θυμηθεί ότι το πρώτο δεκαήμερο του Ιουλίου το Αρχαιολογικό 
Μουσείο της Καρυσιανής οργάνωνε μια σειρά διαλέξεων και ότι μία από αυτές 
δινόταν στην κοντινή Δάρκο. Πίεσε τον εαυτό της να συμμεριστεί τον 
ενθουσιασμό του Άρη, που τώρα της περιέγραφε τις δράσεις που 
περιλάμβαναν την προβολή διαφανειών και από τις δύο ανασκαφές, την 
παρουσίαση φωτογραφιών, το μικρό εκθετήριο με τα βιβλία, τις αφίσες και τα 
μικροαντικείμενα, αντίγραφα των ευρημάτων.  



Σιωπηλή πέτρα          205 
_______________________________________________________________________________________________________________________________________________________________________________________________________________ 

 

 

«Θα κατέβεις στο λιμάνι; Να δεις και τον χώρο;» επέμεινε. 
«Πότε είναι η παρουσίαση;» 
«Αύριο το απόγευμα. Θα μείνω δύο μέρες στη Δάρκο, κι έτσι θα έχουμε τον 

χρόνο να τα πούμε. Θα φάμε μαζί;» τη ρώτησε χαϊδεύοντάς της τα μαλλιά. 
Η Ίρια κούνησε αόριστα το κεφάλι. Αμήχανος από την κακή της διάθεση, ο 

Άρης έκανε δυο βήματα στα πλάγια και τότε, το πόδι του βρήκε πάνω σε κάτι 
σκληρό. Κάποιος είχε αφήσει ένα κιβώτιο κάτω από το μικρό χαγιάτι, ανάμεσα 
στις τερακότες με τα μυρωδικά.  

Η Ίρια πλησίασε φοβισμένη κι έσκυψε κι αυτή πάνω από το κιβώτιο 
προσπαθώντας να μαντέψει το περιεχόμενό του. Κανείς τους δεν είδε τον 
άντρα που τους γύρισε την πλάτη και απομακρύνθηκε αργά προς τη μεριά των 
βράχων.  

Αφού με κόπο κατάφερε να καθησυχάσει τον Άρη και να του υποσχεθεί 
πως θα έτρωγαν μαζί αργά το απόγευμα, η Ίρια κοίταξε δεξιά κι αριστερά, σαν 
να περίμενε πως κάποιος κρυβόταν εκεί κοντά, και μετά τράβηξε το κιβώτιο 
μέσα στο σπίτι και με φούρια άρχισε να σκίζει την αυτοκόλλητη ταινία που 
συγκρατούσε το χοντρό χαρτόνι. Η ανάσα της κόπηκε καθώς αναγνώρισε το 
περιεχόμενο. Προσεκτικά, σαν να φοβόταν μην εξαϋλωθούν μπροστά στα 
μάτια της, έβγαλε ένα ένα και τα είκοσι δύο βιβλία και τα τοποθέτησε πάνω 
στο μακρόστενο τραπέζι. Τα δάκρυα την εμπόδιζαν να δει καθαρά τους 
τίτλους, όμως κάποιος της είχε κάνει ένα ανέλπιστο δώρο, ό,τι είχε απομείνει 
από τη βιβλιοθήκη του Παντελή Έξαρχου. Ο Νικήτας! Βγήκε αλαφιασμένη 
έξω ψάχνοντας στο έρημο τοπίο, εκείνος όμως δεν βρισκόταν πουθενά. 

 
Η Μάρω έστεκε στο παράθυρο ενώ τα μάτια της δεν άφηναν τον δρόμο. 

Ήξερε ακριβώς τι ώρα είχε φτάσει το πλοίο από τον Πειραιά, το είχε δει 
καθώς έμπαινε στο μικρό λιμάνι. Παρόλο που ο Νικήτας δεν ήθελε να τον 
περιμένουν, ο Λαέρτης με τον Αργύρη είχαν κατέβει από ώρα.  

Τράβηξε την κουρτίνα ανυπόμονη. Κάθισε στον καναπέ βαριά από την 
προσμονή μέχρι που άκουσε τα βήματα στα σκαλιά και κατάλαβε πως ήταν 
του Νικήτα. Σηκώθηκε και ίσιωσε τη μακριά της φούστα. Η πόρτα άνοιξε κι 
εκείνη ετοιμάστηκε να σφίξει στην αγκαλιά της τον γιο της. Είχε να τον δει 
τρία χρόνια. Αν μπορούσε να γυρίσει πίσω, τότε που εκείνος ήταν μικρός και 
τα μάτια του τη λάτρευαν! Θα το ξανάβρισκε άραγε αυτό το βλέμμα; 
Βλέποντας την έκφραση του γιου της, το χαμόγελο πάγωσε στο πρόσωπό της.  

Ο Νικήτας φίλησε τη μητέρα του ψυχρά. Αν ήταν στο χέρι του, στιγμή δεν 
θα έμενε στο πατρικό του. Δεν ήθελε να πιστέψει πως τα σχέδιά του είχαν 



206                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ναυαγήσει, γιατί τότε δεν θα υπήρχε άλλος τόπος να σταθεί. Ο θυμός του 
μεγάλωνε καθώς σκεφτόταν ότι θα έπρεπε να είχε υπερνικήσει την 
παρόρμηση που τον είχε κάνει να τρέξει με ανυπομονησία εφήβου μέχρι το 
σπίτι δίπλα στο μοναστήρι. Γιατί έτσι δεν θα είχε δει το χέρι του Άρη 
Βινζηλαίου να χαϊδεύει τα μαλλιά της Ίριας, ούτε τα σώματά τους να 
πλησιάζουν το ένα το άλλο με τόση οικειότητα. 

Ένιωθε να τρελαίνεται. Είχε φτάσει στο σημείο να μισεί τον πατέρα του, 
να δυσπιστεί για τη μάνα του. Το μοναδικό άτομο που τον είχε κάνει να χαρεί 
ήταν ο μικρός του αδελφός, αυτός τουλάχιστον δεν είχε κάτι να κρύψει. Και 
τώρα είχε να προσποιηθεί σαν να μη συνέβαινε τίποτα, όμως, αλίμονο, δεν 
μπορούσε πια να παραμείνει νηφάλιος.  

«Πώς ήταν το ταξίδι σου; Όλα εντάξει στην Αθήνα; Γιατί άργησες τόσο; Το 
πλοίο έφτασε εδώ και μιάμιση ώρα». 

Οι απανωτές ερωτήσεις της μητέρας του του φάνηκαν σαν κατηγόρια. Τα 
μάτια του γέμισαν ανήμπορη λύσσα. Προσπάθησε να συγκρατήσει τον εαυτό 
του ξέροντας πως το ξέσπασμά του θα έπεφτε άδικα όλο πάνω στη μητέρα 
του. Ο ψυχρός ορθολογιστής όμως είχε μείνει πίσω στη Γερμανία Δεν μπόρεσε, 
είχαν μαζευτεί πάρα πολλά. Άνοιξε τη βαλίτσα του και πέταξε το βιβλίο πάνω 
στο τραπέζι.  

«Τι είναι αυτό;» ρώτησε ανύποπτη η μητέρα του. 
«Δεν το αναγνωρίζεις, έτσι; Παρ’ το στα χέρια σου, είναι το δώρο μου!» 
Εκείνη όμως έμενε ακίνητη, απαθής, και τότε ο Νικήτας άρπαξε το βιβλίο 

και το κόλλησε σχεδόν στο πρόσωπό της. 
«Δες το! Ξεφύλλισέ το!» φώναξε. «Έμαθα πολλά στην Αθήνα, μητέρα. 

Πάρα πολλά!» 
Η Μάρω έπιασε το βιβλίο στα χέρια της λες κι ήταν ένα σιχαμερό ερπετό. 

Ψαχούλεψε τις σελίδες ώσπου βρήκε τη φωτογραφία. Βιαστικά την παράχωσε 
κι έκλεισε ξανά το βιβλίο. 

«Πού το βρήκες;» 
«Στα αζήτητα. Εκεί που καταλήγει κάποιος όταν τον ξεζουμίσουν». 
«Τι ανοησίες είναι αυτές; Και μη φωνάζεις!»  
«Μην ανησυχείς. Ο πατέρας και ο Λαέρτης θα καθυστερήσουν αρκετά». 
«Τόσα χρόνια περίμενα να σε σφίξω στην αγκαλιά μου κι εσύ…» 
«Πώς θέλεις να φερθώ, όταν η ίδια μου η μάνα με έχει γεμίσει ψέματα;» τη 

διέκοψε ο Νικήτας. «Ώστε τον γνώριζες απλά πολύ πριν τον γάμο σου. Τι 
περίεργο, η φωτογραφία σου να έχει αυτή την ημερομηνία μαζί με την 



Σιωπηλή πέτρα          207 
_______________________________________________________________________________________________________________________________________________________________________________________________________________ 

 

 

αφιέρωση. Είχατε σχέσεις, έτσι; Ή μήπως το μόνο που σας χώρισε ήταν ο 
θάνατός του, αυτός που εσύ και ο άντρας σου σκηνοθετήσατε;»  

«Δεν θα απολογηθώ για δεύτερη φορά μέσα σε δύο μέρες» του απάντησε 
οργισμένα. 

«Τι θέλεις να πεις;» 
«Αυτό που άκουσες. Λείπεις δέκα χρόνια. Όλο αυτό το διάστημα ερχόσουν 

να μας δεις σαν να ήσουν ξένος. Εσύ διάλεξες τη φυγή, Νικήτα. 
Αναρωτήθηκες τι άφησες πίσω σου; Αναρωτήθηκες ποτέ;» Μα η φωνή της 
τώρα είχε ραγίσει. Ως και η ψυχρή Μάρω Κώστογλου είχε λυγίσει. «Όλοι κάτι 
ζητάτε. Και εσύ και αυτή! Ήρθε εδώ μετά τόση σιωπή και αμέσως εσύ 
αποφασίζεις πως έφτασε η ώρα να επιστρέψεις στην πατρίδα σου. Και θέλεις 
εξηγήσεις. Αν σου πω, αν μάθεις, θα αισθανθείς καλύτερα;» κατέληξε 
ξεσπώντας σε γοερούς λυγμούς.  

«Σε παρακαλώ, μητέρα. Το ξέρω, ήμουν απότομος». Ο Νικήτας την 
πλησίασε μετανοιωμένος. 

«Τι ζητάς να σου πω, παιδί μου; Τι;» του ψιθύρισε κάνοντας προσπάθεια 
να ξαναβρεί την ψυχραιμία της.  

«Πες μου την αλήθεια. Σε παρακαλώ!» την ικέτεψε. 
Η Μάρω πονούσε, δεν μπορούσε όμως να ξεφύγει. Του χρωστούσε την 

αλήθεια, ας του χάριζε ένα μικρό κομμάτι της.  
«Τον Παντελή τον γνώρισα αφότου παντρεύτηκα τον πατέρα σου, ναι. 

Τυχαία πάνω σε ένα πλοίο. Εγώ επεδίωξα να τον συναντήσω ξανά, στο 
επόμενο ταξίδι μου στην Αθήνα. Ναι! Είχαμε σχέση. Και ήταν ερωτευμένος 
μαζί μου».  

Ο Νικήτας την κοιτούσε σαν να μη πίστευε αυτά που άκουγε.  
«Κι εσύ;» 
«Κι εγώ τελείωσα αυτή τη σχέση όταν τελείωσα και τις δουλειές μου στην 

Αθήνα. Μου χάρισε μια υπέροχη εβδομάδα που μου έφτανε όμως για να 
αντέξω όλη την υπόλοιπη ζωή μου. Δεν τον ξαναείδα, πέρασαν είκοσι χρόνια 
σχεδόν μέχρι να συναντηθούμε ξανά στη Δάρκο».  

«Και μετά;» 
«Συναντηθήκαμε στην Αθήνα. Συνεχίσαμε από εκεί που είχαμε 

σταματήσει. Όταν ερχόμουν για σένα, τότε».  
«Μου λες ψέματα! Εκείνος θα παντρευόταν την Ίρια». 
«Μια καρδιά μπορεί να χωράει δυο αγάπες» είπε σαν να μονολογούσε 

χαμένη σε έναν δικό της κόσμο. Μα αμέσως γύρισε στην πραγματικότητα, 
βρήκε ξανά τον γνώριμο εαυτό της. «Τη συνάντησα ξέρεις…» 



208                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Γιατί;» τη ρώτησε έκπληκτος. 
«Για εσένα. Γιατί ήξερα πως είχατε πάρει την ίδια απόφαση. Και γιατί το 

παρελθόν δεν έχει καμία σημασία πια».  
«Λάθος κατάλαβες, μητέρα» είπε σκληρά ο Νικήτας. «Δεν ξέρω ποιος 

λόγος έφερε την Ίρια εδώ, δεν είναι πάντως ο ίδιος με τον δικό μου. Γι’ αυτό 
να είσαι σίγουρη».  

Παρά τη λύπη της, η Μάρω δεν μπόρεσε να μη γελάσει με το ύφος του γιου 
της και τους δρόμους που είχαν πάρει οι σκέψεις του.  

«Κι εσύ, πώς το ξέρεις; Κι από πού έμαθες ότι η Ίρια ζει στη Δάρκο;» 
«Δεν έχει σημασία πια…» απάντησε κουρασμένα.  
«Μου ζητάς αλήθειες, ενώ εσύ κρατάς την καρδιά σου κλειστή. Είμαι η 

μητέρα σου, Νικήτα». 
«Αργά το θυμήθηκες. Δεν είμαι πια ο ανόητος αισθηματίας έφηβος. 

Μπορείς να μου πεις όποια αλήθεια διαλέξεις, κι εγώ να πιστέψω ό,τι νομίζω. 
Ας προσποιηθούμε πως είμαστε μια αγία οικογένεια, για χάρη του Λαέρτη 
τουλάχιστον. Είναι πολύ μικρός για να μπει στο δικό μας παιχνίδι» της είπε κι 
αρπάζοντας το βιβλίο, βγήκε εκνευρισμένος από το δωμάτιο. 

«Πού πηγαίνεις;» φώναξε η Μάρω. «Τι θα πω στον πατέρα σου;»  
«Κάτι θα βρεις. Τόσα χρόνια, τόσα ψέματα! Κάτι θα βρεις» της απάντησε 

και βρόντησε την πόρτα ξοπίσω του. 
 



Σιωπηλή πέτρα          209 
_______________________________________________________________________________________________________________________________________________________________________________________________________________ 

 

 

ΤΡΙΑΝΤΑ  
 

Άλλη μια περιπλάνηση, από αυτές που είχε συνηθίσει πια ο Νικήτας. Η 
πραγματικότητα τον είχε απογοητεύσει, αποδεικνύοντας ότι όσα είχε πλάσει 
στο μυαλό του δεν ήταν παρά ευσεβείς πόθοι. Γιατί ζήλευε την Ίρια; Λες και ο 
ίδιος είχε μονάσει τόσα χρόνια. Γιατί όμως θα έπρεπε να σπαταλήσει τα δύο 
εικοσιτετράωρα που του έμεναν στο νησί, απομονωμένος σαν πεισμωμένο 
παιδί; Είχε ανταλλάξει ελάχιστες κουβέντες με τον πατέρα του, προτιμώντας 
να περάσει τις ώρες του με τον Λαέρτη, αναπληρώνοντας λίγο από τον 
χαμένο τους χρόνο, προσπαθώντας να μάθει έναν αδελφό που ελάχιστα 
γνώριζε. Οι χαρακτήρες τους δεν είχαν τίποτα κοινό. Κοιτάζοντάς τον, ο 
Νικήτας έβλεπε μια μόνιμη εύθυμη ειρωνεία στα καστανά του μάτια και τη 
διάθεση να πάρει τη ζωή όπως της άξιζε, σαν ένα θέατρο.  

«Θα θελα να ταξιδεύω» του εξομολογήθηκε ο Λαέρτης. 
«Θα γίνει κι αυτό. Μικρός είσαι ακόμα» του απάντησε χαμογελώντας.  
«Σιγά τον μικρό! Οι φίλοι μου πάνε Μύκονο μια βδομάδα κι εγώ εδώ στην 

εξορία. Θα την κάνω για την Καρυσιανή στης θείας, και μετά μη τον είδατε. 
Ούτε που θα πάρει πρέφα ο Αργύρης». 

«Ό,τι θέλεις τον κάνεις, βλέπω». 
«Άμα στη σύνταξη θυμάσαι τη διαιώνιση του είδους, αυτά παθαίνεις».  
«Είναι κι αυτό μια άποψη». 
«Άσε! Ώρες-ώρες, μου έρχεται να κόψω φλέβες από τη βαρεμάρα. Κι άμα 

περιμένεις από κάτι μπαρούφες σαν την αποψινή να διασκεδάσεις…» 
Κοίταξε τον Λαέρτη με απορία. Δεν ήξερε το παραμικρό για την 

παρουσίαση.  
«Εσύ θα πας; Ε, τι λέω, εσύ είσαι σοβαρός, θα πας. Κάτι τέτοια σας 

τρελαίνουν τους μεγάλους. Πολύ μούχλα, αδερφάκι!»  
«Μοιάζω σοβαρός;» ρώτησε έκπληκτος. 
Ο Λαέρτης απάντησε με μια γκριμάτσα. 
«Δεν ήμουν πάντα έτσι. Αλλά έχεις δίκιο, θα πάω».  
«Δεν θα χάσεις» του έκλεισε το μάτι ο μικρός. «Θα είναι σίγουρα και η 

καινούρια του νησιού, ωραία γκόμενα, λίγο σιτεμένη όμως. Τι έπαθες ρε συ; 
Μύγα σε τσίμπησε;»  

«Αν δεν ήσουν αδελφός μου, θα σε χαστούκιζα» του είπε ενοχλημένος από 
τον τρόπο που είχε μιλήσει για την Ίρια. 

«Καλά ντε! Μη βαράς!» του αντιγύρισε ο Λαέρτης βγάζοντας τη γλώσσα.  



210                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ο Νικήτας χαμογέλασε ξεχνώντας τον άδικο θυμό του. Ο Λαέρτης τού είχε 
ανοίξει τα μάτια, ευγνωμοσύνη θα έπρεπε να του χρωστάει.  

 
Η αίθουσα ήταν γεμάτη. Τέτοια γεγονότα, αν και σπάνια, αποτελούσαν μια 

τονωτική ένεση για το μικρό τους νησί, που πάλευε να πιάσει τους ρυθμούς 
της σύγχρονης ζωής. Αυτό διαπίστωσε ο Νικήτας ρίχνοντας μια ματιά γύρω 
του. Οι ντόπιοι ερχόντουσαν ένας-ένας να τον συγχαρούν, να τον 
καλωσορίσουν ξανά στο νησί τους, στο νησί του, μέχρι που κουράστηκε να 
χαμογελάει τυπικά, να σφίγγει χέρια, να ρωτάει για τις οικογένειές τους. Δεν 
κατάλαβε ποια ακριβώς στιγμή μπήκε στην αίθουσα η Ίρια. Καθώς έστρεψε το 
βλέμμα προς την εξέδρα των ομιλητών, την είδε, ντυμένη με ένα μακρύ 
άσπρο φόρεμα, ηλιοκαμένη και πιο όμορφη από ποτέ, να συμβουλεύεται τα 
χαρτιά που κρατούσε στα χέρια της και να ακούει προσεκτικά τον διευθυντή 
του μουσείου της Καρυσιανής. Ξαφνικά ένιωσε μόνος, γελοίος και παράταιρος 
με το άψογο κοστούμι του μέσα στην κατάμεστη αίθουσα. Γιατί αλήθεια 
επέμενε να αποπνέει έναν αέρα σοβαρότητας; Τι ήθελε να αποδείξει και σε 
ποιον;  

Και μετά την είδε που κάθισε στις πρώτες σειρές κι αμέσως η αίθουσα 
σκοτείνιασε, καθώς κάποιος τράβηξε τις βαριές κουρτίνες. Η διάλεξη ξεκίνησε 
με προβολή διαφανειών, ενώ ο Άρης Βινζηλαίος αφηγόταν σαν παραμύθι το 
ξεκίνημα και την πορεία των ανασκαφών. Ακόμη και ο Νικήτας μαγεύτηκε 
από τον λόγο του. Παράλληλα όμως άκουγε και κατέγραφε όσα συνέβαιναν 
στην αίθουσα. Με την άκρη του ματιού του παρατηρούσε τον πατέρα του, που 
παρακολουθούσε ατάραχος τη διάλεξη. Το υποκριτικό πρόσωπο του Αργύρη 
Κώστογλου έδειχνε μια μεγαλοψυχία που τον γέμισε αηδία και αποστροφή. 
Ευτυχώς η μητέρα του είχε φανεί πιο συνετή. Δεν είχε καν εμφανιστεί, είχε 
μείνει πίσω, όπως πάντα, να εποπτεύει σαν τη βασίλισσα τους υπηκόους της 
από ψηλά.  

«Έχω τη μεγάλη ευχαρίστηση να σας παρουσιάσω την Ίρια Φλεριανού. 
Κάποιοι από εσάς θα τη θυμούνται από παλιά. Για όσους δεν γνωρίζουν, η 
κυρία Φλεριανού είχε πάρει μέρος στις πρώτες ανασκαφές, μια πολύ νεαρή 
αρχαιολόγος τότε» ανακοίνωσε ο Άρης Βινζηλαίος.  

Ο Νικήτας μισοσηκώθηκε ανήσυχος από τη θέση του. Στο φως που έλουζε 
ξανά την αίθουσα, είχε όλον το χρόνο να παρατηρήσει κάθε λεπτομέρεια του 
προσώπου της, του σώματός της. Άκουσε τη φωνή της καθώς διστακτικά στην 
αρχή, και μετά με περισσότερη σιγουριά, μετέφερε στο ακροατήριο 
παραλειπόμενα μαζί με την πορεία της δουλειάς τους, φωτίζοντας με 



Σιωπηλή πέτρα          211 
_______________________________________________________________________________________________________________________________________________________________________________________________________________ 

 

 

γυναικεία ευαισθησία κάτι που για τους αμύητους έμοιαζε μια βαρετή εμμονή. 
Μετά ο Άρης Βινζηλαίος πήρε ξανά τον λόγο για να συνεχίσει σχετικά με τη 
δεύτερη ανασκαφική δραστηριότητα στο νησί.  

Αρκετά, σκέφτηκε ο Νικήτας. Δεν άντεχε περισσότερο, ένιωθε πως 
πνιγόταν. Σηκώθηκε, κι ενώ κάποιοι στρέφονταν με περιέργεια, βγήκε σαν 
τον κλέφτη από τη γεμάτη αίθουσα και προχώρησε στο προαύλιο, εκεί όπου οι 
γέρικοι φοίνικες σκέπαζαν προστατευτικά το υπαίθριο εκθετήριο. Έβγαλε τη 
γραβάτα που έσφιγγε τον λαιμό του κι εκνευρισμένος την παράχωσε στην 
τσέπη του σακακιού του. Μετά, έριξε μια ματιά στις φωτογραφίες που, 
αλίμονο, γνώριζε πολύ καλά, αφού ο ίδιος είχε ανατυπώσει τις περισσότερες 
από την προσωπική του συλλογή για να τις προσφέρει στο μουσείο της 
Καρυσιανής.  

Όσο περνούσε η ώρα, τόσο ασφυκτιούσε. Τρία ζευγάρια γυναικεία μάτια 
καρφώθηκαν γεμάτα ηδυπάθεια στα χέρια του καθώς ξεκούμπωνε τα πάνω 
κουμπιά από το πουκάμισό του. Αδιάφορος για τον θαυμασμό τους, στήριξε 
την πλάτη στον φοίνικα κι έβγαλε τα τσιγάρα του ενώ αναρωτιόταν αν 
έπρεπε να μείνει ή να φύγει. Χαμένος στις σκέψεις του, ξένος στο ίδιο του το 
νησί, με κόπο τραβήχτηκε από τη νάρκη του καπνού, καθώς ο θόρυβος του 
κόσμου που έβγαινε στο προαύλιο, έφτασε στα αυτιά του. Η παράσταση είχε 
πάρει τέλος.  

«Εδώ είσαι; Κοίτα μη σηκωθείς και φύγεις τώρα! Ο δήμαρχος έχει τραπέζι, 
σε περιμένει» έκραξε ο πατέρας του, που την τελευταία δεκαετία κατείχε 
ακλόνητος θέση δημοτικού συμβούλου. Η πιο θεαματική αλλαγή στον 
μικρόκοσμο της Δάρκου ήταν η προαγωγή της από κοινότητα σε δήμο.  

Ξέχασε τον πατέρα του και τις νουθεσίες του βλέποντας την Ίρια και τον 
Άρη να βγαίνουν κουβεντιάζοντας. Τι έβρισκαν κι έλεγαν τέλος πάντων, ενώ 
αυτός ήταν αναγκασμένος να τηρήσει τα προσχήματα, να κάνει υπομονή, 
χωρίς να έχει καταφέρει να της πει ούτε κουβέντα;  

Το μακρόστενο τραπέζι ήταν γεμάτο ντόπια κρασιά και μεγάλα καλάθια με 
ζυμούρες, τα ψωμιά που έφτιαχναν στο νησί με ντομάτα και ελιά. Οι άδειες 
καρέκλες γέμιζαν καθώς οι προσκεκλημένοι έφταναν μόνοι ή σε παρέες. Η 
θέση που τον περίμενε ήταν ακριβώς δίπλα στην Ίρια, -τι ειρωνεία-, που 
εκείνη τη στιγμή μιλούσε με τον δήμαρχο.  

Πήρε μια βαθιά ανάσα και διέσχισε αποφασιστικά την αίθουσα. 
«Καλησπέρα, Ίρια». Η φωνή του ακούστηκε αφύσικα παράταιρη. 
Αν μπορούσαν να μιλήσουν τα μάτια ενός ανθρώπου, τα δικά της ήταν 

γεμάτα χίλιες λέξεις, κι ας απάντησε καλωσορίζοντάς τον τυπικά.  



212                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Κι αυτός, ο ανόητος, ήθελε να την πάρει στην αγκαλιά του μακριά από 
όλους, να βρεθούν πάλι στη σπηλιά, να γυρίσουν στο μακρινό χθες. Όμως ο 
δήμαρχος δεν έπαυε να φλυαρεί, και ο Βινζηλαίος παρακολουθούσε με 
άγρυπνο βλέμμα. Οι κουβέντες που αντάλλαξαν ήταν ελάχιστες, σαν να ήταν 
κάποιοι που συναντιούνται πρώτη φορά. Το σώμα του τον έκαιγε, ενώ με 
δυσκολία συγκρατούσε τα χέρια του, που ζητούσαν να αγγίξουν τα δικά της. 
Παρατηρούσε τα δάχτυλά της που μετατόπιζαν νευρικά τα αντικείμενα 
μπροστά τους, πώς θρυμμάτιζαν το ψωμί σε μικρούς βώλους. Τη γνώριζε αυτή 
την αμηχανία: στα γενέθλιά του και του Αϊ Γιάννη, η Ίρια είχε κάνει ακριβώς 
τις ίδιες κινήσεις. Μόνο που τότε τα δάχτυλα ήταν γυμνά. Τώρα τα στόλιζαν 
δύο δαχτυλίδια. Το ένα το ήξερε πολύ καλά. Ο ίδιος είχε ζητήσει τα 
Χριστούγεννα του ‘81 να δέσουν σε ασήμι την πιο αγαπημένη ημιπολύτιμη 
πέτρα της συλλογής του.  

Το βλέμμα του παρέμενε καρφωμένο στα χέρια της, ώσπου αυτά ανέβηκαν 
ψηλά στην αλυσίδα που στόλιζε τον λαιμό της. Τα μάτια του ακολούθησαν 
την πορεία τους μέχρι την πλακέτα που επάνω της ήταν χαραγμένα τα αρχικά 
Π.Ε, και τότε συνάντησαν τα δικά της που είχαν γεμίσει απελπισία. Οι 
καταπράσινες ίριδες σκοτείνιασαν, τα χέρια της πετάρισαν νευρικά στον 
λαιμό, σαν να πνιγόταν.  

«Πρέπει να φύγω…» Η φωνή της ακούστηκε άτονη. 
Ο Νικήτας τινάχτηκε από την καρέκλα του βλέποντας πως η Ίρια ήταν 

έτοιμη να λιποθυμήσει. 
«Τι έπαθε;» ρώτησε κάποιος.  
«Δεν είναι καλά η κοπέλα!»  
Ο Άρης Βινζηλαίος είχε σηκωθεί κι αυτός ανήσυχος. Όλοι τους κοιτούσαν 

ανήσυχοι. Μόνο ο πατέρας του, λες και δεν είχε συμβεί το παραμικρό, σήκωνε 
το ποτήρι του και γέμιζε κρασί από την κανάτα.  

«Θα την πάω στο σπίτι της» είπε ο Άρης Βινζηλαίος έχοντας φτάσει δίπλα 
τους. 

Τον κοίταξε σαν να μην υπήρχε, σαν να μην υπήρχε κανείς τους γύρω του. 
«Θα την πάω εγώ!» του είπε απότομα.  
Πήρε την Ίρια στην αγκαλιά του και βγήκε γυρίζοντας την πλάτη στα 

περίεργα αδηφάγα βλέμματά τους. Εκείνη τη στιγμή δεν έδινε δεκάρα για 
κανέναν.  

Ένα τέταρτο αργότερα έσβηνε τη μηχανή του τζιπ αφήνοντας το τοπίο να 
γαληνέψει ξανά.  

«Είσαι καλύτερα τώρα;» τη ρώτησε. 



Σιωπηλή πέτρα          213 
_______________________________________________________________________________________________________________________________________________________________________________________________________________ 

 

 

Η Ίρια ένευσε σιωπηλά και κατέβηκε από το τζιπ.  
Ο Νικήτας έψαξε στην τσέπη του κι έβγαλε το δικό του κλειδί, άνοιξε την 

πόρτα και παραμέρισε αφήνοντας την Ίρια να περάσει πρώτη. Προχώρησε στο 
δωμάτιο γνωρίζοντας πού βρισκόταν το καθετί, κάνοντας κινήσεις που τρία 
χρόνια τις ζούσε μόνο στη φαντασία του. Άφησε τα κλειδιά πάνω στο τραπέζι, 
έβγαλε τον αναπτήρα του κι άναψε τα δύο χοντρά κεριά.  

Η Ίρια είχε κουρνιάσει στο χτιστό καναπέ παρατηρώντας τον Νικήτα, μην 
μπορώντας να συνειδητοποιήσει ό,τι διαδραματιζόταν μποστά της. Όλα ήταν 
θαμπά. Η παρουσίαση, η προσπάθειά της να μη δώσει αφορμές, μόνο για το 
χατίρι του Άρη, να αντέξει όλον εκείνον τον κόσμο, να μιλήσει ξανά για τις 
ανασκαφές, να ακούσει τον Άρη να μιλάει για τον Παντελή, και το χειρότερο, 
να νιώθει τον Νικήτα δίπλα της και να μη μπορεί όχι να τον αγγίξει, μα να 
του πει μια λέξη που να μην ακουστεί ψεύτικη. Και τώρα εκείνος ήταν εδώ 
δίπλα της, κι έμοιαζε να είναι ο οικοδεσπότης κι αυτή η καλεσμένη του. Τα 
μάτια της έπεσαν ερωτηματικά πάνω στο τραπέζι όπου εκείνος είχε αφήσει τα 
κλειδιά.  

«Ο Αναστάσης είναι παιδικός μου φίλος. Τον είχες γνωρίσει τότε…» 
απάντησε στη βουβή της ερώτηση ενώ ταυτόχρονα γονάτιζε μπροστά της κι 
έπαιρνε τα χέρια της στα δικά του.  

«Έπρεπε να το φανταστώ. Αυτός σου έδωσε τα κλειδιά;» 
Ο Νικήτας φάνηκε να διστάζει. 
«Το σπίτι είναι δικό μου, Ίρια» είπε τελικά. «Το αγόρασα πριν από τρία 

χρόνια, το αγόρασα για εσένα. Ό,τι υπάρχει γύρω σου, είναι για εσένα»  
Πώς ήξερε ότι κάποτε θα επέστρεφε; Τον κοίταξε προσπαθώντας να 

καταλάβει. Ο Νικήτας όμως ήταν απόλυτος και σοβαρός, δεν ήταν πια έφηβος. 
Πότε αλήθεια είχε υπάρξει έφηβος; Τα χέρια του, χέρια αντρικά, έσφιξαν τα 
δικά της. Την αγαπούσε, πάντα την αγαπούσε, κι αυτή δεν ήθελε να το 
πιστέψει, προβάλλοντας πάντα μια δικαιολογία, εφευρίσκοντας πάντα κάποιο 
εμπόδιο. Στην αρχή ήταν ο Παντελής, μετά η δική της αυτοεξορία, μετά η 
φιλία της με τον Άρη, τώρα τι άλλο να του προσάψει εκτός από το ότι ήταν ο 
γιος του Αργύρη και της Μάρως Κώστογλου; Όμως, δεν μπορούσε να 
υπεκφεύγει άλλο, ήταν πολύ σκληρό και για τους δυο τους.  

«Ποιος σε ειδοποίησε; Η μητέρα σου;» Στην προσπάθειά της να 
παραμερίσει την έκπληξη και να σκεφτεί πιο λογικά, η φωνή της ακούστηκε 
ψυχρή. 

«Αυτό σε ενδιαφέρει; Έχουμε να συναντηθούμε δέκα χρόνια και με ρωτάς 
μόνο αυτό; Εκείνος που με ειδοποίησε, όπως λες, ξέχασε να μου πει κάτι» της 



214                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

απάντησε με πίκρα. Τα χέρια του άφησαν τα δικά της, έγιναν ξένα, διέτρεξαν 
την επιφάνεια του τραπεζιού, τον έχασε στο μισοσκόταδο. «Πόσο ανόητος 
μπορεί να γίνει ένας άντρας; Πίστεψα πως είχαμε επιλέξει τον ίδιο δρόμο, πως 
ο καθένας ζούσε στη δική του εξορία μέχρι να συναντηθούμε ξανά. Τι 
αφέλεια!» πρόσθεσε ειρωνευόμενος τον ίδιο του τον εαυτό.  

«Γιατί το λες αυτό; Τι σου είπαν;» τον ρώτησε με παράπονο.  
«Γιατί θα πρέπει να είναι πολύ βλάκας κανείς για να μην καταλάβει πως 

εσύ κι ο Βινζηλαίος…» 
«Σταμάτα! Δεν θέλω να ακούσω. Αν δεν ήταν αυτός, θα ζούσα ακόμη στην 

αποχαύνωση της Σύρου. Ο Άρης μού συμπαραστάθηκε, υπήρξε ο μοναδικός 
μου φίλος. Και ξέρει πολύ καλά πώς να με σεβαστεί, Πώς το σκέφτηκες αυτό 
για εμένα; Ποιος σου μίλησε, τι ξέρεις για τη ζωή μου, Νικήτα; Εγώ βγήκα από 
τη δική σου, σε άφησα να τραβήξεις τον δρόμο σου, να φύγεις μακριά από 
όλους μας».  

«Δεν το ήθελες αυτό! Άλλοι αποφάσισαν, κι εσύ το αποδέχτηκες. Ποια 
ήταν η αμαρτία σου, Ίρια; Ότι απάτησες τον Παντελή; Γι’ αυτό τιμωρείς τον 
εαυτό σου; Μου έδειξες ποτέ εμπιστοσύνη; Πόσο γνωρίζεις εσύ τη ζωή μου;»  

«Ήθελα να ξαναφτιάξεις τη ζωή σου» του είπε νιώθοντας την πίκρα στα 
λόγια του σαν ένα ηχηρό χαστούκι.  

«Αν με αγαπούσες, δεν θα το έλεγες αυτό».  
«Το ξέρεις πως σε αγαπάω. Πάντα το ήξερες. Μόνο γι’ αυτό μπορείτε να με 

κατηγορήσετε, και εσύ και ο πληροφοριοδότης σου!» ξέσπασε. 
«Μήπως θα πρέπει τότε να ζητήσω ευθύνες από την Αλεξάνδρα;» 
Στο άκουσμα του ονόματος της αδελφής της, η Ίρια πετάχτηκε 

τρομαγμένη. Πλησίασε τον Νικήτα προσπαθώντας να διακρίνει το πρόσωπό 
του. 

«Νόμιζες πως θα έκοβα τη μοναδική μου γέφυρα; Η Αλεξάνδρα μού 
έγραψε πως σκόπευες να γυρίσεις πίσω στη Δάρκο. Μη με κοιτάζεις έτσι, Ίρια, 
σαν να μην είχα κανένα δικαίωμα. Όλα αυτά τα χρόνια επικοινωνούμε με την 
Αλεξάνδρα. Ήταν ο μόνος τρόπος να μαθαίνω για σένα και για τη Λυδία».  

«Γιατί ανακατεύεις την κόρη μου σε αυτή την ιστορία;» 
«Την κόρη που μου αρνείσαι συνέχεια. Ξέρεις αλήθεια πως οι μοναδικές 

φωτογραφίες πάνω στο γραφείο μου στο Μόναχο ήταν η δική σου και η δική 
της;»  

Η Ίρια έμεινε ακίνητη στο μισοσκόταδο σαν να προσπαθούσε να 
ξεδιαλύνει κάτι μέσα της. 



Σιωπηλή πέτρα          215 
_______________________________________________________________________________________________________________________________________________________________________________________________________________ 

 

 

«Δεν έχεις τι να απαντήσεις» μουρμούρισε ο Νικήτας κι έκρυψε το 
πρόσωπό του στα χέρια του. 

Τότε η Ίρια, σαν να είχε πάρει μια ξαφνική απόφαση, ψηλάφισε στο 
μισοσκόταδο, άναψε τη λάμπα πάνω στο γωνιακό τραπεζάκι, άνοιξε το 
συρτάρι κι έβγαλε έναν φάκελο.  

«Κοίταξέ τη! Κοίταξε αυτό που δεν μπορείς να δεις τόσα χρόνια» του είπε 
κάνοντας προσπάθεια να κρατήσει ήρεμη τη φωνή της.  

Ο Νικήτας πήρε στα χέρια του το γυαλιστερό χαρτί και τα μάτια του 
κοίταξαν συλλογισμένα τη φωτογραφία. 

«Δεν έχω άλλη που να φαίνονται τόσο καθαρά τα χαρακτηριστικά του 
προσώπου της. Και τώρα, πες μου! Σε ποιον μοιάζει; Σε εσένα ή σε εκείνον;» 
τον ρώτησε.  

Για ώρα, η σιωπή ανταγωνιζόταν την ένταση που είχε γεμίσει το δωμάτιο. 
Ο Νικήτας παρατηρούσε τη μελαχρινή κοπέλα που κοιτούσε ανέμελα τον 
φωτογραφικό φακό, βλέποντας μπροστά του την εικόνα του Παντελή 
Έξαρχου. Κάθε γωνία του προσώπου της ήταν ίδια, μα κι αν υπήρχαν 
αμφιβολίες, το παράξενο μπλε χρώμα των ματιών της έφτανε για να τις 
διαλύσει.  

«Απογοητεύτηκες; Γιατί, Νικήτα; Η Λυδία έχει οικογένεια. Δεν της 
χρειάζονται άλλοι, και μάλιστα μια μητέρα σαν εμένα. Κανένας δεν ξέρει πως 
έχω μια κόρη, ώρες-ώρες είναι κάτι που κι εγώ η ίδια νομίζω πως είναι ψέμα» 
είπε και, μη θέλοντας να φανερώσει την ανείπωτη θλίψη στο πρόσωπό της, 
πήγε και κούρνιασε ξανά σαν το παραπονεμένο παιδί κάτω από το μεγάλο 
παράθυρο, νιώθοντας τον αέρα να παγώνει τα δάκρυα που κυλούσαν από τα 
μάτια της. 

Ο Νικήτας σηκώθηκε προσπαθώντας να ελέγξει τον εαυτό του. Τι σημασία 
είχε αλήθεια ποιος ήταν ο πατέρας ενός παιδιού που είχε μάθει να αγαπάει 
μόνο και μόνο επειδή ήταν ένα κομμάτι της Ίριας; Το βλέμμα του έψαξε το 
δικό της. Τώρα περισσότερο από ποτέ, είχε ανάγκη να την πάρει στην αγκαλιά 
του για πάντα.  

«Ίρια! Σε παρακαλώ! Δεν έχει σημασία πια. Δεν θέλω να πονέσεις άλλο, το 
καταλαβαίνεις αυτό;» της είπε παίρνοντας το πρόσωπό της στα χέρια του. 

Τα δάχτυλά του ψηλάφισαν την υγρασία από τα δάκρυα. Τα χείλη του 
μισάνοιξαν και μόλις που άγγιξαν τη λεία επιδερμίδα για να γευτούν τα 
σημεία που είχαν κυλήσει οι αλμυρές σταγόνες. Η Ίρια ένιωσε το σώμα της να 
ξυπνάει από έναν μακρύ ερωτικό λήθαργο, να ανοίγεται για να δοθεί 
ολοκληρωτικά. Δεν τολμούσε να ανασάνει καθώς ο Νικήτας έλυνε τα μαλλιά 



216                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

της και τα χέρια του με αργές κινήσεις μπλέκονταν ανάμεσά τους. Τα μάτια 
τους συναντήθηκαν πυρακτωμένα από τον πόθο. Άγγιζαν ο ένας τον άλλον 
πάνω από τα υφάσματα παρατείνοντας την αγωνία του σώματος για λύτρωση 
ώσπου τα χείλη τους ενώθηκαν και οι γλώσσες μπλέχτηκαν ανταλλάσσοντας 
τα μυστικά τους.  

Ο Νικήτας βασανιστικά αργά άρχισε να ξεκουμπώνει τα μικροσκοπικά 
κουμπιά μέχρι να ελευθερώσει το σώμα της από το λινό ρούχο. Έμεινε γυμνή 
στην αγκαλιά του ανασαίνοντας βαριά. Το σώμα της είχε αποκτήσει μια δική 
του οντότητα υπαγορεύοντας την επόμενη κίνηση. Τα χέρια της έτρεμαν 
καθώς χάθηκαν μέσα στο ανδρικό πουκάμισο, ακούγοντας μια καρδιά που 
χτυπούσε τόσο δυνατά όσο η δική της. Το μόνο που μπόρεσε να σκεφτεί ήταν 
πως ήθελε να γνωρίσει τον Νικήτα που είχε μπροστά της, τον άντρα, και όχι 
τη νεανική οπτασία. Έλυσε τη ζώνη του παντελονιού του ενώ εκείνος άφηνε 
το φόρεμά της να πέσει στο πάτωμα. 

«Σε αγαπάω, Νικήτα!» βόγκηξε τυλίγοντας τα πόδια της γύρω του. 
Τρελοί ο ένας για τον άλλον, χάθηκαν στο μυστήριο μιας πρωτόγονης 

ορμής.  
 
Την ώρα που το φεγγάρι αργόσβηνε, ο ήλιος πρόβαλε πανίσχυρος, κι ένα 

φως στο χρώμα του ώριμου βερίκοκου έλουσε τα γυμνά σώματα. Ο Νικήτας 
στηρίχτηκε στον αγκώνα του κι ένα χαμόγελο σχηματίστηκε στα χείλη του 
καθώς παρατηρούσε την ήσυχη αναπνοή της Ίριας. Ήταν απίστευτο αυτό που 
συνέβαινε, αυτό που ζούσε τώρα. Δεν τον ένοιαζαν τα χρόνια που είχαν χαθεί. 
Το μόνο που παρακαλούσε ήταν οι δύο μέρες που του έμεναν να κυλήσουν 
αργά και οι υπόλοιπες σαράντα τρεις μέχρι να επιστρέψει οριστικά στην 
Ελλάδα, να περάσουν σαν αστραπή.  

Τα δάχτυλά του χάιδεψαν τους γυμνούς ώμους της Ίριας κι εκείνη 
ασυναίσθητα σφίχτηκε επάνω του. Το κύμα της αγάπης ανάμικτο με τον 
ερωτικό πόθο ήταν τόσο έντονο που του έφερε δάκρυα στα μάτια. 
Εκνευρισμένος με την αδυναμία του, σηκώθηκε αθόρυβα και φορώντας 
μοναχά το παντελόνι του, βγήκε έξω να περπατήσει άσκοπα ζητώντας να 
ανασάνει τον αέρα του νησιού.  

Στα αριστερά του η θάλασσα έγλυφε θυμωμένη τα βράχια κάνοντας τα 
νερόχορτα να αναδεύονται ζαλισμένα. Τα βότσαλα άσπριζαν στη 
μικροσκοπική εσοχή τρία μέτρα κάτω από τα πόδια του. Έσκυψε γεμάτος 
περιέργεια. Ένα κομμάτι φθαρμένο σκοινί κρεμόταν ακόμα εκεί. Χαμογέλασε 
φέρνοντας στον νου του τη μέρα που μαζί με τον Αναστάση είχαν δέσει το 



Σιωπηλή πέτρα          217 
_______________________________________________________________________________________________________________________________________________________________________________________________________________ 

 

 

χοντρό σκοινί που είχαν βρει στην αποθήκη των Μπάρτζηδων. Έτσι 
μπορούσαν να κατεβαίνουν και να χάνονται με τις ώρες μακριά από τους 
άλλους. Τα μάτια του απόμειναν συλλογισμένα στη θάλασσα παρατηρώντας 
τις εναλλασσόμενες λωρίδες που σηματοδοτούσαν το βάθος της. Ανατρίχιασε 
στη σκέψη του άψυχου ανθρώπου που αυτή η ίδια θάλασσα είχε ξεβράσει. 
Ήταν η πρώτη φορά που ένιωθε πραγματικό πόνο για τον χαμό του Παντελή 
Έξαρχου. Ίσως γιατί τώρα όλα ήταν διαφορετικά, πιο ξεκάθαρα, και η δική 
του μνήμη ήταν αντρική κι όχι ενός πεισμωμένου νεαρού.  

Η ματιά του στάθηκε στη βάρκα του Αγαθάγγελου που τραμπαλιζόταν 
τεμπέλικα στο αραξοβόλι της. Κοίταξε πιο προσεκτικά. Το μεγαλύτερο σκαρί 
που έστεκε παράμερα του ήταν άγνωστο. Όπως άγνωστος ήταν και ο άντρας 
που έλυνε τον κάβο. Εκείνος, σαν να αισθάνθηκε την παρουσία του, σήκωσε 
το κεφάλι κατά τη μεριά του. Ο Νικήτας δεν μπορούσε να διακρίνει τα 
χαρακτηριστικά του ψαρά. Το πρόσωπο το έκρυβαν τα γένια και η ναυτική 
τραγιάσκα στο κεφάλι. Μετά ο άντρας μπήκε στο πλεούμενο κι έβαλε μπρος 
τη μηχανή. Ο Νικήτας όμως ήταν σίγουρος πως μέχρι να χαθεί από τον οπτικό 
του ορίζοντα, τα μάτια του συνέχιζαν να είναι καρφωμένα επάνω του.  



218                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΑΝΤΑ ΕΝΑ 

Άνοιξη 1998-καλοκαίρι 1999 
 

Στην αρχή ήταν πολύ δύσκολο για την Ίρια να προσαρμοστεί στα 
καινούρια δεδομένα και χρειάστηκε αρκετή προσπάθεια για να εγκαταλείψει 
τη ζωή της ερημίτισσας και να ακολουθήσει τους μήνες του χειμώνα τον 
Νικήτα στην Αθήνα.  

Δεν περνούσε ποτέ κοντά από την Ομήρου, πιστεύοντας πως 
αντικρίζοντας και μόνο την πολυκατοικία όπου κάποτε βρισκόταν το 
διαμέρισμα του Παντελή, η καρδιά της θα σταματούσε να χτυπάει. Έψαξε για 
τη Φρύνη, στο σπίτι του Θησείου όμως βρήκε άγνωστους που δεν ήξεραν τι 
είχε απογίνει η φωτογράφος. Καμιά φορά αναρωτιόταν τι να έκαναν η 
Μυρτώ, ο Γιώργος, ο Αλέξης, κι ευθύς αμέσως έχανε την αίσθηση του χρόνου, 
τόσες ατέλειωτες στιγμές τη χώριζαν σωματικά και ψυχικά από τους παλιούς 
συμφοιτητές της.  

Ο Νικήτας ήταν ο εραστής, ο φίλος, ο εξομολόγος της. Η σχέση τους 
πέρασε αρκετές αμήχανες στιγμές μέχρι να αποκτήσει βάσεις. Η Ίρια άρχισε 
να γίνεται ξανά κοινωνική, χαιρόταν να συναντά τους συναδέλφους του 
Νικήτα και δε κουραζόταν ποτέ να ακούει να μιλάνε για τα μυστικά της γης.  

Στις αρχές της πρώτης της άνοιξης στην Αθήνα, έχοντας προχωρήσει 
αρκετά στη δική της μελέτη για τις δοξασίες στο Αιγαίο, πήρε την πρωτοφανή 
για αυτήν απόφαση να επισκεφτεί ξανά το Πανεπιστήμιο. Έναν χρόνο 
αργότερα αποκτούσε τον τίτλο του διδάκτορα, ενώ ένας πανεπιστημιακός 
εκδοτικός οίκος δεχόταν να εκδώσει το «τελετουργίες και δοξασίες στο 
Πρωτοκυκλαδικό Αιγαίο».  

Για να το γιορτάσουν, κανόνισαν να βγουν με τον Αναστάση και την 
Αντριάνα, που είχαν έρθει στην Αθήνα για να επισκεφτούν τον πατέρα της 
τελευταίας. Ο Λουκάς Μάργαρης είχε ξεγελάσει τον θάνατο, η ασθενική του 
καρδιά επέμενε να χτυπά πότε πιο αργά πότε πιο γρήγορα, αλλά όπως έλεγε ο 
ίδιος, θα ζούσε για να δει την εγγονή του νύφη.  

«Αθεράπευτα ερωτευμένος! Και να μου το λέγανε…» είπε γελώντας ο 
Νικήτας ενώ έβαζε το ακουστικό στη θέση του.  

«Ο Αναστάσης ήταν;» ρώτησε η Ίρια καθώς έδενε τα ψηλοτάκουνα πέδιλα 
στα πόδια της. 



Σιωπηλή πέτρα          219 
_______________________________________________________________________________________________________________________________________________________________________________________________________________ 

 

 

«Ναι. Θα περάσει από την Καλλιθέα να πάρει την Αντριάνα και σε μισή 
ώρα θα είναι εδώ».  

«Ωραία» σχολίασε μονολεκτικά. 
Όμως ο Νικήτας γνώριζε καλά τις κρυφές της σκέψεις. Γιατί η Αντριάνα 

δεν χώριζε επιτέλους τον Αντώνη, τι περίμενε; Ούτε ο ίδιος συμπαθούσε τον 
γαμπρό του Μάργαρη, ούτε και μπορούσε να υποδείξει κάποιον που δεν 
έτρεφε αντίστοιχα συναισθήματα. Είχε πάψει όμως να ασχολείται. Ας τα 
κανόνιζαν μεταξύ τους. Ήταν ανώφελο να κάνει κήρυγμα στον Αναστάση, 
δικηγόρος ήταν, γνώριζε καλύτερα πώς να διευθετήσει το θέμα. Διώχνοντας 
τα ξένα προβλήματα από το μυαλό του, άφησε το βλέμμα του να περιπλανηθεί 
στο σώμα της Ίριας. 

«Δεν σου αρέσει ούτε εσένα;» Τα πράσινα μάτια της τον κοίταξαν 
συνοφρυωμένα μέσα από τον καθρέφτη. «Τα αντιπαθώ τα σκούρα χρώματα. 
Απορώ πώς το αγόρασα» είπε αγγίζοντας το μαύρο φόρεμα, που κολλούσε 
επάνω της.  

«Αφού το ξέρεις πως είσαι όμορφη» της είπε φιλώντας τον ώμο της.  
«Να δω αν θα το λες σε μερικά χρόνια. Σε έναν μήνα κλείνω τα τριάντα 

εννιά κι εσύ δεν είσαι ούτε τριάντα πέντε». 
«Θα είμαστε μαζί και στα εκατό». 
«Τα δικά σου ή τα δικά μου;» τον ρώτησε γελώντας. 
Ο Νικήτας την πήρε στην αγκαλιά του και αντί για άλλη απάντηση, τη 

φίλησε στο στόμα. 
«Σταμάτα! Ο Αναστάσης και η Αντριάνα θα έρθουν από στιγμή σε στιγμή». 
«Ας χτυπήσουν και δεύτερη φορά. Τώρα που το ξανασκέφτομαι, ίσως και 

να μη σου πηγαίνει αυτό το φόρεμα» είπε κι έπιασε να της ξεκουμπώνει το 
φερμουάρ. 

Είκοσι λεπτά αργότερα, το τηλέφωνο χτυπούσε ξανά και ο Νικήτας, 
προσπαθώντας να σταθεροποιήσει την αναπνοή του, άπλωνε το χέρι στο 
ακουστικό. Η Ίρια ενστικτωδώς τράβηξε τα σεντόνια επάνω της και κράτησε 
την ανάσα της. Ακόμα και τώρα, ο ήχος του τηλεφώνου τής έφερνε άσχημες 
αναμνήσεις, την έκανε να τινάζεται τρομαγμένη. Ο Νικήτας κατέβασε το 
ακουστικό και στράφηκε στην Ίρια. 

«Ο Αντώνης τραυματίστηκε σοβαρά, τον φέρνουν με ελικόπτερο στην 
Αθήνα». 

 
Τα νοσοκομεία γέμιζαν αποστροφή την Ίρια. Θα μπορούσε και να μην 

πάει. Πότε εξάλλου είχε στενές επαφές με τον Αντώνη; Πότε εκείνος, 



220                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

φορτικός, είρωνας, δουλοπρεπής, της είχε φερθεί ανθρώπινα; Τελικά 
αποφάσισε να τον επισκεφθεί μόνο και μόνο επειδή κάποτε είχαν δουλέψει 
και είχαν περάσει ένα καλοκαίρι μαζί. Η κατάστασή του είχε σταθεροποιηθεί, 
αν και παρέμενε κρίσιμη. Δεν είχε βγει ακόμα από την εντατική, γι’ αυτό της 
επέτρεψαν πέντε λεπτά μόνο. 

Τα μάτια του Αντώνη στράφηκαν αργά επάνω της. Η Ίρια κάθισε στην 
καρέκλα και περίμενε, εκείνος όμως δεν μιλούσε, το βλέμμα του ήταν άδειο. 
Κοίταξε με τρόπο το ρολόι της, κάνοντας μια κίνηση να σηκωθεί να φύγει. 
Δεν άντεχε άλλο, η ατμόσφαιρα της έφερνε ναυτία. Μετακίνησε αθόρυβα την 
καρέκλα, τα πόδια της πάτησαν τα πλακάκια. Απρόσμενα, το χέρι του Αντώνη 
υψώθηκε, της έγνεψε να πλησιάσει. Η Ίρια ένιωσε αηδία καθώς έγερνε το 
πρόσωπό της κοντά στο δικό του που ήταν γεμάτο μελανιές και εκδορές. 

«Αυτός φταίει για όλα… Τον είδα…» της είπε με κόπο. 
«Ποιον;» ρώτησε έκπληκτη. 
«Τον είδα, σου λέω… εκείνον… τον Έξαρχο… Γύρισε από τον άλλο κόσμο… 

για να με πάρει…» κατόρθωσε να πει κι ευθύς αμέσως άρχισε να βήχει από την 
προσπάθεια. 

«Σταμάτα, Αντώνη! Μην εξαντλείς τον εαυτό σου. Θα φωνάξω μια 
νοσοκόμα».  

Μην ξέροντας αν ο Αντώνης έκλαιγε, γελούσε ή προσπαθούσε να πάρει 
αναπνοή, η Ίρια βγήκε έντρομη από το δωμάτιο κι έγειρε στον ώμο του 
Νικήτα, ενώ δυο νοσοκόμες κι ένας γιατρός έτρεχαν από την άλλη άκρη του 
διαδρόμου.  

«Ησύχασε! Ησύχασε τώρα!» της είπε ο Νικήτας και την αγκάλιασε. «Μη 
δίνεις σημασία. Ο Αντώνης είχε πιει πολύ, γι’ αυτό τράκαρε. Η κατάστασή του 
είναι πολύ σοβαρή, είναι φυσικό να λέει παραδοξολογίες». 

«Γιατί όμως σε εμένα, Νικήτα; Γιατί να μου πει πως τον είδε; Κι αν είναι 
αλήθεια;»  

«Έλα, Ίρια! Πάμε να φύγουμε. Το περιβάλλον εδώ μας αρρωσταίνει 
όλους».  

Ο Αντώνης πέθανε το επόμενο πρωί, η καρδιά του τον πρόδωσε. Η Ίρια 
έκλαιγε ώρες, όχι επειδή λυπόταν για τον ίδιο, παρά γιατί μαζί του χανόταν 
ένα ακόμα κομμάτι της δικής της ζωής. Δεν πήγε στην κηδεία ούτε 
συλλυπήθηκε την Αντριάνα. Για μέρες σχεδόν δεν μιλούσε. Ο Νικήτας, μη 
θέλοντας να επιδεινώσει τα πράγματα, δεν τη ρώτησε τίποτα. Ήξερε πως θα 
συνερχόταν, είχε ξεπεράσει πολύ πιο δύσκολες καταστάσεις.  

 



Σιωπηλή πέτρα          221 
_______________________________________________________________________________________________________________________________________________________________________________________________________________ 

 

 

Είναι σκληρό να λέει κανείς πως ένας θάνατος φέρνει τη γαλήνη. Στην 
περίπτωση του Αναστάση και της Αντριάνας, αυτή ήταν η μόνη αλήθεια. Τον 
Αύγουστο του 1999, δεκαπέντε μήνες μετά τον θάνατο του Αντώνη, 
παντρευόντουσαν στους Ταξιάρχες της Καρυσιανής με κουμπάρους τον 
Νικήτα και την Ίρια. Ήταν όλοι εκεί με μοναδικό απόντα τον Λαέρτη, που 
είχε φύγει για την Ουαλία.  

Ο Νικήτας δέχτηκε αδιάφορα τα συγχαρητήρια του πατέρα του, ενώ η Ίρια 
ένιωσε πως άγγιζε το δέρμα ενός φιδιού, καθώς ο Αργύρης Κώστογλου 
κράτησε το χέρι της στο δικό του. Δεν της είπε όμως το παραμικρό παρά 
προχώρησε παράμερα περιμένοντας τη γυναίκα του. Η Μάρω κοιτούσε μια τον 
γιο της και μια την Ίρια, με ένα βλέμμα που κανείς δεν μπορούσε να 
αποκρυπτογραφήσει. Μα ποιος κατάφερνε αλήθεια να ψυχολογήσει αυτή τη 
γυναίκα; Ήταν βέβαια προς τιμήν της το ότι ποτέ της δεν έκανε κάποιο σχόλιο 
για τη σχέση του γιου της. Παρότι η Ίρια περνούσε τους χειμώνες της στην 
Αθήνα μαζί του, το καλοκαίρι γύριζε πάντα στη Δάρκο, κι όταν έφτανε ο 
Αύγουστος ερχόταν κι ο Νικήτας. Και τότε όμως, εκείνος δεν έμενε ποτέ στο 
απομονωμένο σπίτι, παρά συναντιόντουσαν κρυφά και μετά γύριζε πάντα στη 
Χώρα. Αυτή ήταν η επιλογή της. Αν και όλοι γνώριζαν, κανείς δεν σχολίαζε 
φανερά. Ως προς αυτό η συμπεριφορά των κατοίκων έμενε αναλλοίωτη τα 
τελευταία δεκαοκτώ χρόνια. Τα κουτσομπολιά γίνονταν στα καφενεία, πίσω 
από κλειστές πόρτες. Είχε συνηθίσει πια τα βλέμματα που στέκονταν επάνω 
της, τα λόγια που στο πέρασμά της έμεναν στον αέρα.  

Η ουρά των καλεσμένων πλησίαζε στο τέλος της. Μέσα στους λιγοστούς 
που είχαν απομείνει, ο Άρης Βινζηλαίος περίμενε υπομονετικά τη σειρά του. Η 
Ίρια ένιωσε αμήχανα παρόλο που γνώριζε πως εκείνος δεν της κρατούσε 
κακία.  

«Πάντα άξιοι! Και στα δικά σας!» Η ευχή του ήταν αληθινή χωρίς ίχνος 
πίκρας ή ειρωνείας, η θλίψη όμως υπήρχε πάντα στο βλέμμα του.  

Η Ίρια δάγκωσε τα χείλη. Στις ελάχιστες φορές που είχαν συναντηθεί 
αυτά τα χρόνια, του ζητούσε πάντα να τη συγχωρέσει, κι εκείνος τη 
διαβεβαίωνε πως δεν του είχε κάνει τίποτα, πως μπορούσε πάντα να έχει τη 
φιλία του.  



222                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

 

ΤΡΙΑΝΤΑ ΔΥΟ 

Σεπτέμβριος 1999, Αθήνα 
 

Του το είχε υποσχεθεί και τώρα δεν μπορούσε να κάνει πίσω. Εξάλλου το 
είχε αναβάλει τόσες και τόσες φορές, προβάλλοντας πάντα τις ίδιες 
δικαιολογίες. Η Ίρια έριξε μια απελπισμένη ματιά στον σωρό των 
τσαλακωμένων χαρτιών που γέμιζαν το πάτωμα. Τι να γράψει σε μια κόρη 
που δεν είχε συναντήσει ποτέ, που τόσα χρόνια τα νέα της τα μάθαινε από τα 
γράμματα της αδελφής της; Κι από την άλλη, πόσο ανυπομονούσε για αυτά τα 
γράμματα, που ακόμα φυλούσε, διάβαζε και ξαναδιάβαζε, γιατί έτσι μόνο 
ένιωθε την ψευδαίσθηση πως είχε μαζί της τη Λυδία. 

Αναστέναξε και ξανάρχισε να γράφει. Ανώφελο. Δυο προτάσεις και τα 
χέρια της έμειναν και πάλι αναποφάσιστα, μετέωρα. Ξαναθυμήθηκε την 
κουβέντα που είχε με τον Νικήτα και που οδήγησε σε όλα αυτά.  

«Θέλω να παντρευτούμε, Ίρια. Γιατί να το αναβάλουμε συνέχεια;» 
«Δεν μπορώ».  
«Δεν σε καταλαβαίνω. Λατρεύουμε ο ένας τον άλλον. Ως πότε θα ζούμε τη 

μισή ζωή μας μαζί και τα καλοκαίρια σαν τους φυγάδες, μήπως και 
διαταράξουμε την ηθική της Δάρκου;»  

«Δεν θέλω να σε δεσμεύσω». 
«Τι δικαιολογία είναι πάλι αυτή; Νομίζεις πως θα φύγω μακριά σου, αν 

και όποτε το αποφασίσω, κι ένας γάμος θα με εμποδίσει να το κάνω;»  
«Δεν μπορώ να κάνω άλλα παιδιά! Οι επιπλοκές στη γέννα της Λυδίας μού 

στέρησαν και αυτό μαζί με όλα τα άλλα» του είχε ομολογήσει σκύβοντας το 
κεφάλι.  

«Γιατί νομίζεις πως θα με πείραζε κάτι τέτοιο; Για χρόνια έτρεφα την 
ελπίδα πως η Λυδία είναι η δικιά μου κόρη. Τίποτα δεν έχει αλλάξει για 
εμένα. Δε θέλω άλλα παιδιά. Μίλησέ της! Είναι αρκετά μεγάλη πια. Πότε 
περιμένεις να το κάνεις;» 

«Για να προβάλω ποια δικαιώματα; Να της εξηγήσω τι; Πού βρισκόμουν 
όλα αυτά τα χρόνια;»  

«Άκουσέ με! Αν δεν μπορείς να της μιλήσεις, άφησέ την να διαβάσει το 
ημερολόγιό σου. Είναι γυναίκα πια, θα καταλάβει». 

«Είναι παιδί ακόμη» του διαμαρτυρήθηκε.  



Σιωπηλή πέτρα          223 
_______________________________________________________________________________________________________________________________________________________________________________________________________________ 

 

 

«Είδες που ποτέ δεν θα πάψεις να είσαι η μητέρα της; Μόνο μια μάνα θα 
πρόβαλε μια τέτοια δικαιολογία» της είχε πει εκείνος και την είχε τραβήξει 
τρυφερά στην αγκαλιά του. 

Με αυτή τη θύμηση, η Ίρια χαμογέλασε θλιμμένα και άνοιξε το χοντρό 
μαύρο τετράδιο. Άφησε τα δάχτυλά της να περιπλανηθούν στις σελίδες του, 
σταματώντας τυχαία, διαβάζοντας. Ο πόνος ήταν πάντα εκεί, ο ίδιος. Και μετά, 
έκλεισε και κλείδωσε το ημερολόγιο και πιο αποφασισμένη από ποτέ 
ξανάρχισε να γράφει το γράμμα στη Λυδία. Όταν τελείωσε, το έβαλε σε έναν 
φάκελο μαζί με το κλειδί του ημερολογίου κι ένα ακόμα, που έβγαλε από το 
συρτάρι του γραφείου της. Κατόπιν, τύλιξε τον φάκελο και το ημερολόγιο με 
χοντρό καφέ χαρτί του ταχυδρομείου και έγραψε τη διεύθυνση της συνοικίας 
του Καναρέτζο. Όλη η άμμος είχε κυλήσει στον πυθμένα της κλεψύδρας. Τα 
χρονικά περιθώρια είχαν πλέον σωθεί. 



224                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΑΝΤΑ ΤΡΙΑ 
 
Σεπτέμβριος 1999, Βενετία 

 
Η Λυδία άκουσε το κουδούνι και κατέβηκε δυο-δυο τα σκαλιά να 

προλάβει. Το ταχυδρομείο ήταν ανέκαθεν μια ιεροτελεστία για τη 
λιμνοθάλασσα της Βενετίας. Άνοιξε βιαστικά την πόρτα και είδε μπροστά της 
τον συνεσταλμένο νεαρό που έβρισκε πάντα έναν τρόπο να περάσει από το 
σπίτι τους είτε είχαν γράμματα είτε όχι, πότε για να την ενημερώσει για τις 
καινούριες εκθέσεις, πότε για να της φέρει κουτσομπολιά μαζί μ’ ένα 
μακρύμισχο τριαντάφυλλο, πότε μόνο για να της πει μια καλημέρα. Κι αυτή 
γελούσε όταν τον έβλεπε να προσπαθεί να κρατήσει την ισορροπία του όρθιος 
και σοβαρός μέσα στη βάρκα του. Γελούσε με την ανεμελιά μιας ευτυχισμένης 
εφηβείας στη Βενετία των δόγηδων.  

«Κόντεψα να πνιγώ για χάρη σου» της είπε ο Τζουζέπε δίνοντάς της το 
καφέ πακέτο.  

«Για μένα;» ρώτησε αυτή δήθεν συνεσταλμένα, ενώ άνοιγε διάπλατα τα 
μάτια της με εκείνον τον τρόπο που είχε προβάρει τόσες και τόσες φορές στον 
μεγάλο βενετσιάνικο καθρέφτη της σάλας. Και τώρα, έβλεπε πως είχε πετύχει 
το επιθυμητό αποτέλεσμα καθώς παρατηρούσε τον Τζουζέπε να την κοιτάζει 
συνεπαρμένος, χωρίς να βγάζει μιλιά.  

«Ε! Η γάτα σού δάγκωσε τη γλώσσα;» τον ρώτησε κι εκείνος έγινε 
κατακόκκινος. 

«Λίντι!» της είπε τρυφερά. «Εγώ σ’ αγαπάω κι εσύ δε μου δίνεις σημασία».  
«Έλα τώρα. Τι λόγια να λες σε μια αθώα κοπελίτσα» τον κορόιδεψε και 

βάζοντας τα γέλια, άνοιξε την πόρτα κι ανέβηκε τρέχοντας τα σκαλιά.  
Το γέλιο της εξακολουθούσε να αντηχεί στο κανάλι του Καναρέτζο καθώς 

ο Τζουζέπε συνέχιζε τον δρόμο του προσπαθώντας να αποφύγει τη βάρκα του 
φούρναρη που έγερνε επικίνδυνα από το βάρος των μυρωδάτων ψωμιών. Η 
καρδιά του νεαρού χτυπούσε ακόμα ακανόνιστα ενώ τα μαύρα του μάτια ήταν 
σαν να αντίκριζαν πρώτη φορά τα κίτρινα, βιολετιά και λουλακί σπίτια της 
συνοικίας, τις βάρκες τις φορτωμένες με φρέσκα φρούτα και λαχανικά, το 
κανάλι που έσφυζε από ζωή, καθώς ο ήλιος ορμούσε από την Αδριατική για να 
αγκαλιάσει τη Λαγκούνα. Η πρωινή καταχνιά είχε κυκλώσει το καμπαναριό 
του Αγίου Μάρκου, ενώ τα γλαροπούλια ένωναν τις φωνές τους με αυτές των 
γονδολιέρηδων, που καλημερίζονταν ανταλλάσσοντας πειράγματα. Ο 



Σιωπηλή πέτρα          225 
_______________________________________________________________________________________________________________________________________________________________________________________________________________ 

 

 

Τζουζέπε αναστέναξε και φορώντας στραβά το καπέλο του, μ’ έναν απότομο 
ελιγμό, χάθηκε στο Μεγάλο Κανάλι.  

Λίγα μέτρα πιο πίσω και δύο ορόφους ψηλότερα, η Λυδία παρατηρούσε με 
ανάμικτα συναισθήματα το πακέτο. Δεν υπήρχε αποστολέας. Ποιος το έστελνε 
και γιατί δεν ήθελε να φανερώσει το όνομά του; Μετά σκέφτηκε πως θα ήταν 
μια από τις ατελείωτες εκπλήξεις του Πέπε. Ο θείος της, γνωστός σε όλους για 
τις βενετσιάνικες μάσκες του, είχε τη συνήθεια να της αφήνει μικροπράγματα 
σε διάφορα σημεία, μόνο και μόνο για να διασκεδάζει βλέποντας την έξαψη 
της αναζήτησης στο πρόσωπό της. Ερχόταν τότε δήθεν σοβαρός και της έδινε 
ένα χαρτί γεμάτο στιχάκια και αινίγματα, που την οδηγούσαν στα πιο απίθανα 
σημεία του σπιτιού μέχρι να βρει την έκπληξη.  

Ψηλάφισε το πακέτο με την υποψία ότι ήταν μάλλον κάποιο βιβλίο. Αν 
δεν το άνοιγε όμως, δεν θα της λυνόταν η απορία, οπότε και έσκισε αδέξια το 
χοντρό περιτύλιγμα. Η καρδιά της πετάρισε καθώς μπροστά της 
αποκαλύφτηκε ένα μαύρο ημερολόγιο από εκείνα που έβλεπε ακόμα στη 
βιτρίνα του βιβλιοπωλείου στο Ντορσοντούρο. Οι ραγάδες στο δερμάτινο 
κάλυμμα επιβεβαίωναν τη φθορά του χρόνου, ενώ η κλειδαριά του είχε 
οξειδωθεί. Μαζί με το ημερολόγιο υπήρχε ένας φάκελος. Βρήκε μέσα ένα 
γράμμα και δύο κλειδιά. Το μικρότερο, σαν ψεύτικο, τόσο λεπτεπίλεπτο 
έμοιαζε, ξεκλείδωνε το ημερολόγιο. Το πιο μεγάλο, ένα απλό συνηθισμένο 
κλειδί, ήταν στρεβλό και λίγο σκουριασμένο. Δεν μπορούσε να καταλάβει τι 
σήμαιναν όλα αυτά. Ξαφνικά την είχε τυλίξει ένα άσχημο προαίσθημα. 
Κοίταξε αναποφάσιστη το ημερολόγιο, ενώ έξω η καθημερινότητα του 
καναλιού ανέβαινε σε ατμούς που τρύπωναν από το παράθυρο γεμίζοντας το 
ψηλοτάβανο δωμάτιο.  

Η στιγμή… Κάποτε στη ζωή σου νιώθεις πως ήρθε η στιγμή, σκέφτηκε ξαφνικά 
με τρόμο. Για κάποιον ανόητο λόγο, μια θολή εικόνα τυραννούσε το μυαλό 
της: τα παιδικά της μάτια να κοιτούν μία τη γυναίκα που την κρατούσε από το 
χέρι και μία την άλλη, που σε όλο της το πρόσωπο είχε απλωθεί ένα γλυκό 
χαμόγελο, την άλλη που ήταν η πραγματική της μητέρα. Μόνο που δεν ήξερε 
τίποτα τότε -ήταν μόνο δυόμιση χρονών. Το συνειδητοποίησε αργότερα, πολύ 
αργότερα. Θυμήθηκε τον αποχαιρετισμό, την Αλεξάνδρα και τον Πέπε, που 
προσπαθούσαν να την κάνουν να νιώσει ευτυχισμένη. Και καθώς ο καιρός 
κυλούσε, το πριν έγινε μια θολούρα, μια καταχνιά, σαν αυτή που τύλιγε τον 
χειμώνα τη Βενετία. Ξέχασε τη μητρική φιγούρα, την μπέρδεψε, οι εικόνες 
των δύο αδελφών ενώθηκαν, και η θεία της έγινε μητέρα της.  



226                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Όταν έκλεισε τα έξι της χρόνια, ο Πέπε τής έφτιαξε μια βενετσιάνικη 
κούκλα και η Αλεξάνδρα τής χάρισε έναν πίνακα που απεικόνιζε μια κοπέλα 
με μακριά καστανόξανθα μαλλιά και καταπράσινα μάτια. “Ποια είναι;” είχε 
ρωτήσει απορημένη. “Η μητέρα σου” της είχε απαντήσει η Αλεξάνδρα. Και 
μετά της είχε πει πόσο την αγαπούσε η μητέρα της, πως ήταν όμως άρρωστη, 
κι έπρεπε να φύγει μακριά για να γίνει καλά. “Πότε θα γυρίσει;” “Όταν θα 
γίνει εντελώς καλά”. “Κι ο θείος Πέπε είναι ο μπαμπάς μου;” είχε επιμείνει 
όλο αφέλεια. “Όχι, γλυκιά μου. Μακάρι να ήταν όμως”. “Πού είναι τώρα ο 
μπαμπάς μου;” “Θα γυρίσει κι αυτός μαζί με τη μαμά. Θα δεις” την είχε 
διαβεβαιώσει. Και η μικρή τότε Λυδία την είχε πιστέψει. Δεν μπορούσε να 
ξέρει πως η θεία της από μέσα της κατηγορούσε τον εαυτό της για τα ψέματα 
που έλεγε, για την Ίρια που επέμενε να κρατάει τα μυστικά της, για το ότι 
μεγάλωνε ένα παιδί που ποτέ δεν θα γινόταν δικό της, που το είχε πάρει 
δανεικό λες και ήταν ένα βιβλίο, καφές ή λίγη ζάχαρη.  

Καθώς ο χρόνος περνούσε, η Λυδία ρωτούσε όλο και πιο σπάνια για τους 
γονείς της. Με δύο καλλιτέχνες στο σπίτι, δεν άργησε να αναπτύξει ένα 
δημιουργικό, ανήσυχο πνεύμα. Στα δεκατρία, είχε αποκτήσει μια 
φωτογραφική μηχανή και δεν έκανε άλλο από το να γυρίζει τα στενά του 
Καναρέτζο απεικονίζοντας τον δικό της κόσμο. Μέσα σε διάστημα δύο χρόνων 
είχε ζητήσει καλύτερη φωτογραφική μηχανή και δύο εξειδικευμένα βιβλία 
για την τεχνική της φωτογραφίας. Άρχισε να γεμίζει λευκώματα το ένα μετά 
το άλλο. Της άρεσε να τριγυρίζει και να παγώνει στον φακό ανυποψίαστους 
τουρίστες, τα γελαστά πρόσωπα στις ανοιχτές αγορές της λιμνοθάλασσας, 
τους αχθοφόρους που πηγαινοέρχονταν φορτωμένοι, τους φοιτητές του 
Ντορσοντούρο. Κάθε γωνιά της Βενετίας έκρυβε έναν μικρό πίνακα 
ζωγραφικής.  

Μεγαλώνοντας σ’ αυτή τη μοναδική πόλη, που ο χρόνος την έκανε 
μεθυστική σαν το παλιό κρασί, αισθανόταν αυτάρκης. Ακόμα και τον χειμώνα, 
που οι τουρίστες ήταν λιγότεροι, τα σοκάκια και τα κανάλια πιο ήσυχα, και 
μόνο ο ατέλειωτος παφλασμός των κυμάτων πάνω στα ξεθωριασμένα κτίρια 
ερχόταν να ταράξει τη γαλήνη, η Λυδία έβρισκε τρόπους να πολεμάει τη 
μοναξιά της μουντής εποχής. Η ομίχλη, που κατέκλυζε τη Βενετία ορμώντας 
από το ανοιχτό πέλαγος της Αδριατικής, την έκανε να νιώθει ηρωίδα 
αλλοτινών καιρών. Κι όταν έφτανε το Καρναβάλι, ξεχνιόταν στους δρόμους 
φορώντας μάσκες γεμάτες πούλιες και φτερά και φορέματα που φούσκωναν 
και θρόιζαν. 



Σιωπηλή πέτρα          227 
_______________________________________________________________________________________________________________________________________________________________________________________________________________ 

 

 

Μα όλα αυτά ήταν πια παρελθόν. Εντελώς απροειδοποίητα, στο 
απειροελάχιστο που χρειάζεται κανείς όσο να ανοιγοκλείσει τα βλέφαρα. Γιατί 
εκείνο το πρωινό που ο ερωτοχτυπημένος Τζουζέπε τής παρέδιδε το πακέτο, 
κινούσε ασυνείδητα τα νήματα της μοίρας και, σαν προπομπός νεκρικής 
πορείας, της παρέδιδε και το άγνωστο παρελθόν.  

Η Λυδία πήρε δυο βαθιές ανάσες και μετά ξεδίπλωσε το γράμμα κι άρχισε 
να διαβάζει. 

 
Κυκλάδες, Σεπτέμβριος 1999. 
Αγαπημένη μου Λυδία, 
Θα αναρωτιέσαι ποια είμαι και γιατί σου γράφω. Αν η αδελφή μου τήρησε τις 

υποσχέσεις της, ίσως έχεις καταλάβει. Κι ίσως να έχεις πάλι μόνο την απορία “γιατί 
τώρα”. Γιατί μετά τόσα χρόνια σιωπής, διάλεξα τώρα να αναστατώσω τη ζωή σου. 
Δεν ξέρω καν αν θέλεις να γνωρίσεις κάποια σαν εμένα. Μπορεί και να με μισείς ή 
ακόμα χειρότερα να με περιφρονείς. Δεν σε αδικώ.  

Βρήκες ήδη το ημερολόγιο. Σε ικετεύω, διάβασέ το, είναι η μόνη χάρη που σου 
ζητάω. Προσπάθησε να καταλάβεις. Είσαι αρκετά μεγάλη πια. Δεν σου ζητάω να 
δικαιολογήσεις τις πράξεις μου ούτε και προσπαθώ έτσι να απολογηθώ. Είναι όμως 
στιγμές που ο άνθρωπος δεν γίνεται να λειτουργήσει διαφορετικά, συμβαίνουν 
πράγματα που δεν διορθώνονται.  

Από τα δύο κλειδιά, το μικρότερο είναι το κλειδί της καρδιάς μου, αυτό που 
ξεκλειδώνει το ημερολόγιο. Το άλλο είναι το κλειδί του σπιτιού μου.  

Γιατί τώρα λοιπόν; Γιατί από τη στιγμή που θα διαβάσεις το ημερολόγιο, δεν θα 
έχω πια τίποτα να κρύψω από σένα. Στο χέρι σου θα είναι τότε να συναντηθούμε. 
Μόνο αν το θελήσεις εσύ. Θα ειδοποιήσω την Αλεξάνδρα για το πού θα βρίσκομαι. Κι 
αν με ζητήσεις, θα έρθω, αν πάλι όχι, θα σε καταλάβω. 

Διάβασε, καλή μου. Διάβασε με τα μάτια της καρδιάς. Σε φιλώ γλυκά, 
Η μητέρα σου 

 
Ακολουθούσε μια δυσανάγνωστη υπογραφή κι εκεί τελείωνε το γράμμα. 

Τα χέρια της Λυδίας έτρεμαν καθώς τσαλάκωνε τη σελίδα και την πέταγε 
μακριά της, σαν το χαρτί να ήταν ένα φίδι έτοιμο να τη δαγκώσει.  

Η μητέρα της; Μητέρα της είχε την Αλεξάνδρα! Αυτή την είχε μεγαλώσει, 
αυτή είχε χαρεί με τις επιτυχίες της και είχε κλάψει στο προσκέφαλό της όταν 
αρρώσταινε. Σε αυτήν είχε εξομολογηθεί τους παιδιάστικους έρωτές της, τα 
όνειρα και τις ελπίδες της. Εκείνη η άλλη, ποια ήταν; 



228                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Έκρυψε το πρόσωπό της στα χέρια της και ξέσπασε σε κλάματα. Κι ήταν σε 
αυτήν ακριβώς τη θέση που τη βρήκε η Αλεξάνδρα. 

«Λυδία; Τι έχεις; Τι έγινε;» τη ρώτησε αναστατωμένη.  
Όμως εκείνη δεν απαντούσε, μοναχά έκλαιγε όλο και πιο γοερά. Η 

Αλεξάνδρα στάθηκε πίσω της και την αγκάλιασε από τους ώμους.  
«Γιατί με στενοχωρείς;» της ψιθύρισε. «Έχεις μυστικά από εμένα;»  
«Εσύ έχεις μυστικά!» ξέσπασε η Λυδία μέσα στα αναφιλητά της.  
Η Αλεξάνδρα δεν ήξερε τι να υποθέσει. Τι είχε μεσολαβήσει στο λιγοστό 

διάστημα που είχε πεταχτεί στην Κάλε ντέι Φάμπρι για να αγοράσει χρώματα; 
Τι είχε αναστατώσει τόσο τη μικρή; Τότε το βλέμμα της έπεσε στο 
τσαλακωμένο περιτύλιγμα που βρισκόταν ακόμα πάνω στο τραπέζι, και μετά 
στο μαύρο ημερολόγιο δίπλα του. Το αναγνώρισε αμέσως. Αυτή η ίδια το είχε 
κάνει δώρο στην αδελφή της πριν είκοσι χρόνια περίπου. Πώς όμως είχε 
βρεθεί εκεί; Ίσιωσε το περιτύλιγμα και αναγνώρισε τον γραφικό χαρακτήρα 
της Ίριας. Κούνησε το κεφάλι με πίκρα. Ώστε αυτό ήταν λοιπόν… Τα ψέματα 
είχαν τελειώσει. Ένιωσε τον κόσμο να γκρεμίζεται γύρω της. Πώς είχε 
πιστέψει αλήθεια πως θα αποκτούσε μια φυσιολογική οικογένεια; Γιατί είχε 
επαναπαυτεί τόσα χρόνια πιστεύοντας πως η Ίρια δεν θα διεκδικούσε ποτέ 
την κόρη της παρά θα συνέχιζε την απομόνωσή της στο ερημητήριο των 
Κυκλάδων; Κοιτώντας πυρετικά ολόγυρα, ξεχώρισε το παραπεταμένο γράμμα. 
Ίσιωσε την άμορφη μπάλα του χαρτιού και διάβασε. Κι έπειτα οι φόβοι της 
επιβεβαιώθηκαν. Ναι, είχε έρθει ο καιρός να μπουν όλα στη θέση τους. Ή 
χειρότερα, να αναποδογυρίσουν τα πάντα.  

«Γιατί δε μου είπες την αλήθεια;» Η Λυδία την κοίταζε σα να την 
κατηγορούσε ενώ τα δάκρυα έμοιαζαν να έχουν στερέψει πια στα μάτια της.  

«Δεν σου είπα ψέματα».  
«Δεν ξέρω καν ποια είναι, τι κάνει!»  
«Διάβασε το ημερολόγιο. Ό,τι και να σου πω εγώ, δεν είναι πράγματα που 

έζησα, απλά τα έμαθα, τα άκουσα. Κι όταν μιλάμε σε κάποιον, είναι φορές που 
προσπαθούμε να ωραιοποιήσουμε τις καταστάσεις, να δικαιολογήσουμε τον 
εαυτό μας. Με την άδεια σελίδα όμως είναι διαφορετικά. Εκεί δεν έχεις μάτια 
να σε κατακρίνουν, στόματα να πουν λέξεις που θα σε πονέσουν». 

«Θα την αγαπούσα λες;» ρώτησε η Λυδία παλεύοντας με τα αντιφατικά 
συναισθήματά της.  

«Είναι η μητέρα σου. Ποιος άνθρωπος δεν αγαπάει τη μητέρα του; Ή ποιος 
δεν μαθαίνει να την αγαπάει;» 

«Κι εσύ;»  



Σιωπηλή πέτρα          229 
_______________________________________________________________________________________________________________________________________________________________________________________________________________ 

 

 

«Εγώ τι;»  
«Να ξέρεις πως ό,τι και να γίνει, για μένα είσαι η μητέρα μου» της είπε και 

χώθηκε στην αγκαλιά της.  
Μα το βλέμμα της Αλεξάνδρας γεμάτο αγάπη και πόνο μαζί είχε μείνει 

μετέωρο στο κενό.  
 
Το κλειδί αρνιόταν πεισματικά να πάρει τη στροφή μέσα στην κλειδαριά. 

Η Λυδία γινόταν όλο και πιο ανυπόμονη σε κάθε αποτυχημένη προσπάθεια. 
Τα χέρια της, ιδρωμένα, έτρεμαν. Επιτέλους! Άκουσε τον ξερό ήχο και είδε τη 
μαύρη λωρίδα που αποτελούσε το ένα μέρος της κλειδαριάς, να 
απελευθερώνεται. Άνοιξε το δερματόδετο τετράδιο και το ξεφύλλισε αργά. Ο 
καλλιγραφικός χαρακτήρας της Ίριας γέμιζε κάθε επιφάνεια, σελίδες 
κιτρινισμένες στην πάνω μεριά τους.  

Η Λυδία ξέχασε τη Βενετία του 1999 και γύρισε πολύ πίσω μέχρι που ώρες 
αργότερα, σήκωσε τα μάτια κουρασμένη από το διάβασμα. Το ρολόι δίπλα της 
έδειχνε περασμένα μεσάνυχτα. Με αργά βήματα πλησίασε το παράθυρο. Η 
Βενετία κοιμόταν και το μόνο που ακουγόταν ήταν ο ανεπαίσθητος ήχος ενός 
μοτοσκάφο που κατευθυνόταν στο Λίντο. Το κανάλι είχε το χρώμα του 
κατραμιού, τα σπίτια ήταν σκοτεινά, με ένα μοναδικό φως να καίει στον 
δεύτερο όροφο απέναντι. Με κόπο εστίασε τα μάτια της στην ηλικιωμένη 
γυναίκα που ακουμπούσε στο περβάζι, ακοίμητος φρουρός του καναλιού.  

Πώς να ήταν τώρα η Ίρια; Της ήταν αδύνατον να ταυτίσει την κοπέλα του 
ημερολογίου με τη μητέρα της. Αχ! Γιατί να διαλέξει αυτή τη στιγμή και να 
έρθει σαν τον λίβα για να σαρώσει τη δροσιά της εφηβείας της; Ο Τζουζέπε 
έφταιγε, σκέφτηκε πεισμωμένη. Αυτός είχε φέρει το πακέτο, αυτός είχε 
κινήσει τα νήματα των αποκαλύψεων. Και μετά συγχύστηκε με την 
παιδιάστικη αφέλειά της. Τι έφταιγε κι αυτός;  

Ήθελε και δεν ήθελε να διαβάσει παρακάτω. Φοβόταν και την ίδια στιγμή 
αψηφούσε τον φόβο της. Πίεσε τον εαυτό της να συνεχίσει. Ξάπλωσε στο 
πολύχρωμο πάπλωμα κι άνοιξε ξανά το ημερολόγιο. Ανάμεσα στην τελευταία 
καταχώρηση που αφορούσε τον Ιανουάριο του 1982 και την αμέσως επόμενη, 
η διαφορά ήταν αισθητή. Όχι τόσο χρονολογικά, αν και οι επόμενες 
καταχωρήσεις ήταν όντως αχρονολόγητες, όσο στο ύφος. Έμοιαζε με άσκηση 
μικρού παιδιού. Τα γράμματα είχαν γίνει ακανόνιστα, πολλές φορές 
ξεκάρφωτες προτάσεις βρίσκονταν γραμμένες στο περιθώριο, λες και κάποια 
άλλη είχε πάρει τον λόγο. 



230                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ανάμεσα στις σελίδες βρήκε έναν φάκελο. Τον άνοιξε. Μέσα υπήρχαν 
αποκόμματα κομμένα από εφημερίδες και η φωτοτυπία μιας κατάθεσης. 
Κοίταξε τα αποκόμματα με περιέργεια που, όσο διάβαζε, τη διαδεχόταν ο 
τρόμος κι ένα ανεξήγητο αίσθημα οδύνης. Με δάκρυα στα μάτια διέτρεξε το 
κιτρινισμένο χαρτί όπου το μουτζουρωμένο μελάνι ανήγγειλε εντελώς πεζά 
τον θάνατο του Παντελή Έξαρχου. Διάβασε ένα άλλο και μετά ένα άλλο. 
Τίποτα καινούριο. Όλα παρουσίαζαν την ίδια ιστορία. Της ήταν αδιανόητο, 
πουθενά δεν αναφερόταν πως ο Παντελής Έξαρχος σκόπευε να παντρευτεί 
την Ίρια. Ένιωσε μπερδεμένη και αποκαμωμένη. Το ημερολόγιο δεν της είχε 
αποκαλύψει αυτό που την έκαιγε. Δεν ήξερε ούτε καν ποιος ήταν ο πατέρας 
της. Η μητέρα της δεν το είχε αποκαλύψει σε κανέναν από τους δύο, και η 
Λυδία δεν μπορούσε να καταλάβει γιατί το είχε κρατήσει μυστικό. 

Πήρε στα χέρια της την ταλαιπωρημένη κατακίτρινη φωτοτυπία της 
μαρτυρικής κατάθεσης του Αργύρη Κώστογλου, φυλλομέτρησε εκνευρισμένη 
τις άψυχες σελίδες. Μετά κάρφωσε τα μάτια στο κάλυμμα του κρεβατιού της 
προσπαθώντας να βρει διαφυγή στην αλληλουχία των ζωηρών χρωμάτων. 
Ένα απόκομμα είχε ξεπέσει στο πορτοκαλί ύφασμα. Ήταν από μια Αθηναϊκή 
εφημερίδα.  

 
Σάλο προκάλεσε στους επιστημονικούς κύκλους της χώρας ο θάνατος του 

αναπληρωτή καθηγητή Παντελή Έξαρχου. Ο θάνατος οφείλεται σε ατύχημα που 
συνέβη στην άγονη γραμμή των Κυκλάδων, στη θαλάσσια περιοχή της Δάρκου, 
όπου ο καθηγητής διενεργούσε ανασκαφές το προηγούμενο καλοκαίρι. Ενός κακού 
όμως μύρια έπονται. Ο Παντελής Έξαρχος επρόκειτο να παντρευτεί σε λίγες ημέρες 
τη συνεργάτη του, αρχαιολόγο Ίρια Φλεριανού. Η τελευταία υπέστη βαρύτατο σοκ 
και νοσηλεύεται σε νευρολογική κλινική της Βενετίας. 

 
Το μυαλό της Λυδίας σταμάτησε. Αυτό το “νοσηλεύεται σε νευρολογική 

κλινική της Βενετίας” πέρασε και ξαναπέρασε από μπροστά της, ώσπου 
συνειδητοποίησε τη σημασία του. Σηκώθηκε ξανά. Το κεφάλι της πονούσε. 
Στο μακρόστενο παράθυρο απέναντι είδε το πρόσωπο της ηλικιωμένης να 
αλλάζει σε κάτι σαν χαμόγελο, ίσως γιατί αναγνώρισε άλλη μια ξάγρυπνη. Η 
Λυδία όμως δεν έβλεπε πια τα παλιά οικοδομήματα μπροστά της, δεν 
αισθανόταν ίχνος θαυμασμού για τον ουρανό που ρόδιζε καθώς ένας ακόμα 
ήλιος ξεκινούσε από κάπου πιο μακριά για να φωτίσει το Μεγάλο Κανάλι. 
Μπροστά της απλωνόταν μια άλλη Βενετία, εκεί που δεκαεπτά χρόνια πριν η 
Ίρια, η μητέρα της, προσπαθούσε να μαζέψει τα χαμένα της κομμάτια.  



Σιωπηλή πέτρα          231 
_______________________________________________________________________________________________________________________________________________________________________________________________________________ 

 

 

Κοίταξε ξανά το χοντρό ημερολόγιο πάνω στο κρεβάτι της. Έπρεπε να 
φτάσει μέχρι το τέλος. Σκέφτηκε εντελώς άτοπα πως ο Νικήτας τότε ήταν 
στην ηλικία του Τζουζέπε, του ερωτοχτυπημένου της ταχυδρόμου. Τα μάτια 
της έμειναν στο κενό για μερικά δευτερόλεπτα κι ένας μοναδικός λυγμός 
έκανε τα χείλη της να συσπαστούν. Δεν είχε ερωτευτεί ποτέ της, ίσως και γι’ 
αυτό να μην μπορούσε να κατανοήσει την πάλη της Ίριας ανάμεσα στον 
Παντελή και τον Νικήτα. Δεν ήξερε τι ήταν αυτό που μπορούσε να οδηγήσει 
ακόμα και στον θάνατο. 

«Δεν μπορώ να πιστέψω πως θα πέθαινες για εκείνη τη γυναίκα» είπε σε 
έναν αόρατο Παντελή. «Στο χέρι μου είναι να σας διώξω όλους. Να 
προσποιηθώ πως δεν διάβασα κανένα ημερολόγιο, να συνεχίσω τη ζωή μου». 

Όταν όμως είσαι δεκαεπτά χρονών, ο συναισθηματικός σου κόσμος 
βρίσκεται σε μια διαρκή παλινδρόμηση. Τη μια μαλακώνεις, την άλλη 
σκληραίνεις. Κι η καρδιά της Λυδίας είχε γίνει ξανά τρυφερή καθώς έγερνε 
πάνω από τα ακατάστατα γράμματα της μητέρας της. 



232                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΑΝΤΑ ΤΕΣΣΕΡΑ 

Φθινόπωρο 1999, Βενετία 
 
Η Λυδία κλείδωσε το ημερολόγιο στο συρτάρι του γραφείου της. Έξω, είχε 

ξημερώσει. Η γριά είχε φύγει πια από το παράθυρο. Οι βάρκες είχαν αρχίσει να 
πηγαινοέρχονται στα βρώμικα νερά, η ομίχλη που ανέβαινε αυτή την ώρα 
στον ουρανό της Βενετίας δεν ήταν παρά ένα ρυπαρό γκρίζο σύννεφο. Μα η 
μικρή Βενετσιάνα δεν έβλεπε τη χαρούμενη πόλη του νερού, το μωσαϊκό από 
ξεχασμένα αλλά πανέμορφα πλακάκια. Για πρώτη φορά έβλεπε την ασχήμια. 
Ακόμα και τον ίδιο της τον εαυτό, άσχημο τον έβλεπε.  

Πήγε μέχρι τον ολόσωμο καθρέφτη, έβγαλε τα ρούχα της και στάθηκε 
ακίνητη, τρέμοντας ελαφρά από την υγρασία που έμπαινε από τις χαραμάδες. 
Το παλιό κρύσταλλο έδειχνε μιαν όμορφη μελαχρινή κοπέλα, ένα πρόσωπο 
στο οποίο κυριαρχούσαν τα μεγάλα μάτια με τους μπλε ιριδισμούς, η ελαφρά 
ανασηκωμένη μύτη και τα σαρκώδη χείλη. Το σώμα της, μια σειρά από 
καλογραμμένες γυναικείες καμπύλες, τα πόδια της χυτά, μακριά. Εκείνη όμως 
δεν μπορούσε να τα διακρίνει όλα αυτά. Έκανε μοναχά έναν μορφασμό 
αηδίας καθώς μηχανικά έτριψε το καφέ σημάδι πάνω από τον δεξί της ώμο.  

Ντύθηκε ξανά και βγήκε στην αγουροξυπνημένη Βενετία κλείνοντας όσο 
πιο αθόρυβα μπορούσε την πόρτα πίσω της. Έστω κι αν την είχαν ακούσει η 
Αλεξάνδρα με τον Πέπε, κι αν ακόμα έτρεχαν ξοπίσω της, δεν θα άλλαζε την 
απόφασή της. Αφού η Ίρια είχε διαλέξει αυτή τη χρονική στιγμή για να της 
στείλει το ημερολόγιο, σήμαινε πως και η δική της ζωή δεν θα ήταν ίδια από 
εδώ και πέρα. Δεν ήταν πια η αθώα κοπέλα που με τα μάτια γεμάτα δάκρυα 
ξεκινούσε να διαβάσει τις σελίδες της μητέρας της. Μέσα από το ημερολόγιο 
είχε γνωρίσει έναν άλλο κόσμο και τη συγκαλυμμένη κακία του. Δεν ήξερε αν 
μπορούσε να δικαιολογήσει την Ίρια, να την καταλάβει. Δεν ήξερε τι σημαίνει 
να βασανίζεις και να βασανίζεσαι από έρωτα. Μέχρι την ώρα που ο Τζουζέπε 
τής είχε παραδώσει το καφέ πακέτο, η Λυδία ήταν μια μικρή ρομαντική 
κοπέλα που αγαπούσε τον Πέπε και την Αλεξάνδρα, αγαπούσε και τη Βενετία. 
Τώρα όμως είχε μάθει ότι δεν χωρούσαν συναισθηματισμοί στη ζωή. Δεν 
ήθελε να μοιάσει στη μητέρα της. Έπρεπε να γίνει σκληρή, μπορούσε να γίνει 
σκληρή. Δεν είχε παρά να κάνει την αρχή. 

 



Σιωπηλή πέτρα          233 
_______________________________________________________________________________________________________________________________________________________________________________________________________________ 

 

 

Ο Τζουζέπε άκουσε το κουδούνι κι αναστατωμένος, έτρεξε να ανοίξει. Από 
μέσα του έκανε μια προσευχή να μην ήταν κάτι από το ταχυδρομείο. Δεν είχε 
πολύ καιρό σε αυτή τη δουλειά, δεν ήθελε να κάνει κάποιο λάθος. Μήπως είχε 
παρακοιμηθεί και τώρα ερχόντουσαν να του τα ψάλλουν; Μετά θυμήθηκε πως 
ήταν Σάββατο, δεν είχε υπηρεσία, ήταν η μέρα που προσπαθούσε να 
αναπληρώσει τα κενά της εβδομάδας. Καλύτερα που τον ξύπνησαν, όποιος κι 
αν ήταν.  

Όταν άνοιξε την πόρτα κι αντίκρισε τη Λυδία, κόντεψε να του πέσει το 
στόμα. Αναψοκοκκινισμένος, έστεκε εκεί ξυπόλυτος, ενώ η αναστάτωσή του 
μεγάλωνε. 

«Ε, Τζουζέπε! Όταν λέω εγώ πως η γάτα σού δάγκωσε τη γλώσσα. Δεν θα 
μου πεις να περάσω;»  

Ο Τζουζέπε παραμέρισε και η Λυδία τον προσπέρασε ανεβαίνοντας τα 
σκαλιά. Από την ανοιχτή πόρτα παρατήρησε με απέχθεια το φοιτητικό 
δωμάτιο, θλιβερό όσο και τα βρώμικα στενάκια κοντά στον Σταθμό. 
Προχώρησε ρίχνοντας μια φευγαλέα ματιά στο κρεβάτι, τα πεταμένα 
σκεπάσματα, τα τσαλακωμένα σεντόνια. Χωρίς να κοιτάξει δεύτερη φορά τον 
νεαρό, που ξυπόλυτος ακόμα έστεκε ξοπίσω της, άρχισε να βγάζει τα ρούχα 
της με βιασύνη. Έπειτα ξάπλωσε στο κρεβάτι -τουλάχιστον ήταν ζεστό, 
διατηρώντας τη θαλπωρή από το σώμα του Τζουζέπε.  

«Λίντι!» της είπε σοκαρισμένος.  
«Έλα, Τζουζέπε. Με κοιτάζεις σαν χαζός. Αυτό δεν ήθελες;»  
Ο μελαχρινός Ιταλός δεν περίμενε άλλη κουβέντα. Καθώς αγκάλιαζε το 

ολόγυμνο σώμα, η καρδιά του χτυπούσε τρελά όπως κάθε ερωτευμένου. Η 
Λυδία ένιωσε τα χείλη του στα δικά της, στον λαιμό της, στο στήθος της, ένα 
απροσδιόριστο συναίσθημα, ένα εσωτερικό τρεμούλιασμα και μετά τον πόνο 
καθώς ο Τζουζέπε έμπαινε μέσα της. Απότομα εκείνος τραβήχτηκε, πιο 
αναστατωμένος από ποτέ. 

«Δεν μου είχες πει πως είσαι παρθένα» ξεστόμισε κοιτάζοντας με τρόμο το 
αίμα στα σεντόνια.  

«Μην ανησυχείς. Δεν θα σου ζητήσω να με παντρευτείς. Τι πουριτανός 
που είσαι» τον κορόιδεψε. 

Εκείνος όμως είχε ανακαθίσει στην άκρη του κρεβατιού και την κοιτούσε 
σαν να του είχε ομολογήσει κάτι φρικτό. Η Λυδία άπλωσε το χέρι και του 
ανακάτεψε τα μαλλιά. Σταμάτησε την κίνησή της εκνευρισμένος. 

«Γιατί, Λίντι;» 



234                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Γιατί, γιατί! Δεν υπάρχει γιατί σε αυτά τα πράγματα, Τζουζέπε. Ξύπνα! Στο 
1999 βρισκόμαστε, όχι στον Μεσαίωνα»  

«Μα για ποιον το κάνεις;»  
«Για μένα, για σένα». 
Η Λυδία σκέφτηκε πως θα μπορούσε να είναι λίγο πιο πειστική μαζί του, 

να του δείξει λίγη τρυφερότητα. Βέβαια ποτέ της δεν τον είχε πάρει στα 
σοβαρά, κι ας κολακευόταν με τον έρωτά του. Τράβηξε τον Τζουζέπε επάνω 
της κι άρχισε να τον φιλάει τρυφερά στον λαιμό. Ακούγοντας τα βογκητά του, 
σκέφτηκε πως συμμετείχε σε μια ερωτική παρωδία, ένα φτηνό ρομάντζο, αν 
έκανε τη σύγκριση με τις ερωτικές ιστορίες που είχε διαβάσει στο ημερολόγιο 
της Ίριας. Ίσως ήταν κρίμα που δεν ένιωθε τίποτα, ίσως πάλι να ήταν 
καλύτερα. 

Μα λίγες μέρες μετά η Λυδία είχε μάθει πια να προσποιείται στην 
εντέλεια, κάνοντας τον Τζουζέπε να πετάει στα σύννεφα. Τον είχε πείσει πως 
ήταν τρελά ερωτευμένη μαζί του. Ήταν άδικο για τον νεαρό, κανένας όμως 
δεν είχε πεθάνει από έρωτα, όχι τουλάχιστον άμεσα.  

 
Η Αλεξάνδρα κοίταξε προβληματισμένη το άδειο κρεβάτι της Λυδίας. Πάλι 

είχε ξεπορτίσει από νωρίς. Είχε αλλάξει η μικρή από τότε που διάβασε το 
ημερολόγιο. Αυτές οι καταραμένες εξομολογήσεις της Ίριας… Ήταν 
θυμωμένη με την αδελφή της, που εδώ και λίγες μέρες βρισκόταν ελάχιστα 
χιλιόμετρα μακριά τους, στη βιομηχανική ζώνη του Μέστρε, περιμένοντας 
εκεί, μην τολμώντας να διαβεί την Πόντε ντε λα Λιμπερτά και να αντικρίσει 
ξανά τη Βενετία. Η Λυδία όμως αρνιόταν επίμονα να συναντήσει τη μητέρα 
της, αν και γνώριζε ότι καθημερινά την περίμενε στο καφέ κοντά στον Πύργο 
του Ρολογιού.  

Η Αλεξάνδρα αναστέναξε και προσευχήθηκε νοερά να μπορούσαν 
επιτέλους να ησυχάσουν. Μετά φόρεσε το αδιάβροχό της και βιαστική έκλεισε 
την πόρτα ξοπίσω της για να διασχίσει την πλημμυρισμένη Βενετία.  

 
Τα πράσινα μάτια της Ίριας καρφώθηκαν στο ρολόι-εκκρεμές που δέσποζε 

στη γωνία του καφέ. Της θύμιζε το ρολόι στο γραφείο του Παντελή. Δεν πήγε 
ποτέ ξανά σε εκείνο το σπίτι στην Ομήρου. Με ποιο δικαίωμα εξάλλου; Δεν 
είχαν καν προλάβει να παντρευτούν. Ένας πληρεξούσιος δικηγόρος είχε 
ενεργήσει τα δέοντα χάριν μιας μεγαλύτερης αδελφής που ζούσε στη 
Γερμανία. Της είχε γράψει η Φρύνη για όλα αυτά, εκείνη όμως προτιμούσε να 
τα ξεχάσει, ήταν αναμνήσεις που μόνο πίκρα άφηναν.  



Σιωπηλή πέτρα          235 
_______________________________________________________________________________________________________________________________________________________________________________________________________________ 

 

 

Περιεργάστηκε τα χέρια της, που εξακολουθούσαν να δείχνουν νεανικά 
παρά τις τελευταίες ταλαιπωρίες. Τα μάτια της βούρκωσαν καθώς 
παρατηρούσε τα δύο δαχτυλίδια, τα μόνα κοσμήματα που φορούσε. 
Αναστέναξε και κοίταξε ξανά το ρολόι. Η Αλεξάνδρα είχε αργήσει. Παράγγειλε 
έναν δεύτερο καφέ και άναψε τσιγάρο. Οι λιγοστοί θαμώνες διάβαζαν την 
εφημερίδα τους. Κάποιος κοίταξε το ρολόι του, ίσως κι αυτός να είχε 
ραντεβού. Της χαμογέλασε. Το πρόσωπο της Ίριας παρέμεινε σοβαρό. Ο Ιταλός 
απέναντι έσκυψε αμήχανος πάνω από τον καφέ του. Το βλέμμα της στράφηκε 
πάλι προς την πόρτα. Με ανακούφιση, είδε την Αλεξάνδρα να μπαίνει.  

«Δεν θα έρθει;» τη ρώτησε προτού εκείνη προλάβει καν να καθίσει. 
«Δεν ξέρω, δεν ήταν σπίτι. Λυπάμαι, Ίρια. Ξέρεις όμως πόσο δύσκολο της 

είναι όλο αυτό. Ώρες ώρες δεν την αναγνωρίζω πια».  
Αντάλλαξαν λίγες κουβέντες, βυθισμένη η καθεμιά τους στον δικό της 

κόσμο, μέχρι που η Αλεξάνδρα σηκώθηκε ξανά.  
«Πόσο θα κάτσεις ακόμα εδώ;»  
«Όσο χρειαστεί. Δεν μπορώ να κάνω πίσω, Αλεξάνδρα, το ξέρεις». 

Χάιδεψε θλιμμένα το χέρι της αδελφής της. Και οι δύο πονούσαν. Αυτό που θα 
έκανε τη μία να χαρεί, θα ήταν ταυτόχρονα η καταδίκη της άλλης.  

Καθώς έμεινε ξανά μόνη, τα μάτια της στάθηκαν απλανή στο χοντρό 
κρύσταλλο της εισόδου με τα επιχρυσωμένα γράμματα. Το μυαλό της γέμισε 
με εικόνες της κόρης της, σαν να κοιτούσε ξανά τις φωτογραφίες που μάζευε 
για πάνω από δεκαπέντε χρόνια. Η καρδιά της φτερούγισε, το βλέμμα της 
εστίασε ξανά. Είδε την κόρη της να σπρώχνει αποφασιστικά τη συμπαγή πόρτα 
και τα χέρια της έσφιξαν σπασμωδικά το φλιτζάνι μπροστά της με τόση 
δύναμη που τα δάχτυλα άσπρισαν από την προσπάθεια. Με όλες της τις 
αισθήσεις σε εγρήγορση παρατηρούσε τη λεπτή φιγούρα, που ήταν ντυμένη με 
μια κοντή καρό φούστα, ένα μαύρο εφαρμοστό μπλουζάκι και μπότες, να 
πλησιάζει το τραπέζι. Η κοπέλα κάθισε δίπλα της, έκανε το χαρακτηριστικό 
νόημα των Ιταλών για τον εσπρέσσο, σταύρωσε τα πόδια και την κοίταξε ίσια 
μέσα στα μάτια.  

Για τη Λυδία η κατάσταση ξέφευγε από τις εφηβικές της δυνατότητες. Όσο 
κι αν προσπαθούσε να κοντρολάρει τον εαυτό της, ήξερε πως με τα χίλια ζόρια 
συντηρούσε τον αέρα της άνετης αυθάδειας, ενώ μέσα της έτρεμε και η φωνή 
της αρνιόταν να βγει, κρυμμένη κάπου στα βάθη του λαιμού της. Ο καφές της 
ήρθε, αλλά έμεινε ανέγγιχτος μπροστά της. Φοβόταν πως φέρνοντας το 
φλιτζάνι στα χείλη της, θα πρόδινε το τρέμουλο των χεριών της. Κάρφωσε 
ξανά τα μάτια στην Ίρια, το βλέμμα της σάρωσε το γυναικείο πρόσωπο, 



236                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

αποτύπωσε όλα τα χαρακτηριστικά, κατέβηκε στους ώμους, έφτασε στα χέρια 
που ανήσυχα μετατόπιζαν το κουταλάκι, το φλιτζάνι, τη ζαχαριέρα, 
τσαλάκωναν σε μικρές μπάλες τις χαρτοπετσέτες.  

«Σταμάτα, σε παρακαλώ» της είπε με μια φωνή σαν το σφύριγμα ερπετού, 
μια φωνή που και η ίδια μόλις αναγνώριζε.  

Η Ίρια σήκωσε αργά τα μάτια. 
«Συγχώρεσέ με» είπε μόνο. 
«Για μια συγγνώμη ήθελες να με συναντήσεις;» τη ρώτησε θυμωμένη. 
«Έκανα λάθος. Δεν έπρεπε να έρθω, δεν έπρεπε να ανακατευτώ στη ζωή 

σου». 
«Λίγο αργά δεν είναι; Τότε, δεν έπρεπε να μου είχες στείλει ποτέ εκείνο το 

ημερολόγιο. Τι περίμενες; Να ανοίξω διάπλατα την αγκαλιά μου; Όταν πίεσα 
τον εαυτό μου να αφήσει την ξεγνοιασιά και να σκύψει πάνω από τις σελίδες, 
ξέρεις πώς ένιωσα; Είχα τη ζωή μου κι εσύ την άλλαξες!» 

Η Ίρια, έκπληκτη από την επίθεση, έψαχνε τα κατάλληλα λόγια για να 
παρηγορήσει την πληγωμένη καρδιά της κόρης της. Όμως η κοπέλα δεν είχε 
τελειώσει ακόμη. 

«Και τώρα τι θέλεις; Αποφάσισες μήπως να μου αποκαλύψεις ποιος είναι ο 
πατέρας μου ή ακόμα το ψάχνεις κι εσύ;» 

«Κι εκείνου τα λόγια έμοιαζαν μαχαίρια όταν θύμωνε. Ήταν δίκαιος 
όμως…» της απάντησε με πίκρα. 

«Ήταν… ο καθηγητής σου;» 
Η Ίρια ένευσε καταφατικά και πήρε τα χέρια της Λυδίας στα δικά της 

κρύβοντας την έκπληξη που ένιωσε όταν η κοπέλα δεν τα αποτράβηξε.  
«Μοιάζεις τόσο πολύ στον πατέρα σου, Λυδία! Εκείνος διάλεξε το όνομά 

σου».  
 
Συναντήθηκαν άλλες δύο φορές, στο ίδιο τραπέζι, στο ίδιο καφέ. Η Λυδία 

έμοιαζε λιγότερο αδιάλλακτη και πιο ευαίσθητη, μια στιγμή αργότερα όμως 
μεταμορφωνόταν ξανά σε πληγωμένο αγρίμι. Η Ίρια προσπάθησε να της 
εξηγήσει, να της ανοίξει την καρδιά της και να της μεταφέρει ό,τι της είχε 
συμβεί στη Δάρκο τα τρία τελευταία χρόνια. Μέχρι που της ανακοίνωσε ότι 
σκόπευε να παντρευτεί τον Νικήτα και την έκανε έξαλλη. 

«Θέλεις να παντρευτείς τον γιο αυτού που σκότωσε τον πατέρα μου; Να 
ενώσεις τη ζωή σου με κάποιον που λέγεται Κώστογλου;» τη ρώτησε έξω 
φρενών. 



Σιωπηλή πέτρα          237 
_______________________________________________________________________________________________________________________________________________________________________________________________________________ 

 

 

«Τι φταίει ο Νικήτας, Λυδία; Είναι ο μόνος αθώος σε αυτή την ιστορία. Δεν 
διάλεξε αυτός του γονείς του».  

«Σωστά, ούτε αυτός είχε την πολυτέλεια. Μην κουράζεσαι. Δεν θέλω να 
τον γνωρίσω, μου είναι αδιάφορος. Τι φαντάστηκες; Έρχεσαι και μου δίνεις 
πίσω μια ζωή που προσάρμοσες στα μέτρα σου. Γιατί δεν μου μίλησες όλα 
αυτά τα χρόνια, πότε περίμενες να το κάνεις;»  

«Δεν ξέρω. Όσο ο χρόνος κυλούσε, όλα γινόντουσαν πιο δύσκολα. Ζούσα 
στην απάθεια, μοιρολατρώντας καθημερινά. Και μετά τι να έκανα; Να σε 
έπαιρνα από την αδελφή μου;» 

«Δεν σε κατηγορώ για αυτό, σε κατηγορώ γιατί δεν υπήρξες ποτέ στη ζωή 
μου. Ήμουν μικρή και ρωτούσα, όλοι μου έλεγαν πως η μητέρα μου είναι 
άρρωστη μακριά, κάποτε όμως θα γίνει καλά και θα γυρίσει. Μετά 
κουράστηκα, ξέχασα να περιμένω. Έπαψα να κάνω ερωτήσεις, η μόνη μου 
οικογένεια ήταν η Αλεξάνδρα και ο Πέπε».  

Η Ίρια παρέμενε σιωπηλή καταλαβαίνοντας πως δεν μπορούσε κανείς 
μέσα σε τρεις μέρες να γεφυρώσει ένα χάσμα δεκαεπτά χρόνων.  

«Τον σκέφτεσαι ποτέ;» ρώτησε μαλακωμένη η κοπέλα. 
«Πάντα τον σκέφτομαι, πώς θα μπορούσε να είναι διαφορετικά;» 
Αργά η Ίρια έφερε τα χέρια στον λαιμό της, ξεκούμπωσε την αλυσίδα κι 

άφησε την πλακέτα στη χούφτα της Λυδίας.  
«Είναι δικιά σου».  
Η Λυδία χάιδεψε διστακτικά τη χαραγμένη επιφάνεια και μετά πέρασε την 

αλυσίδα πάνω από την μπλούζα της. Σηκώθηκε αργά κοιτάζοντας τη μητέρα 
της.  

«Ο καθένας διαλέγει τις αλήθειες που ταιριάζουν στη συνείδησή του. 
Θέλω τον χρόνο μου. Δεν μπορώ να συγχωρήσω. Δεν μπορώ να σε φωνάξω 
μητέρα. Μη μου ζητάς να γίνω μια άλλη ξαφνικά. Γύρνα στην Ελλάδα, Ίρια! 
Ζήσε με τον Νικήτα ή όπως νομίζεις εσύ, κι άσε εμένα να βρω τον δικό μου 
δρόμο».  

Η Λυδία βγήκε βιαστικά από το καφέ χωρίς να κοιτάξει πίσω της, από 
φόβο μήπως το βλέμμα της μητέρας της σπάσει κάτι μέσα της και την κάνει να 
αλλάξει απόφαση.  



238                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΑΝΤΑ ΠΕΝΤΕ 
 
Χειμώνας 1999-καλοκαίρι 2001 

 
Μετά το ταξίδι στη Βενετία, όλες οι ελπίδες που έτρεφε η Ίρια, όλα τα 

όνειρα που έκανε, γκρεμίστηκαν. Όσο κι αν ο Νικήτας πάλευε να την πείσει 
να δει τα πράγματα με έναν τόνο αισιοδοξίας, εκείνη έβλεπε μόνο το μάταιο 
της προσπάθειας. Παρά την άσχημη ψυχολογική της διάθεση όμως, φρόντιζε 
τουλάχιστον να κρατάει τον εαυτό της απασχολημένο. Αναμασώντας τα ίδια 
και τα ίδια, μόνο τη σχέση τους έβαζε σε κίνδυνο.  

Τη μέρα που έκλεισε τη συμφωνία με το εργαστήριο κεραμικής, από 
διαβολική σύμπτωση έπεσε πάνω στη Μυρτώ Πάσχου. Είχε να τη δει από την 
εποχή της ορκωμοσίας στο Πανεπιστήμιο, δεκαοκτώ χρόνια πριν. 

Ο φάκελος με τα σχέδια σκόρπισε στο πεζοδρόμιο της Ιπποκράτους. Καθώς 
οι δυο γυναίκες έσκυψαν ταυτόχρονα να τα μαζέψουν, τα κεφάλια τους 
ακούμπησαν σχεδόν.  

«Ίρια Φλεριανού! Δεν είμαστε με τα καλά μας!» φώναξε έκπληκτη η 
Μυρτώ. 

Η Ίρια χαμογέλασε αμήχανα στην παλιά της συμφοιτήτρια. Μέσα της 
ήθελε να το βάλει στα πόδια, σαν να ήξερε τι προμήνυε αυτή η τυχαία 
συνάντηση.  

«Πολλά χρόνια θα ζήσεις!» συνέχισε αφύσικα δυνατά η Μυρτώ.  
Όσο κι αν η Ίρια προσπάθησε να δείξει χαρά, της βγήκε κάτι ολότελα 

άτονο. Δεν μπόρεσε όμως να μην παρατηρήσει τη ριζική αλλαγή στην 
εξωτερική εμφάνιση της παλιάς της συγκατοίκου. Με τα κοντοκουρεμένα 
μαλλιά και το κομψό αλλά αυστηρό ταγιέρ έμοιαζε να απέχει πολύ από την 
ατημέλητη φοιτήτρια.  

Η Μυρτώ τραβώντας την σχεδόν από το χέρι την οδήγησε στο 
φροντιστήριο που είχε ανοίξει μαζί με τον Γιώργο στη Σόλωνος. Ο Γιώργος 
βρισκόταν επίσης εκεί, λογάς όπως πάντα. Οι βαρύγδουπες φανφάρες του 
ήταν ανάλογες του πάχους του. Με έκπληξη κι ενώ προσπαθούσε να 
αφομοιώσει τον καταιγισμό των λέξεων, η Ίρια έμαθε πως είχαν παντρευτεί 
και είχαν χωρίσει σε χρόνο ρεκόρ. Η Μυρτώ πάλι έδειχνε ενθουσιασμένη με τη 
μέχρι στιγμής ζωή της. Γιατί όχι; Είχε μόλις κλείσει τα σαράντα διαθέτοντας 
ένα καταπληκτικό σπίτι, μια αρκετά ανθηρή επιχείρηση και τον τίτλο της 
ζωντοχήρας.  



Σιωπηλή πέτρα          239 
_______________________________________________________________________________________________________________________________________________________________________________________________________________ 

 

 

«Και τώρα το πεδίο είναι ελεύθερο, καλή μου» της είπε χαμογελώντας 
πονηρά.  

Η Ίρια ανταπέδωσε παγερά το χαμόγελο ενώ από μέσα της αναρωτιόταν 
για ποιον λόγο θα μπορούσε να συνεχίσει μια φιλία με τη Μυρτώ, το πλέον 
ακατάλληλο άτομο για να εμπιστευτεί τα μυστικά της.  

Ο Γιώργος τη ρώτησε τι έκανε όλα αυτά τα χρόνια.  
«Ήμουν στη Βενετία» απάντησε η Ίρια και τους κοίταξε περιμένοντας. 

Είδε την αμηχανία, τα μάτια που χαμήλωσαν. Κατάλαβε. Προφανώς η είδηση 
του γάμου που ναυάγησε και του νευρικού κλονισμού που ακολούθησε είχε 
κάνει τον γύρο του κόσμου.  

Η Μυρτώ βιάστηκε να κάνει το κλίμα ξανά ευχάριστο.  
«Τι θα έλεγες να διδάξεις κοντά μας;» τη ρώτησε αναπάντεχα ενώ 

ταυτόχρονα έριχνε ένα συνωμοτικό βλέμμα στον Γιώργο.  
Η Ίρια έμεινε με το στόμα ανοιχτό.  
«Μα με κοιτάζεις σαν να είπα κάτι τερατώδες» είπε γελώντας η Μυρτώ.  
«Δεν ξέρω… Δεν έχω συνηθίσει σε κάτι τέτοιο». 
«Μην το παίρνεις σαν διδασκαλία. Το φροντιστήριό μας απευθύνεται 

αποκλειστικά σε φοιτητές. Δεν θα έχεις να κάνεις με παιδιά. Πες της κι εσύ 
κάτι, βρε Γιώργο!» 

«Δεν είναι πολλές οι ώρες. Βλέπεις, μια συνάδελφος προτίμησε να 
αναζητήσει την οικογενειακή ευτυχία. Φαντάσου πως γυρίζεις πίσω στο 
Πανεπιστήμιο. Θα θυμηθούμε και τα παλιά». 

Η Ίρια ένιωσε τα μάγουλά της να φλογίζονται. Δεν ήθελε να θυμηθεί τα 
παλιά, η προοπτική όμως να βρεθεί έστω και για λίγο, έστω και με αυτή την 
ιδιότητα, στη θέση του διδάσκοντα, να νιώσει όπως ίσως αισθανόταν ο 
Παντελής, την κέντρισε. Κι έτσι δέχτηκε.  

Μια κατάσταση έκτακτης ανάγκης, όπως βαρύγδουπα την είχε 
χαρακτηρίσει ο Γιώργος, έμελλε να παγιωθεί. Οι ελάχιστες ώρες τη βδομάδα 
αυξήθηκαν, ώσπου η Ίρια έφτανε να γυρίζει αργά το βράδυ, κατανέμοντας 
τον χρόνο της ανάμεσα στο εργαστήριο κεραμικής και το φροντιστήριο. Ο 
Νικήτας, φορτωμένος με την εκπόνηση μιας μελέτης σχετικά με τη 
δημιουργία μουσειακών χώρων σε ανεκμετάλλευτα πλέον ορυχεία, είχε το 
ίδιο βαρύ πρόγραμμα. Το ότι βλεπόντουσαν λιγότερο, είχε φέρει μια ισορροπία 
στη σχέση τους. Κάθε βράδυ, όποιος έφτανε πρώτος στο σπίτι, περίμενε 
ανυπόμονα τον ήχο του κλειδιού στην πόρτα, τον ήχο που σήμαινε πως η 
υπόλοιπη νύχτα ανήκε μόνο στους δυο τους.  



240                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Αν κάποιος ρωτούσε τον Νικήτα, θα έλεγε πως δεν ήθελε τίποτα 
παραπάνω από τη ζωή του. Οι τύψεις για τις σπάνιες επισκέψεις του στη 
Δάρκο ήταν πλέον ανύπαρκτες. Αν δεν υπήρχε η σκιά της Λυδίας και το 
καρδιοχτύπι σε κάθε τηλεφωνική επικοινωνία με την Αλεξάνδρα, σίγουρα δεν 
θα ζητούσε κάτι περισσότερο. Εντελώς παράλογα ένιωθε την πατρική αγάπη, 
κι ας μην είχε κανένα δεσμό αίματος με την κόρη της Ίριας.  

Μπορεί οι τύψεις του Νικήτα να είχαν αμβλυνθεί, αυτό όμως δεν ίσχυε και 
για την Ίρια, που κατηγορούσε τον εαυτό της για το τελευταίο παράτολμο 
επιχείρημα της Λυδίας. Με το που έκλεισε τα δεκαοκτώ, η κοπέλα αποφάσισε 
να κάνει ένα επικίνδυνο και εξαντλητικό ταξίδι στην Αφρική. Μάταια ο 
Νικήτας προσπαθούσε να την πείσει πως η κόρη της ήταν πλέον ενήλικη και 
διέθετε την απόλυτη ικανότητα να αποφασίζει για τη ζωή της.  
 

Η ανυπόφορη ζέστη του Αυγούστου του 2001 έφερε την ανατροπή. Για 
πάνω από πέντε χρόνια ο Λουκάς Μάργαρης ανέβαλε το ραντεβού του με τον 
θάνατο, μέχρι που ο παρατεταμένος καύσωνας εκείνων των ημερών έκανε 
την κατάστασή του μη αναστρέψιμη. Έμπαινε στο χειρουργείο με μηδαμινές 
ελπίδες. Ο Αναστάσης ήρθε στην Αθήνα μόνος του.  

«Πώς είναι η Αντριάνα;» ρώτησε ο Νικήτας καθώς στεκόντουσαν στον 
διάδρομο του νοσοκομείου. 

«Δεν ξέρει τίποτα. Της είπα πως φεύγω για επαγγελματικές 
υποχρεώσεις…» του απάντησε με απόγνωση ο φίλος του.  

«Έχει πρόβλημα με την εγκυμοσύνη;» τον ρώτησε χαμηλώνοντας τη 
φωνή του. Δεν ήθελε να ακουστεί. Ελάχιστα μέτρα πιο πέρα η Ίρια 
συνομιλούσε με την πεθερά του Αναστάση. 

«Έχει μπει στον έβδομο, ο γιατρός της είπε να προσέχει. Τι να της έλεγα 
τώρα; Αν το μάθει, θα με μισήσει».  

«Η προτεραιότητά σου είναι να προστατέψεις τη γυναίκα σου και το παιδί 
σου. Μην έχεις τύψεις» προσπάθησε να τον παρηγορήσει, αν και πίστευε πως 
ήταν το πλέον ακατάλληλο άτομο για να προφέρει αυτά τα λόγια.  

Πέντε χρόνια τώρα, τις σπάνιες φορές που οι περιστάσεις τούς έφερναν να 
συναντηθούν, φρόντιζε να αποφεύγει το βλέμμα του Λουκά Μάργαρη. Κάθε 
φορά κουνούσε καταφατικά το κεφάλι κι έστελνε ένα καθησυχαστικό 
χαμόγελο στον βασανισμένο άνθρωπο. Δεν είχε ψάξει ποτέ για το τροχαίο και 
την οικογένεια του θύματος. Και τώρα, δεν ήθελε να μπει στο δωμάτιο όπου 
νοσηλευόταν ο Λουκάς. Ήξερε όμως πολύ καλά πως δεν μπορούσε πλέον να 
υπεκφύγει, έπρεπε να αντιμετωπίσει την αναμενόμενη ερώτηση.  



Σιωπηλή πέτρα          241 
_______________________________________________________________________________________________________________________________________________________________________________________________________________ 

 

 

Ο Λουκάς τον κοίταξε ικετευτικά.  
«Πες μου! Τώρα θα πεθάνω. Μπορώ να το μάθω πια, να φύγω ήσυχος».  
Η Ίρια κοίταξε τον άρρωστο χωρίς να καταλαβαίνει για ποιο πράγμα 

ρωτούσε τον Νικήτα, ένιωσε όμως την ένταση στα πρόσωπα των δύο αντρών, 
μια ένταση που φόρτιζε όλο το δωμάτιο.  

«Μη λες ανοησίες, Λουκά!» απάντησε ο Νικήτας. «Θα δεις που κι αυτή τη 
φορά θα τα καταφέρεις. Μην σκοτίζεις τον εαυτό σου με πράγματα που δεν 
πρέπει. Όχι τώρα τουλάχιστον».  

Ένα πικρό χαμόγελο απλώθηκε στο πρόσωπο του Λουκά Μάργαρη. 
«Δεν έψαξες… Γιατί, Νικήτα; Πρέπει να πληρώσουμε, και εγώ και ο 

Αργύρης».  
Ο Νικήτας γέμισε απελπισία γνωρίζοντας πολύ καλά πως η κουβέντα δεν 

θα σταματούσε εκεί. Άκουσε για μια φορά ακόμη τη φωνή του Λουκά να 
επαναλαμβάνει ασθμαίνοντας, με κόπο, την ίδια ιστορία. Σαν να ήταν μόνοι, 
σα να μην είχε καταλάβει πως η Ίρια βρισκόταν μαζί τους. Πέντε χρόνια πριν, 
ο Νικήτας δεν είχε σκεφτεί πως ο πατέρας της είχε πεθάνει σε τροχαίο. Τώρα, 
ήταν αργά για να σταματήσει τον Λουκά, να του πει να πάψει να μιλάει για 
κάτι που θα της θύμιζε τη δική της απώλεια.  

Η Ίρια άφησε τα δάκρυα που συγκρατούσε τόση ώρα να κυλήσουν 
ελεύθερα. Καθώς κρατούσε το χέρι του αδύναμου άντρα, ένιωθε την αγωνία 
της ζωής που έφευγε. Έχοντας εστιάσει στο να του προσφέρει όση παρηγοριά 
μπορούσε, στην αρχή δεν πρόσεξε όσα εξιστορούσε. Της ήταν δύσκολο να 
συγκεντρωθεί, να κατανοήσει. Όταν όμως άκουσε την ημερομηνία, κάτι που ο 
Λουκάς Μάργαρης επανέλαβε ξανά και ξανά, ένιωσε και τη δική της καρδιά 
να χτυπάει ακανόνιστα. Γύρισε και κοίταξε έντρομη τον Νικήτα, εκείνος όμως 
έστεκε στο παράθυρο με γυρισμένη την πλάτη. Δεν μπορούσε να δει το 
πρόσωπό του, δεν μπορούσε να τον ρωτήσει. Και μετά, ο Νικήτας βγήκε 
βιαστικά από το δωμάτιο ψελλίζοντας κάτι ακατανόητο.  

 
Ο υπάλληλος στο αρχείο της εφημερίδας ήταν ιδιαίτερα εξυπηρετικός, 

ειδικά όταν έμαθε ότι ο κύριος Κώστογλου ζούσε στο Μόναχο, όπου 
εργαζόταν χρόνια και ο δικός του αδελφός. Δεν άργησε να βρει αυτό που 
ζητούσε. Στο φύλλο της ενάτης Μαΐου η είδηση καταλάμβανε κάποιες αράδες. 

«Κι άλλο θύμα ασυνείδητου οδηγού. Βρέθηκε τα ξημερώματα της ογδόης Μαΐου 
από διερχόμενο οδηγό ταξί, το πτώμα ανδρός ηλικίας τριανταπέντε ετών. Το 
τροχαίο εικάζεται ότι συνέβη καθώς ο άτυχος άνδρας στεκόταν στο ύψος που η οδός 
Ύδρας συναντάει την Πειραιώς. Το θύμα παρασύρθηκε από διερχόμενο τροχοφόρο 



242                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

και εγκαταλείφθηκε αβοήθητο. Ο θάνατος υπήρξε ακαριαίος, όπως μας πληροφορεί 
το πόρισμα του ιατροδικαστή. Τα στοιχεία του άνδρα έγιναν γνωστά. Πρόκειται για 
τον Στυλιανό Φλεριανό, κάτοικο Σύρου, έγγαμο και πατέρα δύο παιδιών». 

Ο Νικήτας πέρασε τα χέρια στα μαλλιά του κοιτάζοντας την οθόνη του 
υπολογιστή σαν χαμένος. Τι θα έλεγε στην Ίρια; Πως όλα αυτά ήταν οι 
φαντασιώσεις ενός ετοιμοθάνατου; Ακόμη κι αν έβγαζε τρελό τον Λουκά 
Μάργαρη, η σχέση τους είχε ήδη κλονιστεί.  



Σιωπηλή πέτρα          243 
_______________________________________________________________________________________________________________________________________________________________________________________________________________ 

 

 

ΤΡΙΑΝΤΑ ΕΞΙ 

Μέσα Οκτωβρίου 2001, Αθήνα 
 
Καθώς ο ήλιος έδυε, ένα παράξενο πορτοκαλί χρώμα έλουζε την Αρχαία 

Αγορά. Η Λυδία δεν μπόρεσε να αντισταθεί στον πειρασμό. Το χέρι της 
ψηλάφισε και ρύθμισε αυτόματα τη φωτογραφική της μηχανή για να 
απαθανατίσει το θέαμα, πρωτόγνωρο σχεδόν μετά δεκαπέντε μήνες σπουδής 
στη δυστυχία και τον πόνο. Η συμμετοχή της στην αποστολή της Umanità per 
l’ Africa, η καταγραφή της απελπισίας και της ανέχειας των βασανισμένων, 
σκελετωμένων μορφών την είχαν αλλάξει, την είχαν ατσαλώσει. Τώρα πια η 
μέρα που είχε αποχαιρετήσει τον Τζουζέπε με την ευχή να βρει κάποια άλλη 
που να ταιριάζει στη δική του ευαισθησία και καλοσύνη, της φαινόταν πολύ 
μακρινή. Όσο για τα ήσυχα κανάλια της Βενετίας και την παιδιάστικη ζωή, 
αυτά αποτελούσαν αναμνήσεις κάποιας άλλης συνείδησης. Κανένας δεν θα 
αναγνώριζε πάνω της την κούκλα του σαλονιού, το κοριτσάκι του Πέπε και 
της Αλεξάνδρας.  

Τα γράμματα της Αλεξάνδρας την έβρισκαν καθυστερημένα σε περιοχές 
που τα ταξιδιωτικά γραφεία είχαν από καιρό κατατάξει σε τόπους 
απαγορευμένους, προορισμούς επικίνδυνους. Έτσι μάθαινε, θέλοντας και μη, 
τα νέα της Ίριας, που για μία ακόμη φορά είχε επιλέξει τον δρόμο της φυγής 
και την απομόνωση. Προσπαθούσε να καταλάβει τις πράξεις της μητέρας της 
διαβάζοντας ξανά και ξανά εκείνο το παλιό ημερολόγιο, όμως δεν είχε 
καταφέρει ακόμη να τη συγχωρήσει.  

Από κάπου μακριά ακούστηκε ο ήχος μιας καμπάνας. Η Λυδία κοίταξε το 
ρολόι της και συμβουλεύτηκε τον χάρτη της Αθήνας. Η ημιυπόγεια γκαλερί 
Χρύσανθις βρισκόταν σε απόσταση τριών τετραγώνων από την Αγορά. Της την 
είχαν συστήσει, όταν είχε κάνει τη σκέψη να εκθέσει τις φωτογραφίες που 
είχε τραβήξει στην Αφρική και που ένα μέρος τους περιεχόταν στο μεγάλο 
ντοσιέ που είχε μαζί της.  

Η αφίσα στην είσοδο ανακοίνωνε το θέμα της τρέχουσας έκθεσης με 
μεγάλα άσπρα και μπλε γοτθικά γράμματα. «Εικόνες του Αιγαίου», διάβασε. 
Κατεβαίνοντας τα τελευταία σκαλιά, τα μάτια της διέτρεξαν την αχανή 
παραλληλόγραμμη αίθουσα. Χωρίς να μπορεί να διευκρινίσει τον λόγο, οι 
ασπρόμαυρες φωτογραφίες μαγνήτισαν το βλέμμα της, την έκαναν να ξεχάσει 
τη δική της δουλειά και να μπερδευτεί ανάμεσα στους επισκέπτες. 



244                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Σε παλιούς φίλους και σε ό,τι έχει χαθεί. Φρύνη» ήταν η αφιέρωση κάτω από 
τον τίτλο της έκθεσης. Αν το όνομα δεν της θύμισε το παραμικρό, κάποιες 
φωτογραφίες την έκαναν να γυρίσει και να κοιτάξει ξανά. Ένας μεσήλικας με 
το μαντήλι δεμένο στο κεφάλι πόζαρε αμήχανα. Μια κοντή μαυροφορεμένη 
γυναίκα μπροστά σε ένα δίπατο σπίτι ανάμεσα στις φορτωμένες 
μπουκαμβίλιες. Στο μεγάλο τραπέζι ένα πλήθος διασκεδάζει, κάποια γιορτή. 
Μια πιο κοντινή φωτογραφία, δύο άντρες σκυμμένοι πάνω από έναν πάγκο, 
μελετούν μια στοίβα χαρτιά αδιαφορώντας για τον φακό που τους σημαδεύει. 
Δύο ακόμη αντρικά πρόσωπα γεμάτα ένταση ανάμεσα σε μια μεγάλη φωτιά. 
Μια ελκυστική νέα γυναίκα ντυμένη με αραχνοΰφαντα ρούχα.  

Η Λυδία πλησίασε το πρόσωπό της στην τελευταία φωτογραφία και τότε 
αναγνώρισε την Ίρια. Κυριευμένη από ένα πρωτόγνωρο συναίσθημα κοίταξε 
πάλι τις φωτογραφίες, που αποτελούσαν μια ενότητα. Δεν είχε δει ποτέ της 
κανένα από τα υπόλοιπα πρόσωπα. Κι όμως, τους γνώριζε όλους. Τα δάχτυλά 
της διέτρεξαν τα περιγράμματα, σαν να ακουμπούσαν ξανά τις σελίδες του 
ημερολογίου. Επιτέλους, εκείνες οι λέξεις που την κατάτρεχαν είχαν 
αποκτήσει εικόνα και ζωή.  

Ξαφνικά ένιωσε ότι κάποιος την παρατηρούσε. Στράφηκε αργά και είδε 
μια γυναίκα ντυμένη με ένα μακρύ μαύρο καφτάνι με μόνο στολίδι ένα 
περίτεχνο κόσμημα αιγυπτιακής νοοτροπίας στον λαιμό. Υπολόγισε πως είχε 
περάσει προ πολλού τα πενήντα, το βλέμμα της όμως διατηρούσε τη 
σκανδαλώδη ανεμελιά της εφηβείας. Τα μάτια τους συναντήθηκαν και το 
πρόσωπο της άγνωστης σαν εύπλαστο υλικό άλλαξε όψη. Τα φρύδια της 
ανασηκώθηκαν ερωτηματικά, τα μάτια σκοτείνιασαν σκεφτικά. Προτού η 
Λυδία κάνει τον συνειρμό ανάμεσα στις φωτογραφίες και το όνομα που λίγο 
πριν δεν της είχε θυμίσει το παραμικρό, η γυναίκα βρισκόταν δίπλα της. 

Η Φρύνη έριξε μια φευγαλέα ματιά στη φωτογραφική μηχανή και το 
χοντρό ντοσιέ που η κοπέλα έσφιγγε ακόμη στην αγκαλιά της. Το βλέμμα της 
εστίασε στα μάτια που της έμοιαζαν οικεία. Μόνο μια φορά είχε δει ξανά αυτό 
το χρώμα, το βαθύ μπλε της θάλασσας του Αιγαίου. Κοίταξε το πρόσωπο του 
άντρα στη φωτογραφία και μετά ξανά την κοπέλα.  

«Φρύνη;» ρώτησε εκείνη διστακτικά.  
Η φωτογράφος ένευσε καταφατικά. Κάτι ήθελε να τη ρωτήσει. Δεν ήταν 

δυνατόν… Ο κάθε άνθρωπος έχει κάποιον που του μοιάζει σε αυτόν τον κόσμο, 
γιατί όχι και εκείνος; 

Η κοπέλα έτεινε σοβαρά το χέρι και της συστήθηκε. 



Σιωπηλή πέτρα          245 
_______________________________________________________________________________________________________________________________________________________________________________________________________________ 

 

 

«Είμαι η Λυδία Φλεριανού». Η δροσερή νεανική φωνή, γεμάτη από τους 
τόνους της Ιταλίας, μάκραινε τους οδοντικούς ήχους, γέμιζε τα φωνήεντα. 

«Τι περίεργο! Κάποτε γνώριζα κάποια με το ίδιο επίθετο…»  
«Είμαι η κόρη της» της απάντησε με ένα ζεστό χαμόγελο. 
Μα η Ίρια δεν είχε παιδί, δεν είχε παντρευτεί ποτέ, έτσι ήξερε η Φρύνη. Η 

κοπέλα μπροστά της έμοιαζε τόσο με εκείνον, ήταν αδύνατον. Οι νεκροί δεν 
γυρίζουν ποτέ πίσω, δεν μπορεί να φαντασιωνόταν στα πενήντα πέντε της 
χρόνια. Όμως, το κορίτσι τής μιλούσε, το κορίτσι είχε σάρκα και οστά και της 
έλεγε πως ήταν η κόρη της Ίριας και του Παντελή και είχε γεννηθεί σε μια 
κλινική της Βενετίας τον Μάιο του 1982.  



246                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΤΟ ΜΕΡΟΣ 

 

ΤΡΙΑΝΤΑ ΕΠΤΑ 

Ιανουάριος 2002, Δάρκος 
 
Ο Νικήτας Κώστογλου είχε μάθει να περιμένει τις βασανιστικές αϋπνίες 

σαν έναν αναπόφευκτο επισκέπτη. Οι λευκές του νύχτες γινόντουσαν όλο και 
πιο συχνές. Ο χειμώνας έκανε το βλέμμα του πιο συννεφιασμένο και φόρτωνε 
κι άλλη μαυρίλα την ψυχή του.  

Πέρασε το χέρι του στους κροτάφους, μισόκλεισε τα μάτια και γύρισε σε 
ένα παρελθόν αρκετά μακρινό, ξανάγινε παιδί στην τελευταία τάξη του 
δημοτικού, τότε που, χωρίς να γνωρίζει ακριβώς την έννοια της γεωλογίας 
και το τι κάνει ένας γεωλόγος, ζητούσε επίμονα το βιβλίο. “Πού θα βρω ένα 
βιβλίο που να γράφει για τις πέτρες;” είχε ρωτήσει τον δάσκαλο. Εκείνος τον 
είχε κοιτάξει με μια υποψία έκπληξης. “Θα στο παραγγείλω εγώ το βιβλίο από 
την Αθήνα”, του είχε χαμογελάσει τελικά. “Να μου πείτε πόσο κάνει να τα 
μαζέψω τα λεφτά”. Όταν το πολυπόθητο βιβλίο έφτασε, ο δάσκαλος δεν 
αναρωτήθηκε τίποτα παραπάνω. Ο Νικήτας είχε δουλέψει σκληρά όλο εκείνο 
το καλοκαίρι. Μόνο ο ίδιος γνώριζε τι του είχε κοστίσει αυτό που για χρόνια 
φύλαγε με θρησκευτική ευλάβεια κάτω από το μαξιλάρι του. Και μετά άρχισε 
να πηγαίνει όλο και πιο συχνά στο ορυχείο. Οι περισσότερες στοές είχαν 
κλείσει από την προηγούμενη δεκαετία. Αυτό δεν εμπόδιζε τον δωδεκάχρονο 
τότε Νικήτα να αψηφάει τους κινδύνους και να μπαινοβγαίνει σε δαιδαλώδη 
στενά κάτω από δοκάρια που το παραμικρό άγγιγμα στεφάνωνε πυκνά 
σύννεφα σκόνης το κεφάλι του. Κι ύστερα, φθάνοντας στην καρδιά του 
ορυχείου, του άρεσε να ξαπλώνει στο υγρό χώμα και να φωτίζει με τον φακό 
του τα λεηλατημένα πλευρά. Τα ξεχασμένα πετρώματα έστελναν πολύχρωμες 
αντανακλάσεις στα αχόρταγα μάτια του. Τα σφάλιζε τότε και πλησίαζε τη 
σιωπηλή πέτρα. Προσπαθούσε να την ακούσει, τη μύριζε, την άγγιζε, 
ακουμπούσε διστακτικά τη γλώσσα του πάνω της νιώθοντας τη στυφάδα της.  

Κι έπειτα τον τύλιξε μια άλλη ανάμνηση, γυρίζοντάς τον πίσω στο 
καλοκαίρι που θα έκλεινε τα δεκαοκτώ. “Αλλοπαρμένε! Πάλι θα τρέχεις και 
θα χάνεσαι στους γκρεμούς;” Η φωνή της μητέρας του έφτασε ξανά στα αυτιά 



Σιωπηλή πέτρα          247 
_______________________________________________________________________________________________________________________________________________________________________________________________________________ 

 

 

του. Μα αυτός δεν μαζευόταν. Κάθε βράδυ ο ύπνος έφερνε μαζί του όνειρα 
εξαντλητικά και παράξενα. Το σώμα του τεντωνόταν προσπαθώντας να 
αγγίξει τον απέναντι τοίχο, να βγει από την ξώθυρα και να καλπάσει σαν ένα 
αφρισμένο άλογο. Το μυαλό του, χαλασμένη βελόνα, είχε κολλήσει στην Ίρια. 
Όταν την είχε πρωτοδεί, νόμιζε πως ήταν οπτασία. Ντυμένη με άσπρο φαρδύ 
παντελόνι κι άσπρο πουκάμισο, ηλιοκαμένη, τα καστανόχρυσα μαλλιά 
πιασμένα αλογοουρά, κατέβηκε από το τζιπ και προχώρησε στο δύσβατο 
μονοπάτι. Την είχε ακολουθήσει αθόρυβα. Ήξερε τα μέρη, ο τόπος του ήταν, 
τα γνώριζε σαν τις χαραγματιές στην παλάμη του. Στη διχάλα του δρόμου 
εκείνη είχε σταθεί αναποφάσιστη και μετά έβγαλε έναν φθαρμένο χάρτη από 
την τσέπη της. Κι αυτός είχε προφτάσει κι είχε βρεθεί σχεδόν πίσω από την 
πλάτη της. “Άμα θέλεις κάτι, με ρωτάς” της είχε πει. Εκείνη σχεδόν 
αναπήδησε. Όταν συνειδητοποίησε ποιον είχε μπροστά της, ένα χαμόγελο 
έπαιξε στο πρόσωπό της. “Έτσι τρομάζεις τον κόσμο εσύ;” “Συγγνώμη” της 
είχε απολογηθεί κατακόκκινος σαν το παντζάρι. Εκείνη τον κοιτούσε 
συλλογισμένη ώσπου τον ρώτησε: “Ξέρεις την είσοδο της Λάμιας;” “Δεν κάνει 
να μπεις στη Λάμια” της απάντησε κοιτώντας την θαρρετά στα μάτια που το 
χρώμα τους τού θύμιζε τον αχάτη. “Μπα! Και ποιος το λέει αυτό;” τον 
κορόιδεψε. “Οι μεγάλοι” της απάντησε κι αμέσως το μετάνιωσε. Δεν ήθελε να 
τον περάσει για μωρό. Μα εκείνη γέλασε και το γέλιο της πολλαπλασιάστηκε 
αντανακλώντας στους όγκους της πέτρας κι ο Νικήτας ένιωσε τα μάγουλά του 
να φλογίζονται ξανά. “Λοιπόν; Θα μου δείξεις;” τον ρώτησε και τον έπιασε 
από το χέρι. Η ζεστή της σάρκα έκανε την καρδιά του να χτυπήσει ακανόνιστα. 
Σαν να είχε γίνει χείμαρρος, το αίμα κυλούσε ορμητικά μέσα στο σώμα του 
αψηφώντας τα πάντα. Δέκα λεπτά αργότερα κοίταζαν το άνοιγμα στους 
βράχους. “Από εδώ είναι πιο γρήγορα. Τι ψάχνεις;” τη ρώτησε. “Με ενδιαφέρει 
το ορυχείο. Πού ξέρεις! Μπορεί να θέλω και να το αγοράσω” του είπε 
μισοαστεία μισοσοβαρά. Σε άλλη περίπτωση, θα έβαζε τα γέλια. Ποιος θα 
μπορούσε να ενδιαφέρεται για το παλιό ορυχείο; Ο πατέρας του επί χρόνια 
μιλούσε ειρωνικά για όλους εκείνους που μόνο στα χαρτιά ήταν ιδιοκτήτες, 
ενώ κατά βάθος δεν αποτελούσαν παρά την πλέμπα. Μα τον Νικήτα δεν τον 
απασχολούσαν όλα αυτά. Τον ενδιέφερε μόνο η πέτρα. Μέχρι εκείνη την 
ημέρα που γνώρισε την Ίρια κι από το ίδιο βράδυ στοίχειωσε τα όνειρά του. 
Εκείνο το βράδυ που στον ύπνο του την είδε να έχει γίνει ένα με τον κυρτό 
θόλο του ορυχείου και να τον κοιτάζει ακίνητη με πέτρινα άκρα, κι αυτός να 
σκαρφαλώνει για να χαϊδέψει τη στιλπνή επιφάνειά τους. Το επόμενο πρωί 



248                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

είχε ξυπνήσει λουσμένος στον ιδρώτα νιώθοντας ένα αφόρητο κάψιμο 
χαμηλά στην κοιλιά του. 

Τότε μίλησε στον Αναστάση για το όνειρο, χωρίς να του αναφέρει την 
κοπέλα. “Έχεις δει γυναίκα γυμνή; Αληθινή γυναίκα”, του χαμογέλασε 
πονηρά ο φίλος του. Ο Νικήτας κούνησε τους ώμους αποφεύγοντας να 
απαντήσει. “Έλα μαζί μου” του είπε ο άλλος τραβώντας τον σχεδόν από το 
μανίκι. Εκεί που ο χωματόδρομος έστριβε απότομα και κατηφόριζε 
παράλληλα με τα αμπέλια, έμενε η Κούλαινα, η χήρα. Ο Αναστάσης σήκωσε το 
κοτετσόσυρμα και σκυφτός, πέρασε από την άλλη. “Άντε ρε! Φοβάσαι;” τον 
κορόιδεψε. Ο Νικήτας πείσμωσε και τον ακολούθησε. Όχι και να τον έλεγε 
φοβητσιάρη! Σιγά τα αβγά! Αυτός δεν έδινε σημασία στα λόγια που γέμιζαν το 
νησί, πως η γυναίκα δεν ήταν στα καλά της. Πέρασαν κάτι στραπατσαρισμένα 
κασόνια και το σωρό με τα ξύλα. Στα αριστερά τους έβλεπαν τώρα το 
χαμόσπιτο της Κούλαινας και κολλητά σχεδόν, το πέτρινο χτίσμα που 
χρησίμευε για τουαλέτα. Ο Αναστάσης κοίταξε τον ήλιο. “Κάτσε εδώ και 
περίμενε” του ψιθύρισε. Ούτε κατάλαβε ο Νικήτας πόση ώρα ήταν αυτό το 
περίμενε, κρυμμένοι και οι δυο, μούσκεμα στον ιδρώτα. Κανείς τους δεν 
μιλούσε. Ο Αναστάσης είχε μισοκλείσει τα μάτια, σαν τον κυνηγό που 
καραδοκούσε το θήραμα. Ο θόρυβος τους έκανε να αναπηδήσουν. Η Κούλαινα 
ερχόταν προς τη μεριά τους κρατώντας στην αγκαλιά μιαν άσπρη πετσέτα, 
που έκανε αντίθεση με τη σκούρα επιδερμίδα της και τα μαύρα ασουλούπωτα 
ρούχα της. “Πέσε κάτω” σφύριξε ο Αναστάσης. Και μετά: “Πάμε τώρα! 
Αθόρυβα”. Σχεδόν έρποντας, πλησίασαν το κτίσμα που από κοντά έμοιαζε με 
προϊστορικό απολίθωμα. Σε δυο τρία σημεία οι πέτρες ήταν τόσο ακατάστατα 
κτισμένες που άφηναν χώρο για ένα αδιάκριτο μάτι. Στην περίπτωσή τους, για 
δύο ζευγάρια αδιάκριτα εφηβικά μάτια. Ο Νικήτας ένιωσε τη μυρωδιά της 
νοτισμένης γης στα ρουθούνια του και τεντώθηκε για να φτάσει την τρύπα 
που του επέτρεπε να εποπτεύσει το αυτοσχέδιο λουτρό της Κούλαινας. Οι 
γκριζοπράσινες κόρες των ματιών του διαστάλθηκαν προσπαθώντας να 
αφομοιώσουν την ιεροτελεστία που βρισκόταν σε εξέλιξη μπροστά του. Η 
Κούλαινα, ανύποπτη, ξεδίπλωνε τη γύμνια της, κι αυτός ένιωθε τα μάγουλά 
του να τον καίνε, όχι από τον ήλιο που αλύπητα τον βασάνιζε, παρά από το 
πρωτόγνωρο θέαμα που αντίκριζε. Στράφηκε κατά τον Αναστάση που με τα 
μάτια σφαλιστά είχε γίνει ένα με τις πέτρες, ενώ μια έκφραση ευδαιμονίας 
είχε απλωθεί στο πρόσωπό του. Ένας αναστεναγμός ξέφυγε από τα χείλη του 
καθώς με το ένα του χέρι ήταν σαν να στήριζε τον τραχύ τοίχο μην πέσει, ενώ 
το άλλο είχε χαθεί βαθιά μέσα στο παντελόνι του. Ο Νικήτας ένιωσε κάτι σαν 



Σιωπηλή πέτρα          249 
_______________________________________________________________________________________________________________________________________________________________________________________________________________ 

 

 

λιγοθυμιά κι έχασε την ισορροπία του. Με τον ιδρώτα να τρέχει ποτάμι από 
τις μασχάλες του και να κυλά μέχρι τις άκρες των ποδιών του, έβαλε φτερά κι 
άρχισε να τρέχει, μέχρι που βρέθηκε πίσω από μια μοναχική ελιά που ο 
γέρικος κορμός της έφτανε να κρύψει δύο σαν κι αυτόν. Από μακριά άκουσε 
τη φωνή της Κούλαινας. “Βρομόπαιδο! Άμα σε ξαναειδώ μπροστά μου, με τις 
πέτρες θα σε πάρω”. Είδε τον Αναστάση να έχει βάλει τα μακριά κανιά του 
στην πλάτη και να ροβολάει σαν το κατσίκι πέρα δώθε μέχρι που τον άκουσε 
λαχανιασμένο να περνάει δίπλα του. Άπλωσε το χέρι και τον τράβηξε. 
“Ωραίος φίλος είσαι, ρε” του είπε ο άλλος ξέπνοος. “Μου χάλασες και την 
κρυψώνα! Τώρα άντε να ξαναπατήσω εγώ στης Κούλαινας”. “Δεν ήταν 
σωστό” μουρμούρισε ο Νικήτας σαν να διαμαρτυρόταν. “Αφού ήτανε ολότελα 
γδυτή”. “Κι έχεις δει εσύ να πλένονται με τα ρούχα τους; Τι θέλω και σε 
παίρνω μαζί μου; Δεν πα να παίξεις με τα κορίτσια;” Ο Νικήτας είχε σκύψει το 
κεφάλι ντροπιασμένος. Δεν ήταν παιδί να του λέει έτσι ο άλλος. Ήτανε…, τι 
ήτανε αλήθεια; Κάτι άλλαζε βαθιά μέσα του, κάτι άλλαζε που δεν το 
καταλάβαινε. Κλώτσησε με μανία μια πέτρα δίπλα του και μετά έβαλε τα 
χέρια στις τσέπες κι απομακρύνθηκε αργά, σκυφτός σαν γέρος. Ούτε κι έδωσε 
σημασία στον Αναστάση, που του φώναζε να γυρίσει πίσω. Πήγε και κάθισε 
στο ύψωμα. Αποστρέφοντας το βλέμμα από τον τόπο των ανασκαφών, 
κοίταξε πέρα μακριά τη θάλασσα. Ο ήλιος στραφτάλιζε επάνω της εκεί που το 
νερό άλλαζε χίλια χρώματα ξεκινώντας από το ανοιχτό πράσινο για να γίνει, 
μακριά στο τέρμα του ορίζοντα, ένα βαθύ μπλε, τόσο σκοτεινό όσο σκοτεινά 
τα έβλεπε όλα ο ίδιος. Τι είχε αλλάξει και δεν απολάμβανε τη χαρά της 
σχόλης, την ξενοιασιά της εφηβείας; Γιατί ήταν όλα τόσο μπερδεμένα; Η 
εικόνα της Κούλαινας ξαναγύρισε μπροστά του. Είδε τον χείμαρρο του νερού 
όπως έπεφτε από τον κουβά στα κατάμαυρα μαλλιά της, σκάλωνε στα στήθια 
της που ξεχώριζαν αυθάδικα μεστά, κι έπειτα κυλούσε στην ελαφρά 
φουσκωμένη κοιλιά της για να χαθεί στο χώρισμα ανάμεσα στα σκέλια.  

Είκοσι χρόνια μετά, ο Νικήτας Κώστογλου δεν μπορούσε παρά να 
χαμογελάσει στην ανάμνηση του ξυπνήματος της σεξουαλικής συνείδησης. 
Φόβος, ημιμάθεια, ντροπή, να πώς γινόσουν άντρας σε ένα ασφυκτικό 
περιβάλλον τότε. Κι όμως, αν μπορούσε, θα ήθελε να γυρίσει τον χρόνο πίσω, 
να τα ζήσει όλα από την αρχή. Αν ήξερε τότε, αν είχε τη δύναμη να πράξει 
διαφορετικά…  

Κοίταξε το ρολόι του. Τέσσερις η ώρα. Έκλεισε τα μάτια σε μια ύστατη 
προσπάθεια να αποκοιμηθεί έναν ύπνο χωρίς όνειρα, χωρίς συνείδηση. 

 



250                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Την ίδια ώρα ο μικρότερος γιος της οικογένειας Κώστογλου κοιτούσε το 
είδωλό του στον καθρέφτη του μπάνιου με όλη την αυθάδεια που του χάριζαν 
τα είκοσι ένα του χρόνια. Με την άκρη της πετσέτας του, ο Λαέρτης σκούπισε 
τη θολούρα από τον αχνό του ζεστού νερού και επιθεώρησε ικανοποιημένος 
το σώμα του, που στα μέσα του χειμώνα διατηρούσε το μαύρισμα του 
καλοκαιριού Τα σκουροκάστανα μάτια του έμοιαζαν να κοροϊδεύουν την 
αταξία γύρω του. Ίσιωσε τα καστανά του μαλλιά, τα τράβηξε προς τα πίσω και 
τα έδεσε αλογοουρά.  

«Ούτε μία στο εκατομμύριο» μουρμούρισε, σε πείσμα όλων εκείνων που 
τον παρακινούσαν να τα κόψει επιτέλους.  

Βγήκε από το μπάνιο κλείνοντας μαλακά την πόρτα πίσω του κι έριξε μια 
κλεφτή ματιά στην κρεβατοκάμαρα. Η Ιρένα κοιμόταν ακόμα. Τι μπελάς! 
σκέφτηκε. Η Γερμανιδούλα, που είχε γνωρίσει το καλοκαίρι, είχε επιστρέψει 
αναπάντεχα πριν δεκαπέντε μέρες στο νησί για να γιορτάσουν τα 
Χριστούγεννα μαζί. Έτσι τουλάχιστον του είχε πει. Μόνο που είχε υπ’ όψη της 
να παρατείνει επ’ αόριστον την εορταστική περίοδο. Εντάξει, καλά περνάγανε, 
τίποτα παραπάνω όμως. Άσε που ποτέ δεν μπορούσες να ξέρεις τι 
στριφογυρίζει στο γυναικείο μυαλουδάκι. Δεν ήταν λίγοι οι φίλοι του που την 
είχαν πατήσει χωρίς να το καταλάβουν. Ο Στέλιος που ήτανε μαζί στον στρατό 
ας πούμε, είχε έρθει η δικιά του για δυο μέρες και μετά από ένα δίμηνο, του 
έστειλε τελεσίγραφο πως ήταν έγκυος. Κι αυτός ο ηλίθιος πήγε και 
παντρεύτηκε. Τώρα σε κάθε γράμμα του δεν έχανε ευκαιρία να εσωκλείσει και 
από μια καινούρια φωτογραφία του μωρού.  

Η Ιρένα αναδεύτηκε στον ύπνο της και κάτι μουρμούρισε στη γλώσσα των 
Τευτόνων. Ο Λαέρτηςφόρεσε βιαστικά το χοντρό πουλόβερ που είχε αγοράσει 
από την Ουαλία και βγήκε έξω στο χειμωνιάτικο ξημέρωμα. Το κοκκινωπό 
χρώμα που η νύχτα είχε φέρει μαζί της, παρέμενε αναλλοίωτο στον ουρανό 
όπου αχνόφεγγε ένα στρεβλό φεγγάρι. 

Μπήκε στο τζιπ κι άνοιξε το παράθυρο αψηφώντας το διαπεραστικό κρύο. 
Ακόμα κι ο ίδιος απορούσε με τον εαυτό του. Τρεις ώρες είχε κοιμηθεί μονάχα, 
κι όμως ένιωθε ξεκούραστος κι έτοιμος για την αγαπημένη του διαδρομή. 
Έτσι κι αλλιώς, η περιοχή των ορυχείων στην άλλη πλευρά του νησιού τον 
τραβούσε από παιδί. Όχι βέβαια όπως τον αδελφό του, που τα έβλεπε όλα 
κάτω από το πρίσμα της δουλειάς του. Ο Νικήτας εξάλλου ήταν πάντα το 
μυαλό, ενώ αυτός ο μποέμ της οικογένειας. Η Μάρω δεν είχε χωνέψει ούτε τις 
σπουδές του, ούτε τη ζωή που έκανε. Μάλλον σε ντροπή το είχε που ο Λαέρτης 
άνοιξε το καφέ μπαρ στο λιμάνι. Το ότι αυτός ήταν ο λόγος που τον είχε 



Σιωπηλή πέτρα          251 
_______________________________________________________________________________________________________________________________________________________________________________________________________________ 

 

 

κοντά της από το να βρίσκεται στην Αθήνα ή σε κάποιο άλλο μεγαλύτερο νησί 
την έκανε βέβαια να μη σχολιάζει πια. Καμιά φορά τη λυπόταν, που γινόταν ο 
μόνιμος αποδέκτης της γκρίνιας του πατέρα του. Ο γέρος είχε φρικάρει όταν 
του παρουσίασε την Ιρένα, φάντη μπαστούνι στο γιορτινό τραπέζι. Η μάνα του 
αντίθετα, με την ελπίδα πως έστω κι έτσι, υπήρχε η πιθανότητα να δει κανένα 
εγγόνι, περιοριζόταν απλά στο να χαμογελάει στωικά. Δεν κοιτάζανε 
καλύτερα που ο μεγάλος τους γιος κόντευε να γίνει κοσμοκαλόγερος. Δεν 
μπορούσε να καταλάβει τη ζωή του Νικήτα. Ήξερε πως εκείνος αγαπούσε το 
νησί για εντελώς διαφορετικούς λόγους. Όσο περίεργο του είχε φανεί το 
μακρύ διάστημα της απουσίας του, άλλο τόσο παραξενεύτηκε όταν ο αδελφός 
του παράτησε την έδρα στο Μόναχο για να γυρίσει στην Ελλάδα.  

Σκέφτηκε το παρατημένο ορυχείο, τόπο αλλοτινών μεγαλείων, που 
αποτελούσε πια κλαυσίγελο. Ράγες, βαγόνια, παλιά μηχανοστάσια και σωροί 
μεταλλεύματος που υπόμεναν την οδύνη του χρόνου, όλα ξεχασμένα από 
θεούς κι ανθρώπους. Κι ο αδελφός του, σαν άλλος Δον Κιχώτης, περιέφερε το 
άλογό του στα χαλάσματα, νομίζοντας πως θα γυρίσει τον χρόνο πίσω. Ακόμα 
πίστευε πως με τον δικό του τρόπο θα έκανε τους αρμόδιους να ξεθάψουν το 
αρχειοθετημένο στα παλιά τους τα παπούτσια οικονομικό κεφάλαιο του 
τόπου. Ζήσε Μάη μου να φας τριφύλλι, έλεγε ο Λαέρτης.  

Η γράνα του ταλαιπωρημένου από τις συνεχείς βροχοπτώσεις δρόμου 
έκανε το τζιπ να αναπηδήσει. Ο Λαέρτης έστρεψε όλη του την προσοχή στο 
τιμόνι και το σαρακοφαγωμένο οδόστρωμα. Τα απότομα βράχια της 
Ξεδοντιάρας, στη βορειοδυτική πλευρά της Δάρκου, έμοιαζαν να έχουν 
λειανθεί από τον επίμονο αέρα.  

Συνέχισε την πορεία του έχοντας στον νου του το παλιό πέτρινο κτίσμα 
που σε πείσμα των καιρών έστεκε ακλόνητο δυο στροφές μετά. Ήξερε πως 
ήταν ακατοίκητο πια. Θυμόταν ακόμα την παράξενη γυναίκα που ζούσε εκεί 
απομονωμένη στη μέση του πουθενά. Κανείς στη Χώρα δεν μιλούσε για 
αυτήν. Αν ερχόταν η κουβέντα την ονόμαζαν απλά η Γυναίκα. Για ένα ήταν 
σίγουρος. Ο αδερφός του τη γνώριζε πολύ καλά, αν και ποτέ δεν είχε αναφέρει 
το παραμικρό. Κάτι περίεργο είχε συμβεί στο παρελθόν. Ποτέ δεν μίλησαν 
σχετικά, ήταν όμως πολλά τα πράγματα για τα οποία δεν είχαν μιλήσει ποτέ.  

Στην απότομη στροφή, το σπίτι τού φάνηκε μικρότερο, συρρικνωμένο, σαν 
να πλανιόταν κάτι διαφορετικό ολόγυρα και να το τύλιγε. Έσβησε τη μηχανή 
κι έμεινε αναποφάσιστος με το αριστερό του χέρι να πιέζει την πόρτα του τζιπ. 
Τη μισάνοιξε, σαν όμως κάτι να του άλλαξε γνώμη την έκλεισε πάλι, έβαλε 
μπρος, πήρε στροφή, και χάθηκε στον δρόμο του ορυχείου. 



252                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ο θόρυβος έκανε τη Λυδία να περάσει σε κλάσματα δευτερολέπτου από 
τη λήθη του ύπνου στην απόλυτη εγρήγορση. Άρπαξε τα κιάλια και στο 
παγωμένο ξημέρωμα ξεχώρισε το τζιπ που ανηφόριζε το σημείο όπου οι 
πέτρινοι όγκοι θύμιζαν μαύρα ορθάνοιχτα στόματα σμιλεμένα σε ωχρό 
πρόσωπο. Παρατηρώντας προσεκτικά το τοπίο στο αχνό φως της καινούριας 
μέρας, διαπίστωσε ότι κυριαρχούσαν η ερήμωση και η εγκατάλειψη. Άγονος 
τόπος, τραχιά γη. Στα δεξιά διέκρινε τα πέτρινα εγκαταλειμμένα κτίσματα 
των ορυχείων, εκεί που ο χρόνος είχε αφήσει ανεξίτηλα τα σημάδια του. Οι 
παλιές εγκαταστάσεις έχασκαν περιμένοντας το συμπονετικό χέρι που θα τις 
στοίβαζε σε κάποια μάντρα παλιοσίδερων. 

Με τον αέρα να λυσσομανάει ξαφνικά, μπήκε ξανά στο σπίτι έχοντας 
επιτέλους τη δυνατότητα να το παρατηρήσει με την ησυχία της. Ένα 
σκονισμένο ηλιοβασίλεμα καδραρισμένο στον τοίχο τής θύμισε τη συνάντηση 
με τη Φρύνη. Οι φωτογραφίες σε εκείνη την έκθεση, τα πρόσωπα που είχαν 
υλοποιηθεί μπροστά της από το πουθενά, ο χρόνος που είχε περάσει, ο πόνος 
των άλλων που ενώθηκε με τον δικό της έκαναν την πέτρινη καρδιά της να 
ματώνει στο σημείο που η πληγή παρέμενε ανοιχτή. 

Τα μάτια της ταξίδεψαν στο μακρύ τραπέζι, ώσπου στάθηκαν πάνω στα 
δίδυμα κεραμικά βάζα, που έμοιαζαν μουσειακά αντίγραφα, κι από κει στον 
άνετο καναπέ με τα ξεθωριασμένα γεμάτα σκόνη μαξιλάρια του. Πλησίασε κι 
άνοιξε το παράθυρο, ξεκούφωσε τα ξεφλουδισμένα παντζούρια. Κάθισε 
αψηφώντας τη σκόνη και κοίταξε την άγρια θάλασσα και τον ανταριασμένο 
ουρανό, μια ομοιόμορφη γκρίζα θαμπάδα. Μηχανικά τα δάχτυλά της 
σύρθηκαν στο περβάζι παρασέρνοντας ιστούς αράχνης γεμάτους κοκαλωμένα 
έντομα και σκλήθρες.  

Απέστρεψε το βλέμμα κι άπλωσε τα χέρια στην τσάντα που είχε αφήσει 
στο πάτωμα, ευχαριστώντας νοερά τη Φρύνη για την καλοσύνη της να 
ανατυπώσει όλες εκείνες τις φωτογραφίες που τώρα έφερναν ξανά μπροστά 
της πρόσωπα είκοσι χρόνια νεότερα, πρόσωπα που είχε έρθει η ώρα να 
πληρώσουν. Γιατί η Λυδία σκόπευε να τελειώσει ό,τι είχε δειλιάσει να κάνει η 
μητέρα της. Η μητέρα της, που τώρα χάριζε τη στοργή της στο νεογέννητο 
μωρό της Αντριάνας, ανασκαλεύοντας τις στάχτες του δικού της μητρικού 
ένστικτου. 

Αναρωτήθηκε πώς θα αντιδρούσε η Μάρω Κώστογλου όταν θα την έβλεπε 
μπροστά της. Θα νόμιζε κι εκείνη άραγε πως αντίκριζε το φάντασμα του 
Παντελή Έξαρχου;  



Σιωπηλή πέτρα          253 
_______________________________________________________________________________________________________________________________________________________________________________________________________________ 

 

 

Η σκληρή φυσιογνωμία του Αργύρη Κώστογλου με τη χαρακιά να 
διατρέχει το μάγουλό του, σαν να είχε γίνει μόλις πάνω στο γυαλιστερό χαρτί, 
έκανε την οργή να φουντώσει ξανά μέσα της. Απάνθρωπος, παράφρονας, 
ανήθικος, ποιος χαρακτηρισμός ταιριάζει σε κάποιον που σκορπίζει τον 
θάνατο χωρίς τύψεις; Αν η ίδια δεν είχε σκληραγωγηθεί, αν επίτηδες δεν είχε 
διαλέξει την αποστολή στην Αφρική, ο κυνισμός του Αργύρη Κώστογλου θα 
τη γέμιζε τρόμο. Αντί γι’ αυτό, τώρα κοιτούσε τη φωτογραφία του με ένα 
σαρδόνιο χαμόγελο.  

Γιατί έπρεπε να υπάρχουν τέτοιοι άνθρωποι στον κόσμο, άνθρωποι που 
έχουν τα πάντα κι όμως δεν ησυχάζουν ποτέ; Στον αντίποδα, δεκαπέντε μήνες 
στη Δυτική Αφρική ούτε που ήξερε να πει πόσα ζευγάρια μάτια είχε 
αντικρίσει, τυμπανισμένες κοιλιές, χέρια αδύναμα σαν κλαριά να σου 
γνέφουν. Όχι! Είχε δει ανθρώπους να πεθαίνουν, τη ζωή να χάνει την αξία 
της σε απόλυτη εξάρτηση με τις λιγοστές σταγόνες νερού και τον ανθρωπισμό 
των χορτασμένων. Κάτι χορτασμένων σαν τον Κώστογλου. 

Η τελευταία φωτογραφία ήταν αυτή του Παντελή Έξαρχου. Τα δάχτυλα 
της Λυδίας τη χάιδεψαν διστακτικά. Ένιωσε το τρέμουλο στο κορμί της καθώς 
θυμήθηκε τα λόγια της Φρύνης. “Κοίταξα για ένα κλάσμα του δευτερολέπτου, 
αρνούμενη να αποδεχτώ την πραγματικότητα. Έβλεπα μόνο την αλυσίδα 
στον λαιμό του. Πουθενά αλλού δεν τολμούσα να αφήσω τα μάτια μου να 
σταθούν”.  

Τα νεανικά της δάχτυλα έσφιξαν την αλυσίδα σαν να ήταν φυλακτό. Μετά 
ακούμπησαν τις φωτογραφίες στο σκονισμένο τραπέζι, τις τακτοποίησαν 
μεθοδικά. Αριστερά ο Αργύρης, δίπλα του η Μάρω. Πάνω του ο Παντελής και 
κάτω ο Νικήτας. Με τα χέρια της στο πηγούνι, η Λυδία παρατηρούσε σκεφτική 
το σοβαρό πρόσωπο του γιου των Κώστογλου μέχρι που το βλέμμα της 
θόλωσε κι έπαψε να εστιάζει. Δεν είχε αποφασίσει ακόμη ποια στάση θα 
κρατούσε απέναντι στον άντρα που είχε στα χέρια του τη μισή καρδιά της 
μητέρας της. 



254                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΑΝΤΑ ΟΚΤΩ 
 
Όταν ο Αγαθάγγελος άνοιξε τη βαριά σιδερένια πόρτα, ο αχνός της 

δυνατής βροχής τον εμπόδισε να καταλάβει ποιος έστεκε μπροστά του. Δεν 
ξεχώριζε αν ήταν άντρας ή γυναίκα. Ο φόβος φώλιασε στο γερασμένο του 
κορμί, γιατί ποιος θα έφτανε στην καρδιά του χειμώνα και μ’ αυτή τη 
θεομηνία στον ερημότοπο; Καμιά φορά πίστευε πως ήταν το θέλημα του Θεού 
που είχε απομείνει μοναχός του. Έβλεπε και άκουγε φαντάσματα τις νύχτες, 
γι’ αυτό καταπονούσε τον εαυτό του, να μπορεί να κοιμάται βαριά χωρίς 
όνειρα. Γιατί στα όνειρά του, ο άγγελος του Κυρίου, ο άγγελος της εκδίκησης, 
κατέβαινε βροντώντας να τιμωρήσει πρώτον αυτόν. Ένα τέτοιο όνειρο τον 
είχε αναστατώσει την προηγούμενη νύχτα κι ο θόρυβος ήταν τόσο 
εκκωφαντικός, τόσο… 

«Μπορώ να περάσω;» άκουσε τη γυναικεία φωνή.  
Η φιγούρα με το αδιάβροχο προχώρησε στάζοντας στον πλακόστρωτο 

διάδρομο. Ο Αγαθάγγελος κρατούσε κάποια απόσταση παραξενεμένος. Τότε 
εκείνη τράβηξε τη νιτσεράδα και στύλωσε το βλέμμα της πάνω του. Και μετά 
έφερε το χέρι στον λαιμό της, ξεκούμπωσε την αλυσίδα που φορούσε και την 
απόθεσε στη ζαρωμένη του παλάμη.  

Ο Αγαθάγγελος ένιωσε το ψυχρό μέταλλο να του τρυπάει το χέρι. Σαν 
κουρασμένος σαλίγκαρος, η μνήμη του διένυσε αντίστροφα την πορεία είκοσι 
χρόνων, οι ρυτίδες στο πρόσωπο πλήθυναν, καθώς επιτέλους αναγνώρισε την 
αναμονή στα μπλε μάτια της κοπέλας. 

«Είμαι η Λυδία, η κόρη της Ίριας Φλεριανού».  
«Είσαι η κόρη του Παντελή Έξαρχου;» ρώτησε ο καλόγερος, λες και η 

φυσική ομοιότητα ήταν ποτέ δυνατόν να διαψεύσει τις υποψίες του. Όμως η 
Ίρια δεν είχε αναφέρει πως είχε ένα παιδί. Την κοίταξε σκεφτικός, μετρώντας 
την. «Έξι χρόνια πριν η μητέρα σου επέστρεψε στη Δάρκο, χωρίς και η ίδια να 
γνωρίζει τι ζητούσε».  

«Εγώ όμως ξέρω». Η φωνή της Λυδίας αποφασιστική κάλυψε τον ήχο της 
βροχής.  

«Εκδίκηση, έτσι; Όλοι οι άνθρωποι γυρεύουν την εκδίκηση, να 
αντικαταστήσουν τον Θεό, να κρίνουν χωρίς να κριθούν. Μα ο ίδιος ο χρόνος 
μάς εκδικείται όλους. Δεν αξίζει πια, δεν έχει κανένα νόημα...» 



Σιωπηλή πέτρα          255 
_______________________________________________________________________________________________________________________________________________________________________________________________________________ 

 

 

Η Λυδία παρατήρησε την ασκητική μορφή. Το γερασμένο πρόσωπο είχε 
σκοτεινιάσει ανταριασμένο. Καταλαβαίνοντας τι σκεφτόταν, της ήρθε να 
βάλει τα γέλια.  

«Η φυσική εξολόθρευση δεν είναι η μόνη εκδίκηση. Ο ψυχικός 
εξευτελισμός φέρνει πάντα καλύτερα αποτελέσματα. Εγώ ήρθα να ταράξω τις 
αποκοιμισμένες συνειδήσεις».  

«Σαν άγγελος τιμωρός…» μονολόγησε ο Αγαθάγγελος.  
«Ας το πούμε κι έτσι. Μόνο που εγώ κατέβηκα με ελικόπτερο». 
Αυτός ήταν λοιπόν ο τρομακτικός ήχος που είχε ακούσει μέσα στη νύχτα.  
Κάτι του έλεγε η Λυδία, κάτι του ζητούσε. Δεν το άκουσε, μόνο κούνησε 

καταφατικά το κεφάλι, ψελλίζοντας “άγγελος τιμωρός” ξανά και ξανά, ακόμη 
κι όταν η μανία της φύσης επιτέλους κόπασε.  

Ο μοναχός γονάτισε κουρασμένα μπροστά στον Εσταυρωμένο ενώ τα 
κόκαλά του έτριζαν κι ο πόνος έφτανε βαθιά στην καρδιά του.  

«Συγχώρεσέ τους, Θεέ μου! Και εκείνους και εμένα!»  
 
Το παλιό αμάξι, που εξυπηρετούσε τις ανάγκες του μοναστηριού, 

αγκομαχούσε βουτώντας στα λασπόνερα, η Λυδία όμως δεν βρήκε καμία 
δυσκολία καθώς ακολουθούσε τον στριφογυριστό άθλιο δρόμο. Εκεί που 
ζούσε τους προηγούμενους μήνες, δεν υπήρχε καν οδικό δίκτυο.  

Το χειμωνιάτικο τοπίο την άφηνε σχεδόν αδιάφορη. Η προσοχή της 
στράφηκε στα πρώτα διάσπαρτα σπίτια που οριοθετούσαν το Λιμάνι, ενώ η 
άκρη του βλέμματός της έπιασε στα αριστερά της τη φαιόχρωμη ομίχλη που 
έμοιαζε να στεφανώνει τις παρυφές της Χώρας. Κάπου εκεί ζούσε με ήσυχη 
συνείδηση η οικογένεια Κώστογλου ή ένα μέρος της τουλάχιστον. Τρεις 
ολόκληρους μήνες η Λυδία είχε συλλέξει με κόπο κομμάτια και θρύψαλα 
γεγονότων για να συνθέσει τις ημέρες και τις πράξεις τεσσάρων ανθρώπων 
που δεν είχε συναντήσει ποτέ της.  

Η κοπέλα έσφιξε το τιμόνι χαμογελώντας. Δεν θα ήταν καθόλου δύσκολο 
να βρει το καφέ του νεαρότερου Κώστογλου. Διώχνοντας την εικόνα του 
Τζουζέπε, που ήρθε ξαφνικά μπροστά της με τα μελαγχολικά του μάτια, το 
πρόσωπό της φωτίστηκε από τη λάμψη του μίσους. Ήξερε πολύ καλά τι 
έπρεπε να κάνει. 

Μόλις που πρόλαβε να δει από τον καθρέφτη το τζιπ που εμφανίστηκε 
αναπάντεχα με έκδηλη την πρόθεση του οδηγού του να την προσπεράσει. 
Στρίβοντας απότομα το τιμόνι της δεξιά, άφησε τον δρόμο ελεύθερο στον 
αλαζονικό άγνωστο.  



256                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

 
Η Μάρω Κώστογλου κοίταξε δυσοίωνα τον ουρανό της Δάρκου μέχρι που 

τα μάτια της θόλωσαν. Άλλη στη θέση της δεν θα είχε κανέναν λόγο να 
μαυρίζει την ψυχή της. Και οι δυο της γιοι ήταν επιτέλους κοντά της. Τι την 
έτρωγε λοιπόν; Κι όμως, όσο είχε παρακαλέσει στη ζωή της για τον Νικήτα της 
να γυρίσει πίσω, τόσα αντίθετα παρακάλια είχε κάνει για τον Λαέρτη. Έτρεμε 
και μόνο στη σκέψη της Μαργαρίτας, που δούλευε στο μαγζί του Λαέρτη κι 
ήταν καθημερινά δίπλα του. “Τι σας έχει κάνει η γυναίκα, ρε μάνα;” την είχε 
ρωτήσει ο Λαέρτης, ενώ τα μάτια του την κοιτούσαν καχύποπτα. Εκείνη είχε 
δαγκώσει τη γλώσσα της. Τι να του έλεγε; Τις ασυναρτησίες του Αργύρη; “Για 
ένα κομμάτι ψωμί ήρθε να δουλέψει. Τι φοβάσαι; Μη την πάρει κανένα μάτι 
και μας κακοχαρακτηρίσει; Άνθρωπος δεν τη βλέπει όλη μέρα χωμένη στις 
σαπουνάδες της”.  

Κι έτσι δεν είχε πει τίποτα άλλο. Το είχε αφήσει κι αυτό να περάσει όπως 
χωρίς σχόλιο είχε δεχτεί την ηθελημένη απομόνωση του μεγάλου της γιου 
στο νησί. Ένα ήξερε μόνο. Πως ο Νικήτας τις μέρες χανόταν όπως τότε που 
ήτανε μικρός, και τις νύχτες βημάτιζε ξάγρυπνος, σκιά του εαυτού του. 
Περισσότερο όμως τη φόβιζε το βλέμμα του. Όταν ο μεγάλος της γιος 
κοιτούσε τον Αργύρη, ήταν σαν να τον μισούσε, σαν να γνώριζε όλη την 
αλήθεια, μιαν αλήθεια που αργά ή γρήγορα θα φανερωνόταν.  

 
Η Λυδία περιδιάβαινε τα στενά που έβγαζαν στο Λιμάνι. Παρά τη μουντή 

χειμωνιάτικη μέρα, η ομορφιά των παλιών σπιτιών έκανε τον νου να 
ξεστρατίζει τεμπέλικα. Ακολουθώντας τις έντονες χρωματικές αντιθέσεις -
συνειρμικές αναφορές της γειτονιάς του Καναρέτζο-, πόρτες βαμμένες μπλε, 
πράσινο, κόκκινο και κροκί την οδήγησαν στον μόλο. Ο τόπος, έρημος και 
αδειανός, έμοιαζε να ψιθυρίζει πως ναι, το καλοκαίρι είχε φύγει, όμως θα 
ερχόταν ξανά να χαρίσει ζωή. Ίσως η Ίρια να είχε αγαπήσει πραγματικά το 
νησί, η Λυδία όμως δεν μπορούσε να ξεδιαλύνει τα δικά της συναισθήματα. Ως 
φωτογράφος, ένιωθε το κορμί της να μυρμηγκιάζει και τα χέρια της να 
ανυπομονούν, ως Λυδία Φλεριανού όμως η καρδιά της γινόταν πέτρα, που 
μέσα της μόνο το μίσος μπορούσε να ζήσει.  

Στριμωγμένος ανάμεσα σε ένα μανάβικο που υπολειτουργούσε κι ένα 
κλειστό μαγαζί με είδη δώρων, ο Μικρός Κοχλίας τράβηξε την προσοχή της. Το 
δίπατο καφέ παρέμενε ανοικτό σε πείσμα του προχωρημένου χειμώνα. Ο 
μανάβης από δίπλα βγήκε και βάλθηκε να την εξετάζει από τη κορφή μέχρι τα 
νύχια. Το βλέμμα του, έμφυτη περιέργεια, που ανθίζει σε μια κλειστή 



Σιωπηλή πέτρα          257 
_______________________________________________________________________________________________________________________________________________________________________________________________________________ 

 

 

κοινωνία, ανάκατη με τον απροκάλυπτο θαυμασμό του αρσενικού για το 
θηλυκό, πηγαινοερχόταν από τη φωτογραφική μηχανή στο πρόσωπο και μετά 
στα πόδια της, για να κολλήσει τελικά σε αυτά όπως διαγράφονταν μέσα από 
το στενό τζιν.  

Η Λυδία είχε από νωρίς καταλάβει πως μερικά πράγματα τα αποκτάς 
ευκολότερα αν διαθέτεις μια εντυπωσιακή εμφάνιση παρά αν μοιάζεις με 
άχαρο σπουργίτι. Αργά, κατέβασε το φερμουάρ του κοντού μπουφάν της, για 
να αποκαλύψει το μικροσκοπικό μοχέρ μπλουζάκι που άφηνε ελάχιστα 
περιθώρια στη φαντασία. Τα μάτια του άντρα πετάρισαν και οι κόρες τους 
διαστάλθηκαν. Τι ανόητοι που είναι όλοι τους, πόσο προβλέψιμοι, σκέφτηκε η 
κοπέλα.  

«Δεν σ’ έχω ξαναδεί στα μέρη μας…» κατόρθωσε να ψελλίσει ο μανάβης.  
Με την άκρη του ματιού η Λυδία είχε δει ήδη το περίγραμμα του τζιπ και 

είχε αναγνωρίσει το όχημα που μια ώρα πριν την είχε προσπεράσει. Ο 
μανάβης είχε παίξει και είχε χάσει. Ήταν η δική της σειρά να κάνει τις 
ερωτήσεις και πρώτα-πρώτα να μάθει ποιος ήταν ο βιαστικός άγνωστος.  

Μικρός που είναι ο κόσμος! σκέφτηκε χαμογελώντας σαρδόνια όταν 
ικανοποίησε την περιέργειά της.  

Πλησίασε και κοίταξε μέσα από το τζάμι του καφέ μόνο για μερικά 
δευτερόλεπτα κι έπειτα με μια κίνηση έσπρωξε την πόρτα αποφασιστικά.  

Το εσωτερικό δεν ήταν αυτό που θα περίμενε κανείς αν έκρινε από την 
απομόνωση του νησιού. Κάποιος είχε παντρέψει το παραδοσιακό με το 
μοντέρνο σε έναν παράδοξο συνδυασμό αποχρώσεων του μπλε και του καφέ. 
Τα χρώματα της θάλασσας ανακατεύονταν με αυτά της γης μέχρι να ενωθούν 
αφήνοντας το μάτι παραξενεμένο και μαγεμένο ταυτόχρονα. Η new age 
μουσική που ακουγόταν στη σωστή ένταση έκανε τον χώρο να μοιάζει ακόμα 
περισσότερο με τη σειρήνα που καλεί τον αποκαμωμένο Οδυσσέα.  

Οι λιγοστοί θαμώνες στράφηκαν προς το μέρος της, ενοχλημένοι που 
κάποιος ξένος εισχώρησε στο προσωπικό τους άδυτο, μπορεί όμως και να 
διαισθάνθηκαν ότι η τελματώδης τους ηρεμία θα διασαλευόταν για πάντα. Η 
Λυδία τούς αγνόησε και ανέβηκε τη σκάλα που οδηγούσε στο πατάρι. Ήταν 
άδειο. Μόνο σε ένα και μοναδικό τραπέζι ήταν ακουμπισμένα ένα πακέτο 
τσιγάρα κι ο απαραίτητος αναπτήρας, επίτηδες λες, για να φυλάξει ο κάτοχος 
την προνομιακή του θέση.  

Η Λυδία σήκωσε αδιάφορα τα αντικείμενα για να τα αφήσει δυο τραπέζια 
πιο πέρα και μετά κάθισε έχοντας στα αριστερά της τη δυνατότητα να 
εποπτεύσει με την άνεσή της τη σκάλα σε αναμονή κάποιου σερβιτόρου ή του 



258                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ιδιοκτήτη των τσιγάρων και του αναπτήρα. Στα δεξιά της η ερμητικά κλειστή 
πόρτα έβγαζε στο μικροσκοπικό μπαλκόνι όπου μετά βίας χωρούσαν δυο 
τραπεζάκια για τους προνομιούχους, που με την καλοκαιρία θα ήταν σαν να 
βρίσκονταν πάνω σε μιαν εξέδρα έτοιμοι να βουτήξουν απευθείας στη 
θάλασσα. Το μοναδικό θέαμα αυτή τη στιγμή αποτελούσαν τα πεινασμένα 
ψαροπούλια που έφερναν κύκλους πάνω από τα ταραγμένα νερά. 

Μπορεί ο Λαέρτης να μην αναγνώρισε το πρόσωπο της νεαρής κοπέλας 
που με αρκετό θράσος είχε στρογγυλοκαθίσει στη θέση του, η Λυδία όμως 
ταύτισε αμέσως τον βιαστικό οδηγό με τον άντρα που πρόβαλε στο 
κεφαλόσκαλο. Η διαβολική σύμπτωση ήταν πως αυτόν ακριβώς έψαχνε, τον 
νεότερο γιο της οικογένειας Κώστογλου.  

Ένα παιχνιδιάρικο χαμόγελο χαράχτηκε στα χείλη του Λαέρτη ενώ τα 
μάτια του κοίταζαν αχόρταγα την άγνωστή του κοπέλα μέχρι να εστιάσουν 
στη φωτογραφική μηχανή που εκείνη με ευλάβεια σχεδόν είχε ακουμπήσει 
στο τραπέζι. Αναρωτήθηκε από πού να είχε ξεφυτρώσει. Σε άλλη περίπτωση 
θα είχε ήδη κάνει το πρώτο βήμα κι ούτε η ύπαρξη της Ιρένα δεν θα τον 
συγκρατούσε. Ένιωσε όμως το διαφορετικό στην ατμόσφαιρα και το ένστικτο 
του κυνηγού που κινδυνεύει να γίνει θήραμα έκανε τα ρουθούνια του να 
τρεμοπαίξουν. Το απροσδιόριστο πήγαζε από τα παγωμένα σαν το κρύσταλλο 
μάτια της κοπέλας, που τον κοιτούσαν απροκάλυπτα.  

Ο νεαρός Κώστογλου ήταν γοητευτικός, το δίχως άλλο. Για τη Λυδία, ο 
άντρας απέναντί της απέπνεε τη γοητεία του πρωτόγονου, η λέξη αρσενικό 
ανάβλυζε από κάθε πόρο του σώματός του. Παρατήρησε το μυώδες 
περίγραμμα που ακόμα και το χοντρό χειροποίητο πουλόβερ δεν έκρυβε. Τα 
ίσια μαλλιά είχαν τη στιλπνάδα που χαρακτήριζε και τα ίδια του τα μάτια, σαν 
το βελούδινο φλούδι του κάστανου. Στις άκρες των αισθησιακών χειλιών η 
υποψία ενός περιπαιχτικού χαμόγελου ολοκλήρωνε την εικόνα. Όταν τα 
βλέμματά τους συναντήθηκαν, κανένας δεν χαμήλωσε τα μάτια. Η Λυδία 
παρέμεινε σιωπηλή, έχοντας συνείδηση του ισάξιου αντίπαλου μέχρι που τα 
βήματα στη σκάλα και ο εκνευρισμός του Λαέρτη, που μάταια προσπάθησε να 
καλύψει, την έκαναν να στραφεί προς τη νεοφερμένη.  

Η Γερμανιδούλα -αυτό πρόδιδε η βαριά προφορά- έπιασε το χέρι του 
Λαέρτη κτητικά κάνοντάς του παράπονα που είχε φύγει νωρίς χωρίς να την 
ξυπνήσει. Η Λυδία παρατηρούσε τη σκηνή διατηρώντας το ανεξιχνίαστο 
χαμόγελό της. Είχε σχέση λοιπόν ο νεαρός Κώστογλου… Όχι ότι του ταίριαζε. 
Τόσο φορτική, τόσο άβουλη, σχεδόν είχε κρεμαστεί επάνω του. Ήταν καιρός 
να επέμβει.  



Σιωπηλή πέτρα          259 
_______________________________________________________________________________________________________________________________________________________________________________________________________________ 

 

 

«Μου αρέσει πολύ η φυσιογνωμία σου. Θα μπορούσα να σε 
φωτογραφίσω;» τη ρώτησε σε άπταιστα γερμανικά και κοιτάζοντάς την ίσια 
στα ξεπλυμένα μάτια τής χάρισε το πιο αγγελικό της χαμόγελο.  

Ακούγοντας τη μητρική της γλώσσα, η Ιρένα, όπως της συστήθηκε, 
εγκατέλειψε την προηγούμενη επιφυλακτικότητά της και σε λίγο η γλώσσα 
της πήγαινε ροδάνι. Απομονωμένη στον παγωμένο μικρόκοσμο της Δάρκου, 
ασφυκτιούσε με τη μοναξιά της και τα ψίχουλα στοργής του Λαέρτη. Η Λυδία 
την άκουγε με προσποιητό ενδιαφέρον, χωρίς να νιώθει την παραμικρή 
λύπηση για τη σχεδόν συνομήλική της που είχε κάνει το λάθος να ερωτευτεί. 
Μια ματιά στο πρόσωπό της, που το είχε στεφανώσει η αγαλλίαση που 
αισθανόμαστε όταν βρούμε κάποιον να του χαρίσουμε τη φιλία μας, έφτανε 
για να καταλάβει πως άκοπα είχε αποκτήσει μία σύμμαχο. Ούτε στιγμή τα 
μάτια της Ιρένα δεν σκιάστηκαν από καχυποψία, ακόμα κι όταν της 
παρουσιάστηκε ως φωτογράφος ενός πολύ γνωστού γυναικείου περιοδικού. Η 
κοπέλα ούτε καν αναρωτήθηκε ποιο διευθυντικό μυαλό θα είχε την 
αρρωστημένη ιδέα να στείλει κάποιον στην ερημιά του Θεού για να 
φωτογραφήσει τι; Ντόπιες καλλονές; Όχι! Τίποτα δεν ανησύχησε το 
προσωπάκι της Ιρένα, που λίγο απείχε από το σκυλάκι που γλείφει με 
ευγνωμοσύνη το χέρι που το ταΐζει. Η Λυδία συνέχισε να την ακούει σοβαρή, 
από μέσα της όμως γελούσε με το ύφος του Λαέρτη. 

Τα γερμανικά του Λαέρτη ήταν φτωχά έως ανύπαρκτα, γι’ αυτό και ένιωσε 
εκνευρισμό βλέποντας τις δύο κοπέλες να τον αγνοούν, αφοσιωμένες σε ένα 
κουτσομπολιό από το οποίο δεν καταλάβαινε λέξη. Χωρίς να ανοίξει το στόμα 
του, έκανε μεταβολή και κατέβηκε με φούρια τα σκαλιά, βρίσκοντας 
καταφύγιο στην κουζίνα. Η Μαργαρίτα καθάριζε τους πάγκους που ήδη 
έλαμπαν και με τον που τον είδε, του χάρισε ένα χαμόγελο γεμάτο αφοσίωση. 
Για κάποιον που δεν ήξερε, θα έμοιαζε πως η χήρα είχε ξεμωραθεί και γύρευε 
έρωτες στην ηλικία της. Ο Λαέρτης ακούμπησε στον πάγκο κι άναψε τσιγάρο 
κοιτάζοντας σιωπηλά τη γυναίκα που συνέχιζε τη δουλειά της, ενώ στο μυαλό 
του στριφογύριζαν άλλα. 

 
Άλλα όμως στριφογύριζαν και στο μυαλό του Νικήτα, που αναρωτιόταν 

μήπως η αγρύπνια τον είχε φτάσει σε σημείο παραλογισμού. Πώς όμως 
μπορούσε να εξηγήσει τον ήχο του ελικόπτερου την προηγούμενη νύχτα; 
Ίσως και να ήταν της φαντασίας του, κανένας άλλος δεν είχε ακούσει το 
παραμικρό. Τώρα, ο παγωμένος αέρας τον χτυπούσε στο πρόσωπο και το 
βουητό των κυμάτων έφτανε εκκωφαντικό στα αυτιά του, καθώς 



260                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ακολουθώντας την τόσο γνώριμη επί χρόνια διαδρομή, έφτασε έξω από το 
Μοναστήρι. Οι τύψεις τον έπνιξαν. Τόσους μήνες και δεν είχε πάει να δει τον 
Αγαθάγγελο. Κι έπειτα προσπάθησε να θυμηθεί πότε ήταν η τελευταία φορά 
που είχε σταθεί στο ίδιο σημείο στην άκρη του γκρεμού κοιτάζοντας τη μικρή 
προβλήτα. Μάλλον να ξεχάσει προσπάθησε, αφού η ανάμνηση ήταν 
ανεξίτηλη. Να που έξι χρόνια μετά βρισκόταν ξανά στο μηδέν, γιατί η Ίρια 
τού είχε πει πως χρειαζόταν χρόνο. Όμως, η πίστωση χρόνου δεν άλλαζε το 
γεγονός πως παρέμενε ο γιος του Αργύρη Κώστογλου. Η Ίρια δεν θα γυρνούσε 
ποτέ ξανά κοντά του, το ένιωθε. 

Χωρίς να ορίζει τα βήματά του τράβηξε το κατηφορικό μονοπάτι που 
έβγαζε εκεί που η φθαρμένη βάρκα δεν υπήρχε πια, θυσία κι αυτή στη μανία 
της θάλασσας. Μισοκρύφτηκε βλέποντας τον ψαρά από απέναντι, τον 
Κωσταντή της χήρας, όπως τον έφερνε στον νου του, να πλευρίζει 
αψηφώντας τον ανάποδο καιρό. Πόσες φορές είχαν συναντηθεί; Μετρημένες 
στα δάχτυλα, ποτέ χειμώνα καιρό. Ντυμένος μια ταλαιπωρημένη νιτσεράδα 
με την κουκούλα στο κεφάλι, ο ψαράς έδεσε τα σχοινιά με μια ευελιξία που 
δεν συμβάδιζε με την ηλικία του, φορτώθηκε δύο κασόνια και τράβηξε κατά 
τα ατελείωτα σκαλιά, αυτά που ο Αγαθάγγελος είχε πάψει από καιρό να 
χρησιμοποιεί.  

Ο Νικήτας τον παρακολούθησε λίγο ακόμη και μετά κοίταξε ακόμη μια 
φορά το απομονωμένο σπίτι. Δεν είχε ρίξει ούτε μια ματιά στο εσωτερικό του 
από τότε που η Ίρια είχε φύγει. Νικώντας για μια φορά ακόμη την επιθυμία 
του, τράβηξε προς τα ορυχεία.  

 
Ο Αγαθάγγελος άκουσε το χτύπημα στην πόρτα και στράφηκε κουρασμένα. 

Γνώριζε πολύ καλά ποιος ήταν και το μόνο που αναρωτήθηκε ήταν το πώς θα 
του ανακοίνωνε αυτό που μόλις είχε μάθει.  

«Παντελή!» είπε και κοίταξε το πρόσωπο που, παρά τα σημάδια, 
διατηρούσε τη λάμψη της πρώτης τους συνάντησης είκοσι χρόνια πριν. 

Ασυνήθιστος στο άκουσμα του ονόματος ο νεοφερμένος τον κοίταξε με 
έκπληξη. Έβγαλε το κασκέτο, πέρασε το χέρι μέσα από τα σπαστά μαλλιά και 
περίμενε σιωπηλός.  

«Έχω κάτι να σου πω, κάτι που κι εγώ δεν γνώριζα λίγο πριν...» κόμπιασε 
αναστενάζοντας ο Αγαθάγγελος. «Δεν μπορώ όμως και να νίψω τας χείρας 
μου σα να μη με αφορά» είπε και του έκανε ένα νεύμα να καθίσει απέναντί 
του μη γνωρίζοντας πώς θα του ανακοίνωνε έτσι απλά πως είκοσι χρόνια πριν 
είχε πάρει μια απόφαση στηριγμένος σε μια πλάνη. «Ήρθε και με βρήκε μια 



Σιωπηλή πέτρα          261 
_______________________________________________________________________________________________________________________________________________________________________________________________________________ 

 

 

κοπέλα… Τη λένε Λυδία Φλεριανού…» ξεστόμισε με δυσκολία, μην τολμώντας 
να αντικρίσει το βασανισμένο πρόσωπο του Παντελή Έξαρχου.  

«Είναι κόρη της Ίριας;»  
Ο Αγαθάγγελος έγνεψε καταφατικά και συμπλήρωσε σαν να τον 

παρηγορούσε: «Σου μοιάζει». 
«Γιατί το κρατούσε μυστικό τόσα χρόνια;» τον ρώτησε και η φωνή του 

ράγισε από το παράπονο. 
Ο καλόγερος απόμεινε σιωπηλός για λίγο. Είχε πράξει σωστά ή όχι; 
«Να μη στο έλεγα; Αργά ή γρήγορα θα το μάθαινες. Πρέπει να μιλήσεις 

επιτέλους, Παντελή. Να μιλήσεις με την Ίρια». 
«Αυτό δεν γίνεται, και το ξέρεις».  
«Να μιλήσεις» επέμεινε ο Αγαθάγγελος σαν να μη τον άκουσε. «Προτού να 

είναι αργά. Δεν ξέρω τι σχεδιάζει, τι γνωρίζει, τι ζητάει να μάθει αυτή η 
κοπέλα, είναι άδικο όμως να συνεχίσουν όλοι να πληρώνουν».  

«Είκοσι χρόνια πριν πίστεψα πως έκανα το καλύτερο. Έθαψα τη δική μου 
ζωή, έκλεψα την ταυτότητα ενός άλλου, δεν μου απόμεινε τίποτα».  

«Και ο Νικήτας;»  
«Ο Νικήτας!» επανέλαβε με πίκρα. «Ούτε αυτός είναι δικός μου, 

Αγαθάγγελε. Η Μάρω επέλεξε και για εμένα».  
«Ξέρω πως είναι δύσκολο. Πάρε όμως μιαν απόφαση προτού να είναι 

αργά. Μίλησε στην Ίρια» επανέλαβε ο γέροντας σαν χαλασμένο γραμμόφωνο. 
«Για την Ίρια και για όλον τον κόσμο, έχω πάψει να υπάρχω εδώ και 

είκοσι χρόνια. Είμαι ο Κωσταντής Αυγερίου, ένας ψαράς από το Αιτωλικό. Ο 
Παντελής Έξαρχος πνίγηκε. Ο καθένας τους ορίζει τη δική του ζωή». 

«Ποια ζωή; Ο Νικήτας είναι μόνος του εδώ, και η Ίρια στην Καρυσιανή. 
Όλοι έχουμε ενοχές, Παντελή, και ο Μόνος Αλάθητος μας κοιτάζει από ψηλά. 
Τίποτα δεν μένει κρυφό για πάντα». 

 
Τα ορυχεία αποτελούσαν μια μόνιμη δικαιολογία για τον Νικήτα. Αν τον 

ρωτούσες, θα απαντούσε ότι ήθελε να δει μια τελευταία φορά το παρελθόν. 
Την επομένη, είχε κανονίσει νε έρθει ένα φορτηγό και να μαζέψει ό,τι ήταν 
για πέταμα, να καθαριστεί ο χώρος, για να είναι έτοιμος για την επίσκεψη της 
επιτροπής. 

Το παρελθόν και το παρόν του ήταν συνυφασμένο με αυτόν τον τόπο. Το 
αύριο; Ποιος μπορούσε να ξέρει… Δεν ωφελούσε να κάθεται άλλο εκεί, δεν 
υπήρχε πια τίποτα να κάνει. Μπήκε στο τζιπ και φθάνοντας στη διασταύρωση 



262                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

που έβγαζε στο μοναστήρι, είδε ξανά τον ψαρά να προχωράει σκυφτός κατά το 
μοναχικό σπίτι.  

Ο Νικήτας, παραξενεμένος, έσβησε τη μηχανή και βγήκε από το τζιπ, 
παρακολουθώντας από απόσταση τον άνδρα. Τον είδε που πλησίασε το 
παράθυρο του σπιτιού προσπαθώντας να διακρίνει πίσω από τις γρίλιες. Τι 
γύρευε να βρει; Και μετά τον άκουσε που αναστέναξε και τον είδε να τραβάει 
με βήμα αφηρημένο και το κεφάλι σκυφτό ξανά προς το μοναστήρι.  

Τον ακολούθησε αθόρυβα. Ο ψαράς όμως κοντοστάθηκε για μια στιγμή 
στην αυλόπορτα του μοναστηριού, κι έπειτα πήρε το μονοπάτι που έβγαζε στο 
σπίτι της χήρας. Χωρίς να ξέρει τι τον τραβούσε προς τα εκεί, ο Νικήτας 
συνέχισε ξοπίσω του. Σκέφτηκε μόνο πόσο καλά ταίριαζαν η Κούλαινα κι 
αυτός ο άντρας, ερημίτες κι οι δυο τους, από αυτούς που την κουβέντα την 
κρίνουν δώρο ακριβό για να τη χαρίσουν.  

Στη χαμηλοτάβανη κάμαρα της χήρας άναψε ένα ασθενικό φως. Ο 
Νικήτας, σαν το νυχτοπούλι μαγνητίστηκε από το χλωμό φέγγος και έφτασε 
μέχρι το παράθυρο. Έβλεπε μόνο τις πλάτες του ψαρά καθώς έβγαζε τη 
νιτσεράδα και το κασκέτο του και το χέρι του περνούσε μέσα από τα σπαστά 
μαλλιά του που είχαν κι αυτά το μολυβί χρώμα του ουρανού. Ένας 
αναστεναγμός ξέφυγε ξανά από τα χείλη του, βαθύς όσο κι ο πόνος του. Με 
κόπο σύρθηκε μέχρι το τραπέζι, σωριάστηκε κι έβαλε τα δυο του χέρια στο 
πρόσωπο. Έσκυψε το κεφάλι κι όλο του το σώμα τραντάχτηκε από λυγμούς. 

Ο Νικήτας απομακρύνθηκε προβληματισμένος. Κάτι είχε συμβεί. Όταν 
έφθασε στο τζιπ, πήρε από το ντουλαπάκι του συνοδηγού τα κλειδιά του 
μοναχικού σπιτιού. Ένα κακό προαίσθημα τον είχε καταλάβει καθώς έφτανε 
έξω από την ξεφλουδισμένη πόρτα. Το είχε αφήσει να ρημάξει τόσους μήνες. 
Τώρα με μια αρρωστημένη σχεδόν ανυπομονησία, ξεκλείδωσε κι έσπρωξε 
βίαια την πόρτα. Έκανε μερικά αβέβαια βήματα χωρίς να μπορέσει αρχικά να 
αντιληφθεί τι ήταν αυτό που τον ξένισε. Προχώρησε σαν τον υπνοβάτη στο 
μακρόστενο τραπέζι και κοίταξε αποσβολωμένος.  

Πόση ώρα το τρικυμισμένο του μυαλό παράδερνε στις φωτογραφίες; Και 
μετά είδε το ημερολόγιο και τον φωτογραφικό εξοπλισμό. Ήταν λες και ένα 
παγωμένο χέρι τού χάιδεψε την πλάτη. Η Λυδία! Η μικρούλα που κάποτε 
νόμιζε για δική του κόρη, η μικρούλα που είχε γίνει γυναίκα, που είχε μάθει 
να αψηφάει τον κίνδυνο, όπως απέδειξε μετά την πολύμηνη παραμονή της 
στην Αφρική. Η μικρούλα που μόνο από τις φωτογραφίες γνώριζε. Πώς είχε 
έρθει, από πού, και το κυριότερο, γιατί; Πού βρισκόταν τώρα; Ο θόρυβος που 



Σιωπηλή πέτρα          263 
_______________________________________________________________________________________________________________________________________________________________________________________________________________ 

 

 

είχε ακούσει μέσα στην προχωρημένη νύχτα… Ελικόπτερο; Αδύνατον! Και 
όμως…  

Δεν ωφελούσε να ψάξει να τη βρει. Η κοπέλα είχε αποδείξει ότι ήταν 
απρόβλεπτη. Θα την περίμενε εκεί. Το νησί ήταν μικρό. Κάποια στιγμή η 
Λυδία θα επέστρεφε… 

 
Η Λυδία όμως δεν είχε σκοπό να επιστρέψει ούτε καν για να κοιμηθεί στο 

μοναχικό σπίτι. Είχε βάλει σκοπό της να σπάσει τα νεύρα του Λαέρτη και 
μάλλον τα κατάφερνε περίφημα. Αρκεί να μη σκεφτόταν πόσο γοητευτικός 
ήταν ο συνομήλικός της σχεδόν νεαρός Κώστογλου. Μια και η κουβέντα με 
την Ιρένα συνεχιζόταν πάντα στα γερμανικά, μετέφραζε στον Λαέρτη μόνο 
όσα φίλτραρε η ίδια.  

Ο Λαέρτης ζούσε το ανήκουστο να τρώει μαζί με την Ιρένα και την 
άγνωστη που του είχε συστηθεί μόνο ως Λυδία. Καθώς έβλεπε τις δυο κοπέλες 
δίπλα-δίπλα να χαμογελούν η μία στην άλλη με αφοσίωση, δύο πράγματα του 
ήρθαν στο μυαλό. Το ένα ήταν πως η Λυδία έκρυβε κάτι που ο ίδιος δεν θα 
αργούσε να ανακαλύψει. Το δεύτερο, πως θα έπρεπε να είχε δώσει πόδι στη 
Γερμανίδα, που του είχε γίνει στενός κορσές, μήνες πριν. Από το τέλος του 
καλοκαιριού ακόμα, όταν στα μάτια της είχε διαβάσει τη σιγουριά της 
επιστροφής.  

«Κι εσύ, Λαέρτη;» Η φωτογράφος τον κοίταξε με κάτι που του φάνηκε σαν 
παιχνίδισμα στα κρυστάλλινά της μάτια.  

Αν ο Λαέρτης Κώστογλου γνώριζε τη μέθοδο του σκοτσέζικου ντους, 
σίγουρα δεν είχε την παραμικρή ιδέα πως η Λυδία σκόπευε να την εφαρμόσει 
επάνω του. Η παραμικρή του κίνηση καταγραφόταν στη μνήμη της, με σκοπό 
να τη χρησιμοποιήσει την κατάλληλη στιγμή. Δεν της ξέφυγε ούτε όταν 
έσκυψε να ανάψει τα κεριά πάνω στο τραπέζι και το χέρι του ακούμπησε 
φευγαλέα το δικό της κάνοντας το δέρμα της να ανατριχιάσει. Μα και εκείνος 
φάνηκε να αναστατώνεται. Στις ερωτήσεις του απάντησε υποδειγματικά, 
αραδιάζοντας με φυσικότητα τα ψέματα που είχε πει ήδη στην Ιρένα: πως οι 
γονείς της ήταν Έλληνες που ζούσαν στον Ιταλικό Νότο και η ίδια από νωρίς 
είχε εισχωρήσει στον κόσμο της μόδας και της δημοσιότητας χάριν του 
φωτογραφικού της φακού.  

Έξω, η νύχτα άπλωνε βιαστικά τα πλοκάμια της, μηχανορραφώντας κι 
αυτή σαν τους κοινούς θνητούς.  



264                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΤΡΙΑΝΤΑ ΕΝΝΙΑ 
 

Δεν της άρεσε η ξένη της Μαργαρίτας. Όχι πως είχε μιλήσει μαζί της. Δεν 
χρειαζόταν και πολύ όμως για να διακρίνει πως κάτι είχε αλλάξει στη 
συμπεριφορά του Λαέρτη. Τον είχε συνηθίσει που ήταν έξω καρδιά, τώρα 
όμως τον έβλεπε σιωπηλό να κάθεται σε ένα τραπέζι μόνος του και να 
καπνίζει το ένα τσιγάρο πίσω από το άλλο. Κι όχι πάλι πως είχε καλοδεί και 
τη μικρή Γερμανίδα. Τι δουλειά είχε να αφήσει τον τόπο της και να έρθει να 
μπλεχτεί μέσα στα πόδια του; Δεν είχε σπίτι αυτή, δεν είχε μάνα και πατέρα;  

Φυσικά και ήταν προβληματισμένος ο Λαέρτης ή καλύτερα, απορούσε και 
ο ίδιος με τον εαυτό του. Ό,τι είχε συμβεί, του φαινόταν ολότελα ανήκουστο. 
Δεν τον είχε νοιάξει βέβαια που η Ιρένα δεν θα κοιμόταν μαζί του- ήταν 
καιρός πια για αποτοξίνωση-, αλλά αυτό πήγαινε πολύ! Η Γερμανίδα είχε 
φύγει μαζί με τη φωτογράφο χωρίς να του πουν κουβέντα. Πού πήγαιναν, τι 
σκόπευαν να κάνουν, ήταν άγνωστο. Η Ιρένα, που δεν είχε μάτια παρά μόνο 
γι’ αυτόν, έμοιαζε υπνωτισμένη σχεδόν από την άλλη. Ο νους του ξεστράτισε 
σε αλλόκοτες φαντασιώσεις. Μέσα στον καπνό του τσιγάρου, το σώμα της 
ξένης πρόβαλε γυμνό και αυθάδικο. Προσπαθώντας να πολεμήσει την 
ψευδαίσθηση, ο Λαέρτης άπλωσε το χέρι και γέμισε ξανά το ποτήρι του.  

 
Η νύχτα κυλούσε βασανιστικά αργά πάνω από τη Δάρκο.  
Ο Νικήτας περίμενε ώρες να γυρίσει η Λυδία, όμως εκείνη ήταν σαν να 

είχε εξαφανιστεί. Κάποια στιγμή χτύπησε η πόρτα. Σηκώθηκε παραξενεμένος 
να ανοίξει. Στο κατώφλι στεκόταν ο ψαράς, ο Κωσταντής. Χωρίς κουβέντα, 
μπήκε μέσα. Κάθισαν στο ροζιασμένο τραπέζι και δεν μιλούσαν. Τα μάτια του 
δεν μπορούσαν να δουν το πρόσωπο του ψαρά, είχε τραβήξει ξανά το κασκέτο 
χαμηλά. Έπειτα, ήρθε το τσίπουρο, ξεχασμένο δύο χρόνια σε ένα ντουλάπι, κι 
εκείνα τα ποτήρια σαν τις δαχτυλήθρες, κι άρχισαν να πίνουν, αμίλητοι 
πάντα. Η καρδιά του Νικήτα ζεστάθηκε, κι ο πόνος του έγινε ρευστός σαν τη 
λάβα που κυλάει αργά αλλά διαβολεμένα σπέρνοντας την ερημιά και την 
οδύνη. Τίποτα δεν ακουγόταν, ακόμη κι ο αέρας είχε σταματήσει. Και πάνω 
εκεί, άρχισε επιτέλους να μιλάει στον ξένο άνδρα, ξεκάρφωτα, ασύνδετα μέχρι 
που η γλώσσα του ζεστάθηκε κι ο πόνος ξεχύθηκε. Έπινε τσίπουρο και 
ξερνούσε πόνο.  

Μίλησε σε έναν άγνωστο, που ούτε η σκούφια του δεν ήξερε καλά-καλά 
από πού κρατούσε, για τη μισή ζωή που ζούσε και για την Ίρια, που ήταν η 



Σιωπηλή πέτρα          265 
_______________________________________________________________________________________________________________________________________________________________________________________________________________ 

 

 

ζωή του ολόκληρη. Μίλησε και για τη Λυδία. Η ψευδαίσθηση πως ήταν δική 
του κόρη υπήρχε ακόμη μέσα στο μεθύσι του. Μονολογούσε, κι αν δεν ήταν το 
χέρι του ψαρά που έσφιγγε δυνατά το δικό του, θα νόμιζε πως μιλούσε σ’ ένα 
φάντασμα. Και κάπου σε αυτό το άγγιγμα ένιωσε ένα μέρος του πόνου να 
φεύγει και να χάνεται, και ταυτόχρονα ένα κύμα ζέστης να περνάει από 
εκείνη την ανεμοδαρμένη παλάμη στη δική του καρδιά. Σαν να είχε αδειάσει 
ξαφνικά εκτός… Ένα ερώτημα, που τον βασάνιζε υποσυνείδητα, έμενε ακόμη 
μέσα του. Είκοσι χρόνια είχαν περάσει από τότε και στη Δάρκο φυσούσε 
ανελέητα ένας διαβολικός αέρας εμποδίζοντας κάθε μετακίνηση. Κι όμως, ο 
Παντελής Έξαρχος είχε βρει τρόπο να περάσει απέναντι. Κάποιος ψαράς, 
κάποιος τον είχε μεταφέρει, κάποιος που είχε αψηφήσει τα στοιχεία της 
φύσης, δεν υπήρχε άλλος τρόπος. Αυτό σκέφτηκε για πρώτη φορά σε αυτά τα 
είκοσι χρόνια. Στο μεθύσι του επάνω, είχε αποκτήσει μια παράξενη 
νηφαλιότητα. Ναι, οι έρευνες του λιμενικού είχαν αποβεί άκαρπες. Η υποψία 
που τον βασάνιζε έγινε πιο έντονη. Έψαξε κι άλλο στα συρτάρια της μνήμης 
του, κάποια γεγονότα τυχαία αποθηκευμένα, που δεν είχε κάνει τον κόπο να 
ασχοληθεί ξανά μαζί τους. Ο Κωσταντής ζούσε μονάχος σε ένα καλύβι στον 
κόλπο της Οινέσσας. Δεν το γνώριζε αυτό τότε, το μυαλό του είχε σκορπίσει 
στην Αθήνα. Και μετά τον τύφλωσαν ο πόνος και η ζήλια. Είκοσι χρόνια από 
τότε, και ο πόνος υπήρχε βουβός, η ζήλια όμως είχε σβήσει. Το πέρασμα του 
χρόνου τού είχε χαρίσει την πολυπόθητη αποστασιοποίηση.  

«Εσύ, Κωσταντή, θυμάσαι εκείνο τον αρχαιολόγο;» ρώτησε αργά.  
Ο άντρας έγνεψε αόριστα με το χέρι.  
«Ήσουν στο νησί τότε» είπε πάλι ο Νικήτας.  
Πέρασαν ατελείωτα δευτερόλεπτα μέχρι ο ψαράς να κουνήσει καταφατικά 

το κεφάλι. Ο Νικήτας δεν μπορούσε να ξεχωρίσει την έκφρασή του, η 
τραγιάσκα έκρυβε όλο σχεδόν το πρόσωπό του.  

«Κάποιος τον βοήθησε να περάσει απέναντι. Κάποιος που δεν βρέθηκε 
ποτέ. Ίσως δεν βρέθηκε, γιατί ήταν κι ο ίδιος τραυματισμένος».  

«Έχουν περάσει πολλά χρόνια…» Η φωνή του ψαρά αντηχούσε μιαν 
υπόκωφη κούραση.  

«Εσύ ήσουν! Εσύ τον πέρασες στη Δάρκο».  
«Μπορεί να είναι κι έτσι. Τι ζητάς;»  
«Τι σου είπε; Τι σου έταξε για να το κάνεις; Είχε κακοκαιρία, κανείς δεν θα 

δεχόταν».  
Ο ψαράς απόμεινε σιωπηλός, σκυφτός.  
«Το ήξερες τότε ποιος ήταν;»  



266                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ο Νικήτας έκανε ακόμη μια προσπάθεια. Εκείνος άφησε έναν βαθύ 
αναστεναγμό, νιώθοντας ίσως το αναπόφευκτο.  

«Έβρεχε δυνατά όταν ήρθε και με βρήκε. Στην αρχή τού αρνήθηκα. 
Χαλασμός Κυρίου γινόταν! Μου έταξε λεφτά, πολλά λεφτά. Δεν είχε 
πρόβλημα, μου είπε. Αρκεί να έφτανε στην ώρα του».  

«Αυτό είναι όλο;»  
«Τον άφησα εδώ και μετά με χτύπησε η καταιγίδα. Κόντεψα να τσακιστώ 

πάνω στα βράχια. Σημαδεύτηκα για πάντα» είπε σκεπάζοντας με τα χέρια το 
πρόσωπό του. «Κι εκείνος χάθηκε. Τον πήρε η θάλασσα μαζί της, κι αυτόν και 
τα μυστικά του».  

«Δεν μου τα είπες όλα, Κωσταντή. Κάτι μου κρύβεις ακόμα. Γιατί; Εγώ σου 
άνοιξα την καρδιά μου».  

«Δεν ωφελεί να σκαλίζουμε το παρελθόν. Ζήσε τη ζωή σου. Κάποιος σου 
έδωσε μια ευκαιρία». 

Και μετά, το μόνο που θυμόταν ήταν τα χέρια που τον σκέπαζαν στοργικά. 
Γιατί αλήθεια ένας ξένος να του δείξει στοργή κι αγάπη; Όμως, τα βλέφαρά 
του έκλεισαν κι αποκοιμήθηκε.  

 
Η Μάρω ξαγρυπνούσε και δεν ήταν η πρώτη φορά. Με τη δικαιολογία πως 

ο Αργύρης, εξαιτίας των αρθριτικών που τον βασάνιζαν, έκανε ανήσυχο ύπνο, 
είχε βρει καταφύγιο στο παλιό δωμάτιο του Λαέρτη, δίπλα σε αυτό του 
Νικήτα. Μέσα στην προχωρημένη νύχτα, κοίταξε ξανά τους δείχτες του 
ρολογιού, που αμείλικτοι συνέχιζαν το ατέρμονό τους δρομολόγιο. Πότε είχε 
αργήσει τόσο ο Νικήτας της; Μια φορά μόνο, που προτιμούσε να μην τη 
σκέφτεται.  

Η ώρα περνούσε κι εκείνη ανησυχούσε όλο και πιο πολύ βάζοντας 
διάφορα με τον νου της, καθώς οι κακές σκέψεις λες κι αυγάτιζαν στο 
σκοτάδι. Ας άκουγε την εξώθυρα και τα βήματά του να ανεβαίνουν τη σκάλα! 

«Τι αμαρτίες πληρώνω, Θεέ μου!» μουρμούρισε δύσθυμα.  
Θα την πήρε ο ύπνος και θα αποκοιμήθηκε από την κούραση της έγνοιας. 

Ξύπνησε κι ένιωσε το μέτωπό της παγωμένο εκεί που ακουμπούσε στο 
νοτισμένο τζάμι. Η καρδιά της πετάρισε και βούλιαξε ξανά όταν, σφίγγοντας 
την πετούγια κι ανοίγοντας με χίλιες προφυλάξεις την πόρτα, βρήκε το 
κρεβάτι του Νικήτα άδειο, άθιχτο. Η ελπίδα ότι ο μεγάλος της γιος είχε 
επιστρέψει χωρίς να τον καταλάβει, διαψεύστηκε κι αυτή. Έπεσε στο κρεβάτι 
κι άρχισε να κλαίει με δυνατά αναφιλητά που δεν σταμάτησαν ακόμα κι όταν 
άκουσε το σούρσιμο από τις παντόφλες του Αργύρη στα πλακάκια. 



Σιωπηλή πέτρα          267 
_______________________________________________________________________________________________________________________________________________________________________________________________________________ 

 

 

«Τι σκούζεις;» Η φωνή του έμοιαζε με κρώξιμο στα πονεμένα της αυτιά. 
«Τα χάλια του γιου σου καμαρώνεις;» συνέχισε εκείνος. «Έτσι που τον 
μεγάλωσες, λούσου τα τώρα!» είπε χαιρέκακα και βγήκε βλαστημώντας μέσα 
από τα δόντια του.  

 
Η Λυδία έριξε ένα βλέμμα όλο απάθεια στο κοιμισμένο πρόσωπο της Ιρένα 

όπου βασίλευε ένα αθώο χαμόγελο. Τη μισή νύχτα την είχε περάσει 
προσπαθώντας να ηρεμήσει την κοπέλα, που είχε ξεσπάσει και της είχε 
μιλήσει με όλο το συσσωρευμένο παράπονο για τη σχέση της με τον Λαέρτη. 
Εκείνη την ώρα ένιωσε την επιθυμία να της αστράψει ένα χαστούκι και να την 
κάνει να σωπάσει. Αντί γι’ αυτό, άκουσε με την υπομονή του Ιώβ τους 
συναισθηματισμούς της Γερμανίδας. Την κανάκεψε, ώσπου η ανόητη 
κούρνιασε στην αγκαλιά της γουργουρίζοντας κι αποκοιμήθηκε μακάρια.  

Η Λυδία αναδεύτηκε ευχαριστημένη με τον εαυτό της και σηκώθηκε. 
Έριξε μια ματιά στο σπίτι του Λαέρτη γελώντας με τα παιδιάστικα καμώματά 
του. Είχε τόσο πικαριστεί από τη συμπεριφορά τους, ώστε δεν τις είχε ρωτήσει 
το παραμικρό. Ούτε καν στο ίδιο του το σπίτι δεν είχε φανεί. Αν δεν τριγύριζε 
σαν το νυχτοπούλι, θα είχε σίγουρα περάσει τη νύχτα του στον Μικρό Κοχλία.  

 
Η Μαργαρίτα έβλεπε άσχημο όνειρο. Όλο η νύχτα της ένας εφιάλτης ήταν. 

Ξυπνούσε λαχταρισμένη, ένιωθε τον Κωσταντή δίπλα της, σφάλιζε ξανά τα 
βλέφαρα, το κακό όνειρο όμως βρισκόταν πάντα εκεί. Ήξερε ποιος έφταιγε. 
Εκείνο το φίδι, ο Κώστογλου. Τώρα ονειρευόταν τη Λάμια, που είχε καταπιεί 
τον άντρα της κι εκείνη την άλλη, που έτρωγε τα παιδιά γυρεύοντας εκδίκηση 
για το δικό της που είχε χαθεί. Στον ύπνο της η Λάμια είχε πρόσωπο, ένα 
πρόσωπο παραμορφωμένο από τη λύσσα και τον πόνο, το πρόσωπο του 
Αργύρη. Στο όνειρό της τα ρουθούνια οσμίζονταν το θύμα που περίμενε 
ανυποψίαστο, το σώμα της ανατρίχιαζε καθώς τα χέρια τυλίγονταν στον 
λαιμό της. Ακόμα και στο όνειρό της ήξερε πως δεν μπορούσε να ξεφύγει. 
Ξύπνησε ιδρωμένη, ο Κωσταντής τής ψιθύρισε καθησυχαστικά, το χέρι του 
αγκάλιασε τον ώμο της. Κούρνιασε τρομαγμένη μέχρι που ο ύπνος ήρθε ξανά. 

Δίπλα της, αυτός που όλοι γνώριζαν σαν τον ψαρά από την Οινέσσα, δεν 
έλεγε να σφαλίσει τα μάτια. Έφερνε στον νου του ξανά και ξανά τη συζήτηση 
με τον γιο του. Τον γιο του, αν ήταν δυνατόν… Δεν είχαν μιλήσει ποτέ. Είκοσι 
χρόνια. Μόνο από μακριά παρακολουθούσε τη ζωή του, τι είχε καταφέρει στο 
Μόναχο, μετά στην Αθήνα, τη ζωή του με την Ίρια, τη δικιά του μικρή του 
Ίρια… Η καρδιά του ζεσταινόταν και πάγωνε με τις αναμνήσεις, τις 



268                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

αναμνήσεις κάποιου που για όλον τον κόσμο ήταν νεκρός εδώ και είκοσι 
χρόνια… 



Σιωπηλή πέτρα          269 
_______________________________________________________________________________________________________________________________________________________________________________________________________________ 

 

 

ΣΑΡΑΝΤΑ 
 
Ο Νικήτας άνοιξε τα μάτια προσπαθώντας να προσαρμοστεί στην αχνή 

πραγματικότητα μιας καινούριας μέρας. Κοίταξε το λιτό δωμάτιο χωρίς να το 
αναγνωρίσει στην αρχή. Το κεφάλι του γύριζε και το στομάχι του ήταν ένας 
κόμπος. Τον είχε πάρει ο ύπνος στο παγωμένο δωμάτιο, στον χτιστό καναπέ 
όπου είχε ζήσει την απόλυτη ερωτική ευτυχία με την Ίρια. Μα τώρα άρχιζε να 
θυμάται όλο και πιο καθαρά την προηγούμενη νύχτα και τη συζήτηση με τον 
ψαρά, τον Κωσταντή. Όσο όμως και να τη γύριζε την κουβέντα τους στο 
μυαλό του, τόσο τον παραξένευε η στοργή που ο άγνωστος μέχρι πριν λίγο 
άντρας τού είχε δείξει. Ίσως να γύρευε κι εκείνος ένα βάλσαμο στη μοναξιά 
του.  

Είχε ξημερώσει πια για τα καλά. Δεν μπορούσε να μείνει άλλο στο σπίτι, 
λες και η ζωή του είχε σταματήσει σε αυτούς τους τέσσερις τοίχους. Κι αν είχε 
συμβεί κάτι στη Λυδία; Με τη σκέψη και μόνο, η ανησυχία τον έκανε να 
κινητοποιηθεί. Το νησί ήταν μικρό, δεν μπορούσε να κρυφτεί. Εκτός και αν… 
Όχι, δεν υπήρχε περίπτωση να έχει πάει στην Καρυσιανή. Αν επικοινωνούσε 
με την Ίρια; Προφανώς εκείνη δεν γνώριζε το παραμικρό, γιατί… Θα τον είχε 
ειδοποιήσει; Φρούδες ελπίδες. Ποτέ δεν του τηλεφώνησε, κι ας της είχε 
στείλει μέσω του Αναστάση ένα κινητό τηλέφωνο σαν δώρο για τη νέα 
χρονιά. Η ανησυχία του για τη Λυδία και για την Ίρια τον έκανε να δοκιμάσει 
την τύχη του. Το κινητό ήταν απενεργοποιημένο. Κοίταξε το ρολόι του. Ήταν 
πολύ νωρίς ακόμη για να πάρει στο σταθερό σε ένα σπίτι που υπήρχε ένα 
μόλις τριών μηνών μωρό.  

 
Την ίδια ώρα, ο Αργύρης Κώστογλου βροντούσε τσαντισμένος την πόρτα 

ξωπίσω του. Όλα πήγαιναν από το κακό στο χειρότερο. Το βάρος της κάθε 
μέρας το ένιωθε χρόνο ολόκληρο στα πονεμένα του πόδια. Ποιος; Αυτός που 
όλοι τον ζήλευαν για τη σβελτάδα του. Σιχτίρισε ξανά τη Μάρω και τον 
μεγάλο του γιο. Ευτυχώς που είχε τον Λαέρτη, παρηγοριά στα γεράματα. 
Μπορεί και να παντρευόταν αυτή την τσαπερδόνα τη Γερμανίδα του και να 
του έκανε κανένα εγγόνι, αφού ο Νικήτας, άχρηστος και σ’ αυτό, 
μονοχνοτιάρης είχε γίνει. Κόντευε τα σαράντα και είχε μαγκουφιάσει 
περιμένοντας την αιώνια αγαπημένη του. Σάμπως δεν ήξερε πως ίδια ήταν κι 
εκείνη, σαν τον άλλον. Μια συμφορά κι οι δυο τους, που ήρθε να ανακατέψει 
τη ζωή τους. Εκείνη δεν είχε πάει μακριά, στην Καρυσιανή ήταν, αυτό το 



270                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ήξερε από τους Μπάρτζηδες. Δεν βαριέσαι… Σαν δεν βλεπόντουσαν, λίγο τον 
ένοιαζε.  

Νωρίς ήταν ακόμα, ο κανακάρης του θα κανόνιζε την κοκόνα του. Γέλασε 
μέσα από τα δόντια του. Κοίταξε τον ουρανό, βαρύ κι αράθυμο. Αυτός όμως τα 
αψηφούσε τα στοιχειά της φύσης. Αγνόησε τα πονεμένα του πόδια κι έπιασε 
να κατηφορίζει. Ο Θοδωρής θα πήγαινε να ανοίξει το μανάβικο. Πουρνό-
πουρνό, μη χάσει τους πελάτες κι αυτός. Ευκαιρία ήταν να κατέβει μαζί του 
στο λιμάνι. Δυο στροφές παρακάτω, το αγροτικό περίμενε φορτωμένο. Ούτε 
ραντεβού να είχαν. 

«Για πού το έβαλες πρωινός-πρωινός, άρχοντα;» Ο παχουλός μανάβης 
ανασήκωσε το κασκέτο και χαιρέτησε. 

«Είπα να κατέβω να δω τον γιο μου».  
«Από τώρα; Αυτός θα κοιμάται ακόμα».  
«Δεν βαριέσαι! Μέχρι να πούμε καμιά κουβέντα, θα περάσει η ώρα».  
«Τα έμαθες τα νέα;» ρώτησε ο μανάβης καθώς έβαζε μπρος τη μηχανή. 
Ο Αργύρης τον κοίταξε καχύποπτα. Πήγαινε καιρός που τα καινούρια 

μαντάτα ταξίδευαν πρώτα στα δικά του αυτιά. Ας όψονται τα κακογεράματα, 
σκέφτηκε.  

«Έχει έρθει μια καινούρια στο νησί» είπε ο μανάβης χαμογελώντας 
πονηρά.  

Τον Αργύρη τον έζωσαν τα φίδια. Ήταν που μελετούσε την Ίρια, γρήγορα 
όμως ησύχασε ακούγοντας τη συνέχεια. Μια φωτογράφος ήταν, ξένη, από το 
Κάπρι. 

«Πού είναι αυτό, ρε Αργύρη, ξέρεις;»  
«Ένα νησί κοντά στη Νάπολη».  
«Να την πιεις στο ποτήρι είναι η άτιμη. Αχ και να ήμουνα πιο νέος!»  
Ο Αργύρης δεν είχε την όρεξη του μανάβη. Ούτε που άκουσε τις υπόλοιπες 

φλυαρίες του, κατηφής με τις δικές του έγνοιες.  
«Έρχεσαι να σου ψήσω έναν καφέ;» ρώτησε ο Θοδωρής ξεκλειδώνοντας 

το μαγαζί του.  
«Άστο για αργότερα. Πάω μέχρι τον μόλο να με φυσήξει λίγο ο αέρας».  
 
Από ένα κοντινό σημείο, η Λυδία παρατηρούσε τη φιγούρα που έστεκε 

στην άκρη του μόλου, μια φιγούρα ολομόναχη στο γκρίζο τοπίο, μια αμελητέα 
ανθρώπινη κουκίδα στο γραφικό του ορίζοντα. Το σκηνικό έφερε στον νου 
της τις ιταλικές ταινίες της δεκαετίας του εξήντα. Έχοντας δουλέψει τη 
σύνθεση στο μυαλό της, είχε ήδη τραβήξει δεκάδες πόζες του ανύποπτου 



Σιωπηλή πέτρα          271 
_______________________________________________________________________________________________________________________________________________________________________________________________________________ 

 

 

άντρα, ενώ ταυτόχρονα πλησίαζε τον μόλο και η φιγούρα έπαιρνε κανονικές 
διαστάσεις. Έφτασε τόσο κοντά που ίσως μόνο ο ήχος των κυμάτων που 
άφριζαν σαν φίδια γύρω τους να εμπόδισε τον άντρα να αντιληφθεί την 
παρουσία της. Τη στιγμή που τα δάχτυλά της διέταξαν για μια ακόμη φορά το 
κλείστρο, εκείνος στράφηκε επιτέλους. Το χέρι της σαν αυτόματο έβγαλε μια 
σειρά πόζες μέχρι να συνειδητοποιήσει πως ο φακός της εστίαζε στο σημάδι 
που διέτρεχε το πρόσωπο του Αργύρη Κώστογλου. Έκπληξη, καχυποψία, 
υποβόσκουσα οργή και το καταλάγιασμα… Επιτέλους τον είχε μπροστά της. 
Του χαμογέλασε σαγηνευτικά, σαν να ήταν κάποιος τον οποίον θαύμαζε 
απροκάλυπτα.  

Ο Αργύρης δεν έλεγε να πάρει τα μάτια του από την κοπέλα. Να δεις που 
ήταν αυτή που του είχε περιγράψει ο μανάβης… Μπορεί να είχε φτάσει τα 
εβδομήντα, ήξερε όμως να εκτιμήσει τη γυναικεία ομορφιά. Και τούτη εδώ 
ήταν όμορφη σαν το διάβολο, ανάθεμα τη. Τα μάτια της είχαν τη λάμψη της 
φωτιάς της Κόλασης, που σε κάνει να νομίζεις πως ψήνεσαι σε μια 
σκουρόχρωμη θάλασσα.  

«Εσύ είσαι η Ιταλιάνα;» 
«Ας το πούμε κι έτσι» γέλασε η Λυδία και τον κοίταξε κατευθείαν στα 

μάτια.  
Η φωνή του την εκνεύριζε, όμως δεν ήταν διατεθειμένη να δείξει την 

παραμικρή ενόχληση. Όλες της οι κινήσεις, κάθε της λέξη θα συνηγορούσαν 
στο να τον πείσει για το πόσο την είχε γοητεύσει. Δεν θα ήταν δύσκολο. Η 
εγωπάθεια τρέφεται με τα χρόνια.  

«Για τους φίλους μου είμαι η Λυδία» του συστήθηκε ζεστά και του έσφιξε 
το χέρι αφήνοντας τα δάχτυλά της να ξαποστάσουν λίγο παραπάνω στην 
παλάμη του. «Κι εσείς, θα είστε ο Αργύρης Κώστογλου» είπε και του 
χαμογέλασε πιο πλατιά αυτή τη φορά. 

«Πού με ξέρεις;» Το βλέμμα του έγινε καχύποπτο.  
Αντί για άλλη απάντηση, η Λυδία τον έπιασε αγκαζέ και στράφηκε προς το 

λιμάνι.  
«Θα με βοηθήσεις; Γλιστράει επικίνδυνα εδώ πάνω. Ξέρω ένα 

συμπαθητικό μαγαζί λίγα μέτρα πιο πέρα. Να σε κεράσω έναν καφέ» του 
πρότεινε. Ο απαιτητικός τόνος στη φωνή της και το ξαφνικό πέρασμα στον 
ενικό τον αποσυντόνισαν τόσο ώστε τη συνόδευσε πειθήνια.  

Ο Μικρός Κοχλίας ήταν κλειστός. Ο Αργύρης Κώστογλου κοίταξε το ρολόι 
του και κάτι μουρμούρισε μέσα από τα δόντια του. Η Λυδία τραβήχτηκε 



272                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

παράμερα περιμένοντας τη συνέχεια. Ήξερε πολύ καλά πως ο Λαέρτης είχε 
κοιμηθεί στο καφέ.  

Ο Αργύρης άρχισε να χτυπάει την πόρτα με τη γροθιά του ώσπου το 
κουρασμένο πρόσωπο του Λαέρτη φάνηκε στο άνοιγμά της. Τα μάτια του 
κοίταξαν φευγαλέα τη Λυδία και μετά καρφώθηκαν στον Αργύρη. 

«Τι έγινε, πατέρα;» 
«Εδώ κοιμήθηκες εσύ;» ρώτησε συνοφρυωμένος ο Αργύρης. 
«Κακό είναι;» πέρασε στην αντεπίθεση ο Λαέρτης. «Κάνε μου τη χάρη και 

πρόσεχε λίγο το μαγαζί. Πετάγομαι να φέρω τη Μαργαρίτα» είπε και χωρίς να 
ρίξει μια δεύτερη ματιά στη Λυδία, απομακρύνθηκε βιαστικά.  

«Σαν στο σπίτι σου!» Με μια κίνηση ιππότη ο Κώστογλου παραμέρισε. 
Μπήκαν σε μια ατμόσφαιρα βαριά από τον καπνό και την κλεισούρα.  
«Πίνεις καφέ;» τη ρώτησε.  
Του έγνεψε καταφατικά, κι εκείνος χάθηκε στο βάθος του μαγαζιού 

σβέλτα, έχοντας προφανώς ξεχάσει την ηλικία του. Με το που έμεινε μόνη, η 
Λυδία έβγαλε έναν φάκελο από το σακίδιό της και τον ακούμπησε αδιάφορα 
στο τραπέζι. 

«Λίγοι έχουν τη τύχη να δοκιμάσουν τον δικό μου καφέ». Ο Κώστογλου 
άφησε θριαμβευτικά το μπρίκι και δυο χοντρά φλιτζάνια.  

«Μάλλον ξέρεις να φροντίζεις τις γυναίκες» του είπε χαδιάρικα η Λυδία. 
Ο Αργύρης έκανε πως δεν έδωσε σημασία στην ερωτική πρόκληση. Μερικά 

χρόνια νωρίτερα θα άπλωνε το χέρι του και θα της έδινε να καταλάβει. Τώρα 
προείχε να ικανοποιήσει την περιέργειά του. Από πού τον γνώριζε αυτή η 
διαβόλισσα; 

«Λες πως με ξέρεις, λοιπόν» είπε και περίμενε.  
Αντί για απάντηση, η Λυδία έσπρωξε τον φάκελο προς το μέρος του. Τον 

έτρωγε η περιέργεια, τον συγκρατούσε η καχυποψία. Όμως το βλέμμα της 
κοπέλας, στυλωμένο όλο προσμονή επάνω του, τον είχε υπνωτίσει.  

«Πού τις βρήκες;» τη ρώτησε λίγο μετά. Οι φωτογραφίες τον είχαν γυρίσει 
είκοσι χρόνια πίσω. Τις κοιτούσε αχόρταγα, λες και ήθελε να πάρει κάτι από 
τη λάμψη του παλιού του εαυτού.  

«Πριν λίγους μήνες βρισκόμουν στην Αλεξάνδρεια, για μια φωτογράφηση. 
Χάζευα την πόλη, όταν τυχαία βρέθηκα σε μια γκαλερί. Γνώρισα τη 
φωτογράφο, μια Ελληνίδα που ζούσε εκεί. Τις δυο μέρες που μου είχαν 
απομείνει, ανταλλάξαμε κουτσομπολιά και επαγγελματικά μυστικά. Μου 
είχαν κάνει εντύπωση οι φωτογραφίες της, η αποτύπωση της ουσίας του 
θέματος σε μια μονάχα στιγμή. Δεν σου κρύβω πως περισσότερο είχα μαγευτεί 



Σιωπηλή πέτρα          273 
_______________________________________________________________________________________________________________________________________________________________________________________________________________ 

 

 

από τον άντρα που μισόγυμνος έμοιαζε με τον Άρη, τον θεό του πολέμου, 
καθώς πηδούσε πάνω από τη φωτιά. Τη ρώτησα κι εκείνη μου μίλησε για σένα 
και τη μικρή σου Δάρκο».  

«Τι σου είπε δηλαδή;»  
«Πως ναι, πολλές γυναίκες θα σε έβρισκαν ακαταμάχητο, όμως όχι, είχα 

πέσει έξω δεκαπέντε χρόνια στην ηλικία. Βλέπεις, με είχες ξεγελάσει. Στις 
φωτογραφίες δεν μπορούσα να σε κάνω πάνω από τριανταπέντε χρονών».  

Εκείνος γέλασε κολακευμένος.  
«Βρήκα την ευκαιρία, όταν το περιοδικό μού ζήτησε να φωτογραφίσω τον 

άγριο ελληνικό χειμώνα. Θυμήθηκα τη Δάρκο και ήρθα» συμπλήρωσε η Λυδία 
με ένα αφοπλιστικό χαμόγελο. 

Ο Αργύρης κοίταξε ξανά τις φωτογραφίες, που κατέθεταν ένα κομμάτι από 
τα ξεχασμένα του νιάτα. Η μνήμη του αναζήτησε τις ευχάριστες στιγμές από 
εκείνο το καλοκαίρι. Ίσως και να έφταιγε η δροσερή κοπέλα, που η παρουσία 
της γαργαλούσε τον κοιμισμένο του ανδρισμό.  

«Θα μου επιτρέψεις να σε φωτογραφήσω;» τον ρώτησε.  
«Τόσες φωτογραφίες με τράβηξες πιο πριν και χωρίς να το ξέρω» της 

απάντησε γελώντας, έχοντας ξαναβρεί τη καλή του διάθεση. «Εγώ λέω να 
κάνουμε κάτι άλλο. Έλα στο σπίτι μου απόψε. Σου κάνω το τραπέζι.»  

«Να το πάρω στο πονηρό;» τον ρώτησε ναζιάρικα. 
«Τι λόγια είναι αυτά! Έχεις την ηλικία του γιου μου» της απάντησε στο 

ίδιο ύφος.  
Η Λυδία γέλασε και χαϊδεύοντας φευγαλέα το σημάδι στο πρόσωπό του, 

μάζεψε την τσάντα της και σηκώθηκε.  
«Θα δούμε» είπε αόριστα.  
«Πού μένεις;» τη ρώτησε βλέποντας την ευκαιρία να πετάει μέσα από τα 

χέρια του.  
Εκείνη όμως τον φίλησε ανέμελα στο μάγουλο και βγήκε χωρίς να γυρίσει 

να κοιτάξει πίσω της. 
Τρία στενά πιο κάτω, η Λυδία σταμάτησε απότομα προσπαθώντας να 

καταπολεμήσει το αίσθημα της ναυτίας που της έφερε η επαφή με τον 
Κώστογλου. Χρειάστηκε να περπατήσει μισή ώρα εντελώς άσκοπα, 
παίρνοντας βαθιές ανάσες για να συνέλθει. Ούτε η ίδια τολμούσε να πιστέψει 
την αποκοτιά της. Στα χείλη της είχε μείνει σαν αποτύπωμα η επαφή με το 
δέρμα ενός ερπετού. Πόσο ματαιόδοξος μπορούσε να είναι αυτός ο μισητός 
άνθρωπος ώστε να πιστέψει πως την είχε ενθουσιάσει, πως τον έβρισκε 
ακαταμάχητο; Πόσο βολικό είναι όταν ο εγωισμός τυφλώνει τόσο ώστε όλα να σου 



274                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

φαίνονται πιστευτά, σκέφτηκε απορώντας με το ακατανόητο της ανθρώπινης 
φύσης.  

 
Ο Παντελής ξέσφιξε αργά τα χέρια του από το σώμα της Μαργαρίτας μη 

θέλοντας να την ξυπνήσει. Η κατάθλιψη που τη βασάνιζε τον έφερνε σε 
απόγνωση ώρες-ώρες, κάνοντάς τον να αναρωτιέται αν μπορούσε να πιστέψει 
όσα εκείνη ομολογούσε στους παραλογισμούς της. Την αγαπούσε όμως, την 
αγαπούσε με μια αγάπη διαφορετική. Στη Μαργαρίτα χρωστούσε στην ουσία 
τη ζωή του. Στη Μαργαρίτα, που εκείνο το βράδυ, είκοσι χρόνια πριν, έχοντας 
βγει να μαζέψει βότανα, τον βρήκε αναίσθητο κι αιμόφυρτο. Δεν τον 
αναγνώρισε ή μάλλον δεν τον γνώριζε καν, αλλά έτρεξε αμέσως να φωνάξει 
τον Αγαθάγγελο.  

Με πίκρα σκέφτηκε πως θα ήταν καλύτερα να μη ζούσε. Κάποτε είχε 
πιστέψει πως παίρνοντας την απόφαση να εξαφανιστεί, θα έλυνε το δίλημμά 
του. Σήμερα, είκοσι χρόνια μετά, έβλεπε πως ο άνθρωπος είναι πολύ μικρός 
για να πάρει τον ρόλο της μοίρας. Σήμερα, έπρεπε να αποφασίσει ξανά. Αυτό 
ήταν που τον είχε σπρώξει να βρει τον Νικήτα, να ακούσει τις εκμυστηρεύσεις 
του για πρώτη φορά. Κι όσο ο γιος του του μιλούσε, αυτός, ένας διπρόσωπος, 
με χαμηλωμένο το κεφάλι από φόβο, αγωνία και ντροπή, προσπαθούσε να 
καταλάβει. Έριχνε κλεφτές ματιές νιώθοντας πρωτόγνωρα συναισθήματα. 
Αυτός, ένας νόμιμος τυχοδιώκτης, έκλεβε ψίχουλα στοργής που έσταζαν 
βάλσαμο στην καρδιά του. Το δίλημμα όμως παρέμενε όσο άκουγε τον Νικήτα 
να μιλάει για την Ίρια με πάθος ίδιο με το δικό του, με την ίδια απελπισμένη 
αγάπη. Αφουγκραζόταν την αγωνία του για τη Λυδία γεμίζοντας τον ίδιο 
πόνο, την ίδια αγωνία της απόρριψης. Είχε περάσει κι αυτός από το στάδιο της 
αμφισβήτησης. Πώς μπορούσε τότε να πιστέψει τη Μάρω, να αποδεχτεί πως 
είχε έναν γιο δεκαοκτώ χρονών; Κι όταν επιτέλους έμαθε να ζει κοντά και 
συνάμα μακριά του, δέχτηκε το μεγαλύτερο χτύπημα μαθαίνοντας για την 
ύπαρξη της Λυδίας.  

Έπρεπε να πάρει μια απόφαση. Ο Αργύρης Κώστογλου, παρότι 
καταπονημένος από τον χρόνο, συνέχιζε να υπάρχει, μπορούσε πάντα να 
κάνει κακό, αν μάθαινε… Αν μάθαινε τι; Πως ο Νικήτας δεν ήταν γιος του; 
Πως ο Παντελής Έξαρχος δεν είχε πεθάνει; Και όχι μόνο αυτό, αλλά πως είχε 
και μία κόρη; Το μυαλό του ξαφνικά σταμάτησε, ενώ κάτι έπρεπε να θυμηθεί, 
κάτι σημαντικό. Γύρισε πολύ πίσω με κόπο, καθώς στιγμιότυπα άλλων ζωών 
μπαινόβγαιναν σαν από χαραμάδες, τρύπωναν στις γωνίες, έπαιζαν κρυφτό 
μέσα στο κεφάλι του. ΄ Έκανε ακόμα μια προσπάθεια. Το γέλιο της Μάρως 



Σιωπηλή πέτρα          275 
_______________________________________________________________________________________________________________________________________________________________________________________________________________ 

 

 

αντήχησε ξανά στο εργένικό του δυάρι καθώς το χέρι του χάιδευε απαλά το 
σημάδι στον ώμο της. “Μοιάζει με πεταλούδα έτοιμη να πετάξει” της είχε πει 
γελώντας κι ο ίδιος. “Μόνο που αυτή η πεταλούδα σκοπεύει να μείνει για 
πάντα. Είναι σημάδι της γέννας. Όλα τα κορίτσια στο σόι μας το έχουν. Εγώ 
δεν αντέχω να το βλέπω. Με ασχημαίνει”του είχε απαντήσει. “Τι γυναικεία 
ματαιοδοξία!” της είχε ψιθυρίσει κι είχε σκύψει για να φιλήσει το σημάδι. 

Η εικόνα από το μακρινό παρελθόν τρεμόσβηνε στο μυαλό του σαν ένας 
διακόπτης που ανοιγοκλείνει: φως-σκοτάδι, σκοτάδι-φως.  

«Αν η Λυδία έχει αυτό το σημάδι…» μονολόγησε, χωρίς να ξέρει αν αυτό 
θα τον έκανε να χαρεί ή να λυπηθεί. 

Η Μαργαρίτα μουρμούρισε ανήσυχη στον ύπνο της. Έσκυψε και τη φίλησε 
στοργικά στο νοτισμένο μέτωπο, και μετά σηκώθηκε προσεκτικά και κινήθηκε 
αθόρυβα προς την πόρτα.  

 
Στην κοντινή Καρυσιανή, η Ίρια κοιτούσε τη συσκευή του τηλεφώνου με 

απόγνωση. Μόλις της είχε τηλεφωνήσει η Αλεξάνδρα για να την ενημερώσει 
ότι η Λυδία θα πήγαινε στη Δάρκο. Πότε; Δεν γνώριζε τίποτα περισσότερο. Η 
κοπέλα τής είχε κάνει λόγο για μια φωτογράφηση στο Αιγαίο, η ίδια η 
Αλεξάνδρα όμως είχε πάρει στα γραφεία του περιοδικού, όπου είχαν δηλώσει 
παντελή άγνοια.  

Γιατί δεν την είχε ειδοποιήσει η ίδια η Λυδία; Τι γύρευε στη Δάρκο; 
Φοβούμενη τα χειρότερα, πρόλαβε τον Αναστάση που ετοιμαζόταν να πάει στο 
γραφείο του. Τον ρώτησε για τα δρομολόγια για τη Δάρκο. 

«Τα δρομολόγια έχουν αλλάξει, Ίρια. Το πλοίο της γραμμής πέρασε τα 
ξημερώματα. Η επόμενη σύνδεση είναι σε τρεις μέρες».  

«Τρεις μέρες; Και το καΐκι;» 
«Αύριο, μόλις διορθώσουν τη βλάβη. Τι συμβαίνει;» τη ρώτησε ανήσυχος.  
«Πρέπει να πάω στη Δάρκο» είπε αποφεύγοντας να τον κοιτάξει. 
«Έπαθε κάτι ο Νικήτας;» 
«Όχι, δεν αφορά τον Νικήτα». 
«Υπάρχει λύση. Αν πήγαινες στην Οινέσσα… Είναι ένας ψαράς εκεί, ο 

Κωσταντής. Δεν κάνει αυτή τη δουλειά, ίσως όμως μπορεί να σε βοηθήσει. 
Είναι ο άνθρωπος που φροντίζει για τις προμήθειες του μοναστηριού. Η 
Δάρκος απέχει μισή ώρα μόνο από εκείνο το σημείο. Αρκεί να τον βρεις… Είναι 
λίγο παράξενος, μονόχνοτος…» 

Μια ώρα αργότερα, η Ίρια έφτανε στον κόλπο της Οινέσσας. Το μεγάλο 
ξενοδοχειακό συγκρότημα του Oinessa Palace, έρημο κι αυτό μέσα στον 



276                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

προχωρημένο χειμώνα, έμοιαζε με νεκρή πολιτεία. Ο ορίζοντας χαμήλωνε, η 
καταχνιά από τη θάλασσα ερχόταν να καταπιεί τον τόπο. Εγκαταλείποντας 
την προσπάθεια να διακρίνει κάτι, άρχισε να ανηφορίζει προς το τελευταίο 
ασφαλτοστρωμένο κομμάτι του δρόμου, εκεί όπου βρισκόταν το εκκλησάκι-
αφιέρωμα που η Αντριάνα είχε φτιάξει στη μνήμη του Αντώνη.  

Πόσες φορές είχε περάσει από αυτό το σημείο; Κι όμως, μόνο σήμερα είχε 
κάτσει να αναρωτηθεί. Θυμήθηκε τα λόγια του Αντώνη, ετοιμοθάνατου, να 
της λέει πως το φάντασμα του Έξαρχου τον κυνηγούσε. Σαν να ήταν ο 
Παντελής η αιτία που το τιμόνι είχε ξεφύγει από τα χέρια του και όχι το 
μεθύσι του.  

Σήμερα έκλειναν είκοσι χρόνια από τον χαμό του Παντελή, γι’ αυτό τα 
σκεφτόταν όλα αυτά. Μα τη μισή της ζωή σχεδόν την είχε περάσει με τις 
αναμνήσεις. Να κοιτάζει το παρελθόν και να βλέπει μόνο μια αλληλουχία 
λαθών. Όλα μισά: μισή καριέρα, μισή μάνα, μισή αγαπημένη. Με απόγνωση 
διαπίστωνε πως δεν είχε πια ούτε οικογένεια ούτε πατρίδα. Στη Σύρο δεν 
γυρνούσε ξανά, μα ούτε και στην Αθήνα. Της έμενε μόνο η Καρυσιανή, κι εδώ 
όμως είχε αρχίσει να νιώθει άσχημα, βάρος στην οικογένεια του Αναστάση.  

Η καρδιά της πάλευε αποζητώντας καθημερινά τον Νικήτα. Το γνώριζε 
πως βρισκόταν στη Δάρκο για επαγγελματικούς λόγους, της το είχε πει ο 
Αναστάσης. Θα μπορούσε να του είχε τηλεφωνήσει. Ούτε αυτό το είχε κάνει 
παρά είχε φύγει μακριά του… Κι όμως, δεν ήθελε να ξεκόψει, λες και είχαν 
άλλη μια ζωή να χάσουν ή λες και ο πατέρας του, αιτία όλων τους των 
δεινών, θα μπορούσε να εξαφανιστεί για πάντα.  

Χαμένη στις σκέψεις της βάδιζε προς τα εκεί όπου οι πυκνές καλαμιές 
έμοιαζαν δάσος και το τοπίο γινόταν πιο απόκοσμο. Κοίταξε τριγύρω 
περιμένοντας πως από στιγμή σε στιγμή κάποιος θα ξεπεταγόταν και θα της 
φώναζε πως δεν έπρεπε να τριγυρίζει εκεί πέρα. Η ανάμνηση του άντρα που 
είχε δει να έρχεται από μακριά στον πρώτο της περίπατο στην Οινέσσα, έξι 
χρόνια πριν, ήρθε ξανά μπροστά της. Να ήταν άραγε ο Κωσταντής, ο ψαράς 
που της είχε αναφέρει ο Αναστάσης; Κάπου τριγύρω θα έμενε. Κοίταξε προς τη 
μεριά της Δάρκου, η θάλασσα όμως ήταν κι αυτή άδεια. Μην ξέροντας τι άλλο 
να κάνει, πήρε ξανά τον δρόμο προς το ξενοδοχειακό συγκρότημα. Σε ένα 
μικρό σπίτι δίπλα στην είσοδό του έμενε ένας ντόπιος, που εκτελούσε χρέη 
φύλακα. Εκείνος μπορεί να γνώριζε τον ψαρά.  

«Θα έχει πάει για ψάρεμα» της απάντησε αδιάφορα ο φύλακας.  
«Με τέτοιο καιρό;» τον ρώτησε κοιτάζοντας τον ουρανό που είχε μαυρίσει 

απότομα. 



Σιωπηλή πέτρα          277 
_______________________________________________________________________________________________________________________________________________________________________________________________________________ 

 

 

«Ε, τότε θα είναι απέναντι. Όλο πέρα δώθε πάει. Σάμπως του παίρνεις 
κουβέντα;» 

«Πρέπει να τον βρω. Υπάρχει κάποιος τρόπος;» ρώτησε με αγωνία, όμως ο 
άλλος σήκωσε ανήξερος τους ώμους.  

Απομακρύνθηκε βιαστικά. Η λογική την πρόσταζε να μπει στο αυτοκίνητο 
και να γυρίσει στη Χώρα. Αντί γι’ αυτό, συνέχισε να περπατάει άσκοπα. Ο 
αέρας έφερε στα ρουθούνια της τη μυρωδιά της βροχής. Αστραπές 
διακλαδίζονταν στον ουρανό, και δευτερόλεπτα μετά ερχόταν ο ήχος της 
βροντής, που εκκωφαντικός έκανε τα ξύλα να τρίζουν. Η άμμος κατάπιε 
λαίμαργα τις πρώτες χοντρές σταγόνες. Και μετά, το νερό, ορμητικό, πότισε τα 
ρούχα της και μούσκεψε το σώμα της. Ένας ακόμα πιο δυνατός βρόντος την 
έκανε να στραφεί προς τη μεριά του δρόμου. Ο κεραυνός έμοιαζε να έχει βάλει 
στόχο το τάμα της Αντριάνας. Η καρδιά της χοροπήδησε όπως τότε που ήταν 
μικρή και φοβισμένη, έβαλε τα χέρια στο στόμα για να μην ουρλιάξει. 
Αναποφάσιστη κοίταξε το χαμόσπιτο που έστεκε κάτω ακριβώς από εκείνο το 
σημείο, αόρατο από τη μεριά του δρόμου. Έτρεξε προς τα εκεί και κοίταξε 
πυρετικά το υπόστεγο ψάχνοντας σαν το αγρίμι κάπου να λουφάξει. Είδε το 
μεγάλο πιθάρι και κάνοντας μιαν υπεράνθρωπη προσπάθεια, με την ελπίδα να 
έχει μαντέψει σωστά, το έσπρωξε με το πόδι της. Το κλειδί βρισκόταν από 
κάτω. Χωρίς δεύτερη σκέψη, χωρίς καν να αναλογιστεί πως παραβίαζε τον 
ιδιωτικό χώρο ενός άλλου ανθρώπου, έβαλε το κλειδί στην πόρτα και την 
έσπρωξε με όλη της τη δύναμη.  



278                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΣΑΡΑΝΤΑ ΕΝΑ 
 
Ο Λαέρτης έβριζε θεούς και δαίμονες συνοδεύοντας τον θόρυβο της 

βροχής, που έμοιαζε να πετροβολάει το παρμπρίζ. Αρνιόταν να παραδεχτεί 
στον ίδιο του τον εαυτό πως όλοι κάποτε την πατάνε, πως είχε πάθει κι αυτός 
ό,τι κορόιδευε στους άλλους. Ενώ καταλάβαινε πως η Λυδία έπαιζε μαζί του, 
κι αυτό τον εξαγρίωνε και τον έκανε να τη μισεί, ταυτόχρονα την ποθούσε 
όλο και πιο πολύ. Από τη στιγμή που είχε πατήσει το πόδι της στο νησί, οι 
ισορροπίες είχαν αλλάξει, κι αυτός είχε χάσει πια τον έλεγχο της κατάστασης. 
Ήταν πυρ και μανία με όλους. Με πρώτη και καλύτερη την Ιρένα, που είχε 
κολλήσει σαν τη βδέλλα πάνω στη Λυδία. Ποιος ξέρει τι είχαν πει και είχαν 
κάνει οι δυο τους ολόκληρο βράδυ! Κι ο πατέρας του; Ένας γέρο γκρινιάρης, 
με τα μάτια του ξαφνικά όλο ζωή, να εμφανίζεται με τη Λυδία, σαν το 
ερωτευμένο μαθητούδι. Τον έκανε έξαλλο και λίγο το είχε να τον αρπάξει από 
το λαιμό, να τον ταρακουνήσει και να του φωνάξει πως η Λυδία δεν ήταν για 
τα δόντια του. Είχε όμως να πάει να φέρει τη Μαργαρίτα. Και μετά, θα έβρισκε 
τον χρόνο να τους βάλει όλους στη θέση τους.  

Η Μαργαρίτα δεν ένιωθε καλά. Τη λυπήθηκε και της είπε να μείνει στο 
σπίτι της. Με βαριά καρδιά πήρε τον δρόμο για το λιμάνι. Βλαστήμησε που 
μόλις λίγους μήνες πριν είχε απορρίψει τη θέση σε μεγάλη ξενοδοχειακή 
μονάδα της Αττικής για να περάσει τον χειμώνα του στην έρημη Δάρκο. Για 
πρώτη φορά δεν μπορούσε να ελέγξει τον εαυτό του. Ήξερε πού θα ξεσπούσε, 
αν και κατά βάθος έβλεπε την αδικία. 

Μπαίνοντας στο σπίτι του βρήκε την Ιρένα να χαζεύει δοκιμάζοντας το 
κοντό μπλουζάκι που είχε θαυμάσει πάνω στη Λυδία το προηγούμενο βράδυ. 
Για μια τόσο ασήμαντη αφορμή έγιναν ολόκληροι πόλεμοι. Έτσι το είδε 
εκείνη τη στιγμή, ήταν το τόσο δα που έψαχνε για να βγάλει όλη του τη 
λύσσα, αυτή που ήθελε να εκτονώσει πάνω στο μαγευτικό κορμί της Λυδίας.  

«Τι είναι αυτό;» τη ρώτησε παρόλο που γνώριζε πολύ καλά. 
«Μου το χάρισε» του απάντησε όλο καμάρι η Ιρένα. «Δεν μου πάει;»  
«Αν ήθελα να έχω μια πουτάνα δίπλα μου, θα το είχα διαλέξει εγώ».  
«Πώς μου μιλάς έτσι; Τι έκανα;»  
«Εσύ θα μου πεις. Μου θρονιάζεσαι καλά-καλά εδώ λες και σε προσκάλεσε 

κανένας, και ξαφνικά σηκώνεσαι και φεύγεις και πας με μιαν άγνωστη χωρίς 
να πεις κουβέντα. Τι κάνατε όλο το βράδυ; Μήπως τη γουστάρεις κιόλας;» 

«Δεν κάναμε τίποτα. Κουβεντιάζαμε μόνο».  



Σιωπηλή πέτρα          279 
_______________________________________________________________________________________________________________________________________________________________________________________________________________ 

 

 

«Αλλού αυτά, εκεί που περνάνε. Εμένα με ρώτησες όταν ήρθες να μείνεις; 
Ε, δεν σε ρωτάω κι εγώ πού θα πας. Φεύγεις, Ιρένα!» φώναξε εξαγριωμένος. 

«Πού να πάω; Νόμιζα πως με αγαπούσες!»  
«Λάθος νόμιζες. Το μεσημέρι έχει πλοίο για Πειραιά. Μάζεψε τα πράγματά 

σου και φεύγα!» ούρλιαξε ενώ άνοιγε την ντουλάπα και πετούσε τα λιγοστά 
ρούχα της Ιρένα στο πάτωμα. «Όλα τα καλά πράγματα έχουν ένα τέλος. Αυτό 
θα έπρεπε να το έχεις σκεφτεί προτού μπλέξεις με κάποιον σαν εμένα». 

Κλείνοντας με δύναμη την πόρτα ξοπίσω του, ο Λαέρτης δεν γύρισε να 
ρίξει ούτε μια ματιά στα δακρυσμένα μάτια της Ιρένα. Σιχαινόταν τον εαυτό 
του για ό,τι είχε κάνει. Όσο κυνικός και να ήταν, ποτέ του δεν θα φερόταν 
έτσι σε μια γυναίκα. Προσπάθησε να δικαιολογηθεί επαναλαμβάνοντας σαν 
μονότονη προσευχή πως για όλα έφταιγε η Λυδία. Είχε αρχίσει να 
καταλαβαίνει πώς είναι η Κόλαση, σκόπευε όμως πολύ σύντομα να λυτρωθεί.  

Φτάνοντας ξανά στη διασταύρωση που η μια της κατεύθυνση οδηγούσε 
στο λιμάνι και η άλλη στο μοναστήρι, είδε το ξεχαρβαλωμένο αγροτικό του 
Αγαθάγγελου. Πού πήγαινε ο καλόγερος με τέτοιο καιρό; Και μάλιστα με 
τέτοια ταχύτητα; Μα όχι, δεν ήταν η φιγούρα του αυτή που διέκρινε, ήταν… 
Παραλογιζόταν, απλά παραλογιζόταν. Θα συνέχιζε τον δρόμο του και δεν θα 
έδινε σημασία στο καθετί που του φαινόταν ύποπτο, όμως τότε το τζιπ του 
Νικήτα πέρασε ακολουθώντας την ίδια κατεύθυνση με το αγροτικό.  

«Να πάρει!» μουρμούρισε μέσα από τα δόντια του και στα γρήγορα πήρε κι 
αυτός την κατεύθυνση προς το μοναστήρι, μην μπορώντας να καταλάβει τι 
σχέση μπορεί να είχαν ο Νικήτας, ο Αγαθάγγελος και η Λυδία. Αυτό πια ήταν 
εξωφρενικό.  

 
Ο Νικήτας κρατούσε σταθερή απόσταση από το αγροτικό. Χρόνια είχε να 

το οδηγήσει ο Αγαθάγγελος. Του φάνηκε παράξενο. Τότε ποιος; Και μετά 
αναρωτήθηκε τι χρησιμοποιούσε η Λυδία για τη μετακίνησή της στο νησί. 
Αποκλείεται να πήγαινε οπουδήποτε με τα πόδια, αν και ικανή θα την είχε. 
Μια υποψία βασάνιζε το μυαλό του, μια υποψία που έγινε πραγματικότητα, 
καθώς είδε το αγροτικό να σταματάει έξω από το μοναχικό σπίτι και μια 
φιγούρα, άντρας ήταν, γυναίκα, δεν μπορούσε να ξεχωρίσει μέσα στη βροχή, 
να βγαίνει τρέχοντας. Προτού προλάβει να συνέλθει από την έκπληξη, η 
Λυδία -ποιος άλλος είχε κλειδιά για να ξεκλειδώσει, αλήθεια;- χανόταν στο 
εσωτερικό του σπιτιού. 

Πάρκαρε αναποφάσιστος. Η βροχή είχε δυναμώσει ξανά δημιουργώντας 
του όλο και μεγαλύτερο εκνευρισμό. Δεν άντεχε άλλο. Έπρεπε να μάθει. 



280                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Βγήκε κάνοντας τον ελάχιστο θόρυβο κι έτρεξε προς το σπίτι. Έβγαλε το 
κλειδί από την τσέπη του, και, διστάζοντας μόνο για μια στιγμή, άνοιξε την 
πόρτα.  

«Λυδία;» Η φωνή του αντήχησε στο άδειο δωμάτιο.  
Άκουσε τον ήχο του νερού στο μπάνιο και άρχισε να μετράει σιωπηλά από 

μέσα του μέχρι να ξαναβρεί τον ρυθμό της αναπνοής του. Είχε κατορθώσει να 
αφαιρεθεί κοιτάζοντας τη φωτογραφία από τις ανασκαφές που βρισκόταν 
πάντα στον απέναντι τοίχο, όταν εκείνη βγήκε τυλιγμένη με ένα μπουρνούζι.  

«Θα σου έλεγα πως δεν είναι τρόπος αυτός να μπαίνεις σε ξένα σπίτια, αν 
δεν ήξερα πως δυστυχώς είσαι ο ιδιοκτήτης» του είπε αυθάδικα.  

Ο θυμός του υποχώρησε παρά το ύφος της. Όλα θα μπορούσε να της τα 
συγχωρήσει, στο κάτω-κάτω ήταν η κόρη της Ίριας. Έτσι, απόμεινε να την 
κοιτάζει συνειδητοποιώντας πως εκείνη η φωτογραφία της μικρής 
Βενετσιάνας στο γραφείο του είχε αποκτήσει σάρκα και οστά: μια αγριεμένη 
φιγούρα με τα χέρια σταυρωμένα στο στήθος τυλιγμένη σε ένα άσπρο 
μπουρνούζι, με ύφος θυμωμένου παιδιού και γυναίκας μαζί. Η ερώτηση όμως 
που τον έκαιγε έπρεπε να γίνει.  

«Τι γυρεύεις εδώ, Λυδία;»  
«Ας πούμε πως η αγαπημένη σου μου είχε στείλει ανοιχτή πρόσκληση».  
«Η αγαπημένη μου, όπως την αποκαλείς, έχει όνομα και είναι η μητέρα 

σου» της απάντησε ήρεμα.  
«Μόνο στα χαρτιά» του υπενθύμισε εκνευρισμένη. 
«Δεν μπορείς να την κρίνεις, Λυδία».  
«Και μπορώ, και έχω το δικαίωμα. Με παράτησε και με θυμήθηκε ξανά 

όταν ήταν να της δώσω την ευχή μου. Αν δεν ήσουν εσύ, ο δικός μου πατέρας 
θα ζούσε».  

«Γίνεσαι άδικη και με εμένα και με τη μητέρα σου. Είσαι μικρή ακόμη για 
να κατακρίνεις τόσο».  

«Η ηλικία δεν έχει καμία σχέση. Έκανα κι εγώ τις επιλογές μου».  
«Τότε, γιατί βρίσκεσαι εδώ;»  
«Εσύ γιατί νομίζεις;»  
«Επειδή πονάς όπως όλοι μας».  
«Πονάω; Όχι δα! Είδες που δεν με ξέρεις καθόλου; Στην ψυχολογία 

παίρνεις μηδέν. Εγώ μισώ, μόνο μισώ. Απορώ με την Ίρια, που δεν είχε ποτέ 
της τη δύναμη να φανεί σκληρή παρά μόνο σε εμένα».  



Σιωπηλή πέτρα          281 
_______________________________________________________________________________________________________________________________________________________________________________________________________________ 

 

 

Ο Νικήτας κατάλαβε πως η κουβέντα δεν θα τους έβγαζε πουθενά. Η Λυδία 
εξαγριωνόταν, προσπαθούσε να βρει τρόπο να τον πληγώσει, σαν να ήταν 
αυτός ο φταίχτης.  

«Κι εσύ; Γιατί νοιάζεσαι; Σε έπιασε ξαφνικά ο πόνος;» τον ειρωνεύτηκε. 
«Θα μπορούσες να είσαι δική μου κόρη…» της απάντησε μη δίνοντας 

σημασία στο ύφος της.  
«Θα μπορούσα, όμως δεν είμαι. Κι ευχαριστώ τον Θεό για αυτό. Εσύ όμως, 

γιατί γύρισες πίσω, Νικήτα; Γιατί δεν την άφησες ήσυχη;»  
«Έχεις διαβάσει το ημερολόγιο, οπότε μπορείς να δώσεις τις δικές σου 

απαντήσεις και σε αυτό. Φαίνεται πως τα ξέρεις όλα» της είπε και στράφηκε 
να φύγει. Ήταν μάταιο. Δεν ήξερε πώς να την αντιμετωπίσει.  

«Εγκαταλείπεις τόσο γρήγορα το πεδίο της μάχης; Γι’ αυτό σε παράτησε κι 
εκείνη. Αυτό σου άξιζε» του φώναξε η Λυδία. «Φύγε λοιπόν! Απορώ πώς είχες 
το θράσος να έρθεις μέχρι εδώ».  

Ο Νικήτας ένιωσε το αίμα του να βράζει και να ανεβαίνει στο κεφάλι του. 
Γύρισε ξανά προς το μέρος της κι αντίκρισε μια μικρή Μαινάδα έτοιμη να 
χιμήξει και να τον κατασπαράξει.  

«Δεν σου επιτρέπω» ήταν το μόνο που της είπε.  
«Μπα; Γιατί; Εγώ δεν είμαι η Ίρια να με κάνεις ό,τι θέλεις».  
«Αν ήμουν ο πατέρας σου, θα σε χαστούκιζα. Μπορείς να βγάλεις τον 

οποιονδήποτε εκτός εαυτού».  
«Τόλμα μόνο! Σε προκαλώ. Ή ο σοβαρός κύριος καθηγητής είναι πολύ 

καθώς πρέπει και γι’ αυτό;» τον ρώτησε και κοιτάζοντάς τον προκλητικά 
έκανε ένα βήμα προς το μέρος του.  

Τα χέρια του Νικήτα υψώθηκαν σαν αυτόματο, την ίδια στιγμή όμως 
θυμήθηκε τις δικές του κρίσεις οργής στην ηλικία της Λυδίας. Αντί να τη 
χαστουκίσει, την αγκάλιασε από τους ώμους και την τράβηξε κοντά του.  

«Μη με αγγίζεις! Αφού δεν έχεις τη μάνα, νομίζεις πως θα αποκτήσεις την 
κόρη;» ούρλιαξε εκείνη και τα μάτια της καρφώθηκαν γεμάτα παγωμένο 
μίσος στα δικά του. Τα χείλη της συσπάστηκαν και σήκωσε απότομα το χέρι 
της. Ο Νικήτας, λες και το περίμενε, το άρπαξε κρατώντας το δυνατά. «Άφησέ 
με ήσυχη επιτέλους!» του φώναξε παλεύοντας να ξεφύγει.  

Το μανίκι του μπουρνουζιού της τραβήχτηκε αφήνοντας τον δεξί ώμο 
ακάλυπτο. Καθώς τα μάτια του Νικήτα κοίταζαν με απορία το καφετί σημάδι 
στο σχήμα της πεταλούδας, που σπίλωνε τη λεία επιδερμίδα, τα χέρια του 
χαλάρωσαν το σφίξιμο μέχρι που έπεσαν άψυχα. Η Λυδία τραβήχτηκε 
λαχανιασμένη τυλίγοντας ξανά το μπουρνούζι επάνω της. Όμως ο Νικήτας 



282                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

δεν την κοίταζε πια. Ψελλίζοντας κάτι ακατάληπτο, κάτωχρος άνοιξε την 
πόρτα και βγήκε τρέχοντας.  

 
Ο Λαέρτης προσπαθούσε να συνέλθει από την έκπληξη, κοιτάζοντας μια το 

αγροτικό και μια το τζιπ του Νικήτα, παρκαρισμένα και τα δύο έξω από το 
μοναχικό σπίτι. Είχε δει τον αδελφό του να ξεκλειδώνει και να μπαίνει μέσα. 
Και τώρα περίμενε, ούτε αυτός ήξερε τι. Για μια στιγμή σκέφτηκε να γυρίσει 
πίσω στον Μικρό Κοχλία. Είχε αφήσει το μαγαζί στην τύχη του, ξεκλείδωτο. 
Εκτός κι αν ο Αργύρης θυμόταν στα γεράματα να κάνει τον καφετζή. Κι όμως, 
δεν έλεγε να στρίψει το κλειδί στη μίζα. Αντί για αυτό, υπόμενε το ατελείωτο 
πέρα-δώθε των υαλοκαθαριστήρων, ενώ το βλέμμα του δεν άφηνε το σπίτι, 
μήπως συμβεί κάτι και δεν το προλάβει. Η ώρα περνούσε και τα δάχτυλά του 
άρχισαν να χτυπούν ανυπόμονα το τιμόνι, ώσπου με το ζόρι κρατιόταν να μην 
κορνάρει μανιασμένος.  

Ο θόρυβος της βροχής κόπασε απότομα σαν κάποιος να πάτησε έναν 
διακόπτη, και ο Λαέρτης εγκατέλειψε τα σενάρια που έπλαθε καθώς είδε τον 
Νικήτα να πετάγεται τρέχοντας, να μπαίνει στο αυτοκίνητό του και να 
ξεκινάει σπινάροντας μέσα στη λάσπη, ενώ η Λυδία στεκόταν στο κατώφλι 
τυλιγμένη μόνο με ένα μπουρνούζι. Τι σήμαιναν όλα αυτά; Το μυαλό του πήρε 
ανάποδες στροφές κάνοντας χίλιες υποθέσεις, με πρώτη και καλύτερη την πιο 
εμφανή. Ο λόγος που η Λυδία είχε έρθει αναπάντεχα στη Δάρκο ήταν ένας και 
μοναδικός. Είχε ερωτικό δεσμό με τον Νικήτα. Ακόμα κι αν ήταν έτσι τα 
πράγματα όμως, δεν μπόρεσε να ελέγξει την αντίδρασή του και βγαίνοντας 
σαν το αυτόματο από το τζιπ, έτρεξε προς το μέρος της. 

«Αυτό που σου χρειάζεται είναι ένα γερό χαστούκι!» ήταν οι πρώτες του 
λέξεις.  

«Είναι σοβαρό οικογενειακό σας πρόβλημα, φαίνεται» του απάντησε 
ειρωνικά εκείνη. 

«Ποιο;» Την κοίταξε αποσυντονισμένος.  
«Η ανάγκη σας να μοιράζετε χαστούκια. Ο αδελφός σου έχει τις ίδιες 

τάσεις». 
«Ποια είσαι; Τι γυρεύεις εδώ πέρα; Πες μου τώρα!». Την άρπαξε από το 

χέρι και την τράβηξε επάνω του. 
«Μια γυναίκα. Δεν φτάνει αυτό;»  
«Μη μου παίζεις τέτοια παιχνίδια εμένα. Τα ξέρω καλά αυτά τα κόλπα».  
«Σε φοβήθηκα τώρα! Εγώ δεν είμαι η Ιρένα» συνέχισε να τον κοροϊδεύει 

γελώντας. 



Σιωπηλή πέτρα          283 
_______________________________________________________________________________________________________________________________________________________________________________________________________________ 

 

 

«Ούτε εγώ ο Νικήτας!» της αντιγύρισε άγρια. 
«Ζηλεύεις;» έκανε δήθεν έκπληκτη. «Τι καλά!»  
«Πού ξέρεις εσύ τον αδελφό μου; Τι δουλειά έχεις μαζί του;» 
«Να μη σε νοιάζει. Όλοι ίδιοι είσαστε. Στην οικογένειά σας οι άντρες 

τρέχουν πάντα πίσω από τις γυναίκες. Ακόμα κι ο πατέρας σου, ο πολύς 
Αργύρης Κώστογλου».  

«Ποιος ξέρει τι του έκανες κι εκείνου».  
«Σαν τι δηλαδή; Δεν είμαι και για τα μούτρα του» τον ειρωνεύτηκε ενώ τα 

χείλη της είχαν κολλήσει στο μάγουλό του. 
«Τα παιχνίδια με τη φωτιά είναι πολύ επικίνδυνα. Πρέπει να ξέρεις να τα 

παίζεις» είπε απομακρύνοντάς την από πάνω του.  
«Ενώ εσύ; Δεν φοβάσαι;» 
Τα μάτια του Λαέρτη απέφυγαν τα δικά της. 
«Δεν με κοιτάζεις πια; Τι σου έκανα;» τον ρώτησε ναζιάρικα. 
«Με αναστατώνεις…» της είπε μαλακωμένος. «Γιατί παίζεις μαζί μου;» 
«Δεν παίζω» του απάντησε σοβαρά. 
Την κοίταξε στα μάτια και στη στιγμή ξέχασε τον θυμό και τα αναπάντητα 

ερωτηματικά. Αγνοώντας τις τελευταίες προτροπές της λογικής αφέθηκε στο 
σαρωτικό κύμα που ξεσήκωσε τις αισθήσεις του. Σπρώχνοντάς την σχεδόν 
βίαια μέσα στο σπίτι, τα χείλη του κατάπιαν λαίμαργα τα δικά της, που 
μισάνοιχτα έμοιαζαν να τον περιμένουν, ενώ τα δάχτυλά του, ανυπόμονα, με 
μια κίνηση, έλυναν τη ζώνη του μπουρνουζιού της.  

Η Λυδία ήξερε πια πως όλα αυτά δεν ήταν ένα απλό παιχνίδι, αρνιόταν 
όμως να παραδεχτεί πως ο Λαέρτης την έφερνε σε μια πρωτόγνωρη 
κατάσταση. Η ανταπόκρισή της στα φιλιά και στα χάδια του της δημιουργούσε 
σύγχυση, της γκρέμιζε ό,τι είχε σχεδιάσει, όμως έκλεισε τα μάτια στην άνιση 
πάλη της λογικής με τις αισθήσεις, και για πρώτη φορά στην ερωτική της ζωή 
αναστέναξε ηδονικά χωρίς καμία προσποίηση. 

Κι έπειτα, έμειναν ξέπνοοι, αγκαλιασμένοι σφιχτά στο σκονισμένο 
πάτωμα. Ο Λαέρτης έπαιζε αφηρημένα με την αλυσίδα στον λαιμό της Λυδίας, 
ένα παράξενο κόσμημα που έφερνε πιο πολύ στις πλακέτες που φορούσαν 
στον στρατό. Καθώς την ανασήκωσε για να δει καλύτερα, η κοπέλα τινάχτηκε 
ψάχνοντας το πεταμένο ρούχο. Η κίνησή της τράβηξε την προσοχή του στο 
σημάδι. Τα δάχτυλά του ψηλάφισαν με περιέργεια το σχήμα που θύμιζε 
έντονα φτερά πεταλούδας. 

«Μην το αγγίζεις!» του φώναξε και τραβήχτηκε απότομα. 
«Γιατί;» τη ρώτησε απορημένος. 



284                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Μου φέρνει αηδία».  
Ο Λαέρτης συνέχιζε να κοιτάζει το σημάδι, σαν να είχε υποστεί σοκ.  
«Ποια είσαι;» τη ρώτησε ενώ μια τρελή υποψία έπαιζε στο μυαλό του.  
Η Λυδία φόρεσε βιαστικά ένα παντελόνι και μια μπλούζα κρύβοντας ξανά 

το σημάδι για το οποίο ο Λαέρτης είχε δείξει τόσο ενδιαφέρον. Τώρα 
συνειδητοποιούσε πως το ίδιο βλέμμα είχε και ο Νικήτας. Ήταν αυτός ο 
σιχαμερός λεκές που είχε τραβήξει την προσοχή του.  

«Το έχεις ξαναδεί;» τον ρώτησε ενώ ένας αόριστος φόβος την τύλιγε. 
«Ναι! Ολόιδιο στον ώμο της μητέρας μου». 
«Η μητέρα σου; Πώς είναι δυνατόν;»  
«Κάθε κορίτσι στο σόι τους το έχει από τη στιγμή που γεννιέται. Εσύ 

όμως…» Ο Λαέρτης σώπασε απότομα, λες και οι λέξεις μόνο φρίκη μπορούσαν 
να προκαλέσουν. 

Το κεφάλι της Λυδίας έβραζε, σκόρπιες σελίδες από το ημερολόγιο 
ερχόντουσαν μπροστά της. Η αμφισβήτηση, η άρνηση και του Παντελή και του 
Νικήτα από την Ίρια, η άγνοιά της για τη σημασία του σημαδιού. Ό,τι δεν 
μπορούσε να κατανοήσει ο Λαέρτης, που δεν γνώριζε τίποτα για το παρελθόν 
της, αποκτούσε όλο και μεγαλύτερη διαύγεια για την ίδια. 

«Πού είναι ο Νικήτας; Πού πήγε; Πρέπει να του μιλήσω» μονολόγησε σαν 
τρελή, έχοντας συνειδητοποιήσει μόλις πως το περιβόητο σχέδιό της να 
εκδικηθεί δεν ήταν παρά μία ανοησία. «Πρέπει να τον βρούμε. Μ’ ακούς;» 
φώναξε άγρια στον Λαέρτη, ενώ μέσα της ένιωθε όπως εκείνο το πρωινό στη 
Βενετία, όταν διάβαζε τις πρώτες σελίδες από το ημερολόγιο της μητέρας της. 

 



Σιωπηλή πέτρα          285 
_______________________________________________________________________________________________________________________________________________________________________________________________________________ 

 

 

ΣΑΡΑΝΤΑ ΔΥΟ 
 
Ο Νικήτας ήταν έξαλλος. Αν δεν ηρεμούσε, δεν ήξερε τι ήταν ικανός να 

κάνει. Ακόμα και να σκοτώσει την ίδια του τη μάνα! Πεντακόσια μέτρα από το 
λιμάνι, παίρνοντας απότομα μιαν επικίνδυνη στροφή, κατάλαβε πως το μόνο 
που θα κατάφερνε θα ήταν να σκοτωθεί πρώτα ο ίδιος. Λίγο έλειψε να 
συγκρουστεί με το τεράστιο φορτηγό. Την τελευταία στιγμή, καθώς 
σταθεροποιούσε το τιμόνι, θυμήθηκε πως έπρεπε να βρίσκεται στην είσοδο 
του ορυχείου και όχι να τρέχει σαν παλαβός. Στην επόμενη διασταύρωση, 
έκανε όπισθεν και τράβηξε κι αυτός για το ορυχείο ακολουθώντας το βαρύ 
φορτηγό. 

Ένα τέταρτο αργότερα, έχοντας δώσει τις απαραίτητες οδηγίες στον 
εργολάβο, μπήκε ξανά στο τζιπ, παίρνοντας τον δρόμο για το πατρικό του. Ο 
θυμός του δεν είχε καταλαγιάσει στο ελάχιστο.  

 
Τα χέρια της Μάρως έσφιξαν τόσο δυνατά την πλάτη της καρέκλας που ο 

πόνος έφτασε κατευθείαν στην καρδιά της. Τα μυστικά θα την βάραιναν έως 
το τέλος της άχρωμης ζωής της και οι τύψεις μέρα με τη μέρα θα γινόντουσαν 
πιο πολλές.  

«Αχ! Παντελή!» μουρμούρισε σκουπίζοντας τα δάκρυά της.  
Ο πάταγος της εξώπορτας την έκανε να τιναχτεί τρομαγμένη. Η πιατέλα, 

που είχε μόλις σηκώσει από το τραπέζι, της ξέφυγε και σκόρπισε σε θρύψαλα 
στο πάτωμα. Σκυμμένη ακόμα να μαζεύει τα κομμάτια, κατάλαβε τον μεγάλο 
της γιο μόνο όταν άκουσε να τη φωνάζει. Γύρισε προς το μέρος του και το 
χαμόγελο που πήγε να σχηματιστεί στα χείλη της πάγωσε. Εκείνος στεκόταν 
στο έμπα της κουζίνας με το πρόσωπο μια μάσκα απελπισμένου θυμού.  

«Τι έχεις κάνει;» ήταν η πρώτη του ερώτηση ενώ το βλέμμα του, άγριο, 
έψαχνε το πρόσωπό της. 

Την άρπαξε και την κάθισε με το ζόρι στην καρέκλα περιμένοντας από 
πάνω της σαν τον άγγελο εκδικητή που κραδαίνει τη ρομφαία του.  

«Θα μου πεις τι έχει συμβεί επιτέλους και συμπεριφέρεσαι σαν τρελός; Πού 
κοιμήθηκες χθες το βράδυ; Πού γύριζες; Δεν μου φτάνουν τα καμώματα του 
πατέρα σου, έχω κι εσένα να μου μαυρίζεις την καρδιά» του παραπονέθηκε.  

Ο Νικήτας άρχισε να γελάει δυνατά με ένα γέλιο που της πάγωνε το αίμα. 
«Ποιου πατέρα μου;» τη ρώτησε.  
«Δεν σε καταλαβαίνω…» μουρμούρισε φοβισμένη. 



286                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Στον Αργύρη αναφέρομαι. Μήπως εσύ κατάλαβες τίποτα άλλο; Αυτός δεν 
είναι ο πατέρας μου ή έχεις κάτι να μου πεις; Προφανώς έχασες τη μιλιά σου, 
μητέρα, ή μάλλον από τα πολλά ψέματα, δεν θυμάσαι κι εσύ η ίδια την 
αλήθεια. Να μιλήσω λοιπόν εγώ, μήπως και βγεις από τη δύσκολη θέση». 

Ποτέ της η Μάρω δεν είχε δει τόσο εξαγριωμένο τον Νικήτα.  
«Σήμερα λοιπόν έκανα μια σπουδαία ανακάλυψη. Καλύτερα όμως να 

ξεκινήσουμε από το οικογενειακό ιστορικό. Τι είναι το σημάδι στον ώμο σου, 
μητέρα; Γεννήθηκες με αυτό, έτσι δεν είναι;» ρώτησε ενώ το χέρι του 
τραβούσε τον λαιμό της μπλούζας της, σαν για να εξακριβώσει αν το 
περιβόητο σημάδι που ανάγκαζε τη Μάρω να φοράει πάντα κλειστά ρούχα, 
βρισκόταν ακόμα εκεί. «Από μάνα σε κόρη όλες έχετε το ίδιο σημάδι. Εσύ, οι 
αδελφές σου, οι κόρες τους, το θυμάμαι ακόμη και στη γιαγιά μου. Αν 
αποκτούσα κι εγώ μια κόρη, θα είχε το ίδιο σημάδι στον ώμο;» ρώτησε και την 
κοίταξε σαν το δάσκαλο που περιμένει μια γρήγορη απάντηση σε ένα απλό 
πρόβλημα αριθμητικής. 

«Γιατί μου τα ρωτάς όλα αυτά; Τι σημαίνουν;» 
«Μη βιάζεσαι, μητέρα! Σαράντα χρόνια κρύβεις κάτι, και τώρα έγινες 

ξαφνικά ανυπόμονη; Σε ρωτάω ξανά λοιπόν. Θα το είχε;» 
«Δεν ξέρω…» 
Ο Νικήτας την άρπαξε από τους ώμους.  
«Ναι!» είπε απελπισμένα. «Υποθέτω πως ναι».  
Χωρίς να πάρει τα μάτια του από πάνω της, ο Νικήτας έβγαλε το 

πορτοφόλι του κι από μέσα τράβηξε μια χιλιοταλαιπωρημένη φωτογραφία. 
«Τη θυμάσαι μητέρα, έτσι; “Στον Παντελή με αγάπη”. Τέλη Νοεμβρίου 

είχες κάνει εκείνο το περιβόητο ταξίδι στην Αθήνα και μια βδομάδα αργότερα, 
στις αρχές Δεκεμβρίου, επέστρεψες στη Δάρκο. Σχεδόν εννέα μήνες μετά, 
γεννούσες εμένα. Κανένας δεν θα μπορούσε να υποψιαστεί το οτιδήποτε, ήταν 
ευτύχημα για σένα το ότι σου έμοιαζα τόσο. ΄ Όπως η κόρη της Ίριας μοιάζει 
στον Παντελή. Τι περίεργο όμως! Έχει το ίδιο σημάδι στον ώμο της. Μπορείς 
να μου εξηγήσεις πώς γίνεται αυτό;» 

Η Μάρω είχε χάσει τη μιλιά της, το σάλιο είχε στεγνώσει στο στόμα της 
καθώς τα μάτια της κοίταζαν έντρομα τον γιο της. 

«Η Ίρια δεν έχει παιδί…» κατόρθωσε να ψελλίσει. 
«Μόνο αυτό έχεις να σχολιάσεις, μητέρα; Δεν σοκαρίστηκες που σου 

χάλασα την εικόνα του άσπιλου και αμόλυντου γιου; Όχι! Μην ταράζεσαι! 
Εγώ τουλάχιστον νοιαζόμουν για την Ίρια και πάντα θα νοιάζομαι. Σε 
αντίθεση με εσένα, δεν πρόδωσα την αγάπη μου».  



Σιωπηλή πέτρα          287 
_______________________________________________________________________________________________________________________________________________________________________________________________________________ 

 

 

«Πώς ξέρεις για να κρίνεις; Ούτε εγώ πρόδωσα τον Παντελή. Κι εγώ 
αγαπούσα, με τον δικό μου τρόπο» ομολόγησε. Η φωνή της ράγισε και τα 
δάκρυα γέμισαν τα μάτια της. 

Πήγαινε καιρός, πολύς καιρός που ο Νικήτας κούρνιαζε στην αγκαλιά της 
κι εκείνη με μια ματιά μόνο καταλάβαινε τι τον βασάνιζε. Θυμήθηκε πώς είχε 
νιώσει την πρώτη φορά που κοίταξε αυτά τα μάτια, που οι γκριζοπράσινες 
ίριδές τους διατρέχονταν από μπλε κηλίδες, και δεν είχε δει μέσα τους τον γιο 
της. Αναίτια, όχι όμως ανεξήγητα, είχε νιώσει ζήλια για τη γυναίκα που του 
είχε κλέψει την καρδιά. Ήταν πολύ μικρός για να ερωτευτεί, να τον 
διεκδικήσει κάποια και να τον αποσπάσει από την αγκαλιά της. Και η ίδια 
πολύ νέα ακόμα για να συμβιβαστεί με την πραγματικότητα. Αγαπούσε τον 
Νικήτα σχεδόν παθολογικά. 

Σκούπισε τα δάκρυά της κι αναστέναξε βαριά. Παράξενο που δεν φοβόταν 
πια, σαν να είχε αποδεχτεί πως είχε έρθει η ώρα για τη μεγαλύτερη τιμωρία.  

 
Ο Λαέρτης πάρκαρε ακριβώς πίσω από το αμάξι του Νικήτα. Η Λυδία βγήκε 

και κοίταξε το αρχοντικό των Κώστογλου. Κάπως αλλιώς φανταζόταν την 
πρώτη της επίσκεψη. Καθώς ανέβαιναν τα σκαλιά, ο Λαέρτης τη σταμάτησε. 
Δυνατές φωνές ακουγόντουσαν από επάνω. Την τράβηξε κοντά του και 
ανέβηκαν αθόρυβα τα τελευταία σκαλοπάτια.  

Πίσω από την πόρτα, η Μάρω, ανυποψίαστη, άνοιγε την καρδιά της στον 
Νικήτα.  

«Εκείνο τον Δεκαπενταύγουστο, όταν αντίκρισα ξανά τον Παντελή, όλα 
γύρισαν ανάποδα. Δεν μπορούσα να το πιστέψω. Δεν ήθελα να παραχωρήσω 
στη μοίρα τη χαρά να διασκεδάσει με την απόγνωση που ζωγραφίστηκε στα 
μάτια μου. Ο κόσμος σταμάτησε, τραντάχτηκε κι άρχισε ξανά να γυρίζει προς 
την αντίθετη μεριά. Εκείνος ήταν τυπικός απέναντί μου, σαν να με έβλεπε 
πρώτη φορά, γοητευμένος από τη γνωριμία μας, όπως βεβαίωσε τον Αργύρη 
χαμογελώντας. Και μετά, τη νύχτα, απόμεινα ξάγρυπνη ως το πρωί, μισώντας 
τον εαυτό μου που είχα κρυφτεί μέσα στο ψέμα. Έβλεπα τον Αργύρη να 
κοιμάται πλάι μου χωρίς ο ύπνος να γαληνεύει την αγριάδα του προσώπου 
του. Παρατηρούσα γεμάτη αποστροφή τη βαθιά χαρακιά στο μάγουλό του κι 
ανατριχιάζοντας ηδονικά σκεφτόμουν πως η ομορφιά του Παντελή έμενε 
αναλλοίωτη. Εκείνη τη νύχτα τον ερωτεύτηκα ξανά και πίστεψα πως θα 
μπορούσα να τον έχω δικό μου, όπως κάποτε. Και μετά έλεγα τον εαυτό μου 
τρελό που έκανε τέτοια όνειρα. Πώς να διαλύσω το σπίτι μου και να τινάξω το 
μέλλον του παιδιού μου, επειδή τώρα σιχαινόμουν δυο φορές τον άντρα μου; 



288                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Όμως δεν άντεξα. Πήγα και τον βρήκα, εκεί στις ανασκαφές. Ούτε που 
φοβήθηκα μη με πάρει κάποιο μάτι, θα είχα μια δικαιολογία έτοιμη αν ο 
Αργύρης ρωτούσε. Αναθάρρησα όταν ο Παντελής δέχτηκε να με συναντήσει, 
σα να μην είχαν μεσολαβήσει σχεδόν δεκαεννιά χρόνια. Τον φέρνω τώρα στον 
νου μου ακουμπισμένο στην πόρτα του τζιπ να με κοιτάζει με τα χέρια 
σταυρωμένα. Βλέποντας πως δεν είχε σκοπό να με πλησιάσει, άρχισα να 
κλονίζομαι για πρώτη φορά. Ίσως η αυτοπεποίθησή μου παραήταν μεγάλη. 
“Δεν περίμενα να σε δω ξανά, τουλάχιστον όχι εδώ…” έκανα το πρώτο βήμα. 
“Δεν μου άφησες περιθώρια να το αποφύγω. Ούτε θα είχε ιδιαίτερη σημασία 
άλλωστε. Την απάντησή σου την έδωσες τόσα χρόνια πριν που ούτε θυμάμαι 
πια” μου απάντησε ψυχρά. Τι έκανε; Προσπαθούσε να με πικάρει; Ή μήπως 
του ήμουν πραγματικά αδιάφορη; Η στάση του πλήγωσε τον εγωισμό μου. 
“Ήξερες πως ήμουν παντρεμένη” προσπάθησα να δικαιολογηθώ. “Και το 
σεβάστηκα. Ομολογώ πως η επιλογή σου υπήρξε άψογη. Σε καταλαβαίνω 
απόλυτα” με ειρωνεύτηκε. “Δεν μπορείς να καταλάβεις τίποτα. Έχω 
οικογένεια”. “Συγχαρητήρια! Ο άντρας σου πρέπει να νιώθει διπλά 
περήφανος”. Τι με εμπόδισε τότε να του πω την αλήθεια και άφησα δύο 
βδομάδες ακόμη για να του την αποκαλύψω; “Γιατί τον αναφέρεις; Ζηλεύεις;” 
Είχα ξεστομίσει λάθος λέξη, ήταν όμως αργά. “Όχι, Μάρω. Το μόνο που 
μπορώ να ζηλέψω τώρα, είναι τον ίδιο μου τον εαυτό. Ο καθένας μας, βλέπεις, 
βρήκε αυτό που του άξιζε. Μην ανησυχείς. Είναι σαν να μη γνωριστήκαμε 
ποτέ. Δεν κινδυνεύει η υπόληψή σου από εμένα” μου απάντησε. Τον κοίταξα 
παραξενεμένη μέχρι που συνειδητοποίησα πως αυτό που εννοούσε ήταν πως 
κάποια άλλη γυναίκα είχε μπει στη ζωή του. Θυμάμαι πώς είχα απομείνει 
νικημένη, αδιαφορώντας για τη σκόνη που είχε σηκώσει το τζιπ που 
απομακρυνόταν, τη σκόνη που με τύλιξε ολόκληρη. Ακόμα κι όταν ο αέρας 
γύρω μου απόκτησε την προηγούμενή του διαύγεια, δεν ήθελα να παραδεχτώ 
πως τα λόγια του Παντελή ηχούσαν σαν ταπεινωτικός αντίλαλος στα αυτιά 
μου. 

»Μεσολάβησαν μέρες άπνοιας, κατάθλιψης, που μόνο ο μικρός Λαέρτης 
κατόρθωνε να σπάσει την παγωμένη μονοτονία τους. Ξάφνου, το καλοκαίρι 
είχε γίνει ανυπόφορα ατελείωτο κι εγώ παρακαλούσα να συμβεί κάτι, 
οτιδήποτε. Είχαν έρθει όλα μαζεμένα. Η κτηνώδης συμπεριφορά του Αργύρη, 
το καινούριο μωρό, η ταραγμένη εφηβεία σου, και τέλος ο ίδιος ο Παντελής, 
που έμοιαζε να βρίσκεται παντού και πάντα μπροστά μου, αυτός που ο άντρας 
μου έβλεπε σαν τον ενοχλητικό παρείσακτο που είχε έρθει να δρέψει όλες τις 
δάφνες, να πάρει μέρος σε μια γιορτή που δεν τον αφορούσε. 



Σιωπηλή πέτρα          289 
_______________________________________________________________________________________________________________________________________________________________________________________________________________ 

 

 

»Δεν άργησε η μέρα που η γιορτή ήρθε πραγματικά. Όλη η ομάδα της 
ανασκαφής ήταν προσκαλεσμένη στο σπίτι μας. Αυτό για τον Αργύρη ήταν μια 
ευκαιρία επίδειξης πλούτου, ισχύος και μεγαλοψυχίας. Για εμένα υπήρξε μια 
δοκιμασία, καθώς χρειάστηκα ελάχιστες ώρες μέχρι να συνειδητοποιήσω πώς 
είχαν τα πράγματα. Βλέποντας τον άντρα μου και τον παλιό μου εραστή να 
στέκονται δίπλα-δίπλα, κλονίστηκα για μια φορά ακόμα. Τον έτρωγα με τα 
μάτια μου όλη τη νύχτα μέχρι που κατάλαβα πως εκείνος είχε στρέψει όλη 
του την προσοχή και τη φροντίδα στη βοηθό του. Τότε συνειδητοποίησα τη 
σχέση τους.  

»Θα μπορούσα να αφήσω τα πράγματα να κυλήσουν, να πάρουν τον δρόμο 
τους και να μείνουν μόνο μια ανάμνηση. Δεν το έκανα. Ήταν τα γενέθλιά σου, 
κι όλοι βρισκόντουσαν στο σπίτι μας, όλοι εκτός από εσένα, Νικήτα. Ο 
Αργύρης αδημονούσε θέλοντας να φανεί αντάξιος των περιστάσεων, να 
επιδείξει την οικογένειά του, να πάρει τα εύσημα. Η καρδιά μου χτυπούσε 
αλλόκοτα καθώς η βραδιά έσφιγγε γύρω μου. Όταν φάνηκες επιτέλους, μια 
ματιά στο χλωμό ταλαιπωρημένο πρόσωπό σου μαζί με το ένστικτο της μάνας 
που έπιασε την αμηχανία και την ένταση βουβές, με έκανε να 
συνειδητοποιήσω το παράλογο. Εκείνο το βράδυ, η συμπεριφορά μου θα 
τραβούσε την προσοχή οποιουδήποτε, ο τρόπος που φλέρταρα ασύστολα τον 
Παντελή. Εκείνος παρακολουθούσε το παιχνίδι μου αμέτοχος κι εγώ κοιτούσα 
τη βοηθό του με περιέργεια καταγράφοντας την κάθε της κίνηση. Την είδα να 
δυσφορεί, να απομακρύνεται, να κοντοστέκεται και μετά να κατευθύνεται 
στην πίσω μεριά του κήπου, εκεί απ’ όπου μπορούσες να διακρίνεις το αχνό 
φέγγος από τα φώτα ασφαλείας της ανασκαφής. Την ακολούθησα 
παραφυλώντας στις σκιές. Μέσα στην ησυχία της νύχτας άκουγα μόνο τα 
ανήσυχα φτεροκοπήματα των πουλιών που φώλιαζαν στα κλαδιά και τον 
απόηχο από το γλέντι της γιορτής. Ετοιμαζόμουν να γυρίσω πίσω όταν η 
σιλουέτα σου άσπρισε στο μισοσκόταδο. Ένιωσα την ένταση και το παράπονο 
στη φωνή σου, τον λυγμό που πάλευε να ξεσπάσει στη ρίζα του λαιμού σου. Τι 
παιχνίδι έπαιζε εκείνη η κοπέλα; Τη μίσησα. Τη μίσησα, γιατί ήταν νέα και 
ελκυστική, γιατί είχε την ελευθερία να επιλέξει, γιατί μου είχε αφαιρέσει το 
προνόμιο στις καρδιές σας. 

»Ό,τι έγινε το επόμενο βράδυ στο πανηγύρι του Αϊ Γιάννη, απλά 
επιβεβαίωσε τους φόβους μου. Καθώς παρακολουθούσα τον Αργύρη και τον 
Παντελή να αναμετρούν ο ένας τον άλλον, είχα νιώσει μια άγρια χαρά 
ανακατεμένη με ηδονική απόλαυση. Είχαν φτάσει το παιχνίδι τους στα άκρα, 
όλοι περίμεναν με κομμένη την ανάσα τη συνέχεια. Όταν σε είδα να 



290                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

σηκώνεσαι, κατάλαβα αμέσως τι σκόπευες να κάνεις “Είσαι τρελός!” πήγα να 
σου φωνάξω, η φωνή μου όμως είχε χαθεί. Έκανα να τρέξω ξοπίσω σου, όμως 
ο Αργύρης με σταμάτησε με ένα δυνατό χαστούκι, ξεσπώντας επάνω μου, σαν 
να ήμουν εγώ η αιτία της ήττας του. Ο Παντελής τινάχτηκε έτοιμος να τον 
αρπάξει, λογοφέρανε, μέχρι που ο άντρας μου έδωσε τόπο στην οργή. 

»Η νύχτα του Αϊ Γιάννη δεν μου χάρισε τη γαλήνη του ύπνου. Εσύ δεν 
είχες καν γυρίσει στο σπίτι κι εγώ βασανιζόμουν ώρες, ώσπου πήρα την 
απόφασή μου. Βγήκα ανενόχλητη. Ο Αργύρης δεν είχε μπει στον κόπο να με 
ενημερώσει για το πού είχε σκοπό να περάσει την υπόλοιπη νύχτα, όμως οι 
σκοτεινές δουλειές του με άφηναν αδιάφορη. Όταν έφτασα κάτω από τα 
παράθυρα της Γιασεμής δίστασα, δεν μπορούσα όμως να κάνω πίσω. Έκανε 
κρύο, η υγρασία κολλούσε επάνω μου. Καθώς αναρωτιόμουν πώς θα 
ειδοποιούσα τον Παντελή χωρίς να σηκώσω το υπόλοιπο σπίτι στο πόδι, 
αντιλήφθηκα την κίνηση πίσω από τα δέντρα του κήπου. Εκείνος, έχοντας 
εντοπίσει την παρουσία μου πρώτος, με παρατηρούσε καπνίζοντας. 
Προχωρήσαμε πιο πέρα, κόλλησα το σώμα μου στις κρύες πέτρες του τοίχου 
και τον κοιτούσα ίσια στα μάτια καθώς του αποκάλυπτα την αλήθεια. Η 
δυσπιστία ήταν το πρώτο που ζωγραφίστηκε στο πρόσωπό του. Με έπιασε από 
τους ώμους και με ρώτησε αφύσικα δυνατά γιατί είχα διαλέξει εκείνη τη 
στιγμή να του πω πως ήσουν ο γιος του. Του μίλησα για τα χρόνια που είχαν 
περάσει, τη χαρά και τη ζωή που μου είχε δώσει πίσω. Εκείνος ακόμα δεν 
μπορούσε να πιστέψει, ρωτούσε πώς μπορούσε να ξέρει. Είδα την αναστάτωση 
να αλλοιώνει τα χαρακτηριστικά του και τα μάτια του να γεμίζουν δάκρυα. 
Δεν ξέρω αν με πίστεψε τελικά. Μετά, δεν απόμεινε τίποτα άλλο να πούμε. 
Δώσαμε τα χέρια σαν παλιοί γνώριμοι και χωρίσαμε. Εγώ γύρισα πίσω στην 
άνεση της φυλακής μου με την ελπίδα μέσα μου να σιγοκαίει πως ο Παντελής 
θα έκανε το σωστό. Αν με ρωτούσε όμως κάποιος, δεν ήξερα να κατονομάσω 
ποιο ήταν αυτό». 

Ο Νικήτας την κοιτούσε με γυάλινα μάτια. Η Μάρω είχε την εντύπωση 
πως ο γιος της βρισκόταν κάπου αλλού. Έπρεπε όμως να του τα πει όλα. 

«Ο βαρύς χειμώνας που ακολούθησε το καλοκαίρι των ανασκαφών με 
γέμισε απόγνωση. Λες και μπορούσα να έχω και τον γάμο μου και τον 
Παντελή, όλα σωστά και ακέραια, όλα δικά μου. Από τη στιγμή που 
σιγουρεύτηκα πως είχες περάσει στο Πανεπιστήμιο στην Αθήνα, οι σκέψεις 
μου τράβηξαν τη δικιά τους πορεία. Παραλογιζόμουν πως θα μπορούσα να 
βλέπω τον Παντελή, να τον έχω ξανά. Δεν είχα υπολογίσει όμως τον 
ανθρώπινο παράγοντα. Είχα το θράσος να τον καλέσω στο φοιτητικό σου 



Σιωπηλή πέτρα          291 
_______________________________________________________________________________________________________________________________________________________________________________________________________________ 

 

 

διαμέρισμα πιστεύοντας πως έτσι θα τον λύγιζα. Θυμάμαι σαν τώρα εκείνη 
την εξευτελιστική συνάντηση. Ο Παντελής περιεργαζόταν τις φωτογραφίες 
των ανασκαφών που εσύ είχες κολλήσει στους τοίχους. Έμοιαζε αμήχανος. 
Όταν τον πλησίασα κι ακούμπησα το χέρι μου στο δικό του, αποτραβήχτηκε 
ενοχλημένος. “Γιατί με έφερες εδώ, Μάρω;” ρώτησε. “Για να διαπιστώσεις 
πως είναι ερωτευμένος μαζί της” του απάντησα κυνικά. Δεν μίλησε παρά 
συνέχισε να περιεργάζεται τις προθήκες με τα δείγματα των πετρωμάτων. Τα 
πράγματα δεν πήγαιναν όπως τα είχα σχεδιάσει, δεν είχα μπροστά μου τον 
ονειροπόλο αρχαιολόγο που είχα γνωρίσει. Τα μάτια του με κοίταξαν 
επιτέλους, ήταν όμως ψυχρά και αδιαπέραστα. “Δεν ξέρω τι θέλεις ή τι τέλος 
πάντων νομίζεις πως θα κάνω. Θα σου πω όμως τι θέλω και τι μπορώ να κάνω 
εγώ και δεν θα το επαναλάβω. Θα παντρευτώ την Ίρια”. Το στόμα μου 
απόμεινε ανοιχτό καθώς η μαχαιριά της ζήλιας και το χαστούκι της έκπληξης 
με χτύπησαν συντονισμένα. Η επόμενή μου κίνηση υπήρξε ένα ακόμα λάθος. 
Έπεσα στα πόδια του, πιάστηκα από τα γόνατά του, τον παρακάλεσα σαν μια 
παρακατιανή. “Μη γελοιοποιείς τον εαυτό σου, Μάρω. Είναι ανώφελο να 
πληγώνουμε ο ένας τον άλλον, πρέπει να κοιτάξουμε μπροστά. Έχω σκοπό να 
την παντρευτώ” επανέλαβε. “Λες ψέματα!” “Ζηλεύεις, Μάρω; Ξέρεις πώς είναι 
η ζήλια; Αυτή την ανήμπορη λύσσα που ένιωσα όταν έφυγες χωρίς λέξη; Αυτή 
που νιώθω ακόμα γνωρίζοντας πως ο Νικήτας είναι ερωτευμένος με την 
γυναίκα που αγαπάω;” Κι όμως, η φωνή του δεν πρόδιδε θυμό. Έμοιαζε να 
έχει συμβιβαστεί απόλυτα με το παράλογο. “Φύγε!” του είπα τότε και μόνο 
όταν άκουσα την πόρτα να κλείνει πίσω μου και τα βήματά του να χάνονται 
στον διάδρομο, μόνο τότε σωριάστηκα στον καναπέ κι έκλαψα όπως δεν είχα 
κλάψει ποτέ στη ζωή μου. 

»Και μετά όλα ξέφυγαν από τον έλεγχο. Από τη στιγμή που ξαναγύρισα 
στη Δάρκο, δεν ήμουν πια ο εαυτός μου. Είχα απομείνει ένα σώμα χωρίς 
καρδιά, που το μόνο που ζητούσε ήταν η εκδίκηση. Ό,τι δεν μπορούσα να 
αποκτήσω εγώ, ας μην το είχε κανένας άλλος. Ήθελα να κάνω τον Παντελή 
να πονέσει, όπως πονούσα εγώ γνωρίζοντας πως τον είχα οριστικά χάσει, 
όπως πονούσα βλέποντας εσένα, σαν φάντασμα, να ταξιδεύεις αλλού. Οι 
γιορτές πέρασαν κι απόμεινα ξανά μόνη με τον Αργύρη και τον μικρό Λαέρτη. 
Σκεφτόμουν συνέχεια πως η ζωή μου χανόταν μέσα από τα χέρια μου, ενώ ο 
Παντελής θα παντρευόταν και θα ζούσε ευτυχισμένος. Εκείνες τις μέρες ο 
Αργύρης είχε μεγάλο εκνευρισμό. Τόσα χρόνια συμβίωσης, είχα μάθει να 
ερμηνεύω. Ο άντρας μου ετοίμαζε κάποια βρομοδουλειά, λαθραία, 
αρχαιότητες, ποτά, τσιγάρα, μπορούσε να είναι οτιδήποτε, λίγο με ένοιαζε. 



292                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Ήταν πιο ευέξαπτος από ποτέ και σ’ αυτό είχαν συντελέσει και οι καυγάδες με 
εσένα που έμοιαζες να έχεις σηκώσει τη δική σου παντιέρα. Σχεδόν ένιωσα 
ευγνωμοσύνη όταν επέστρεψες στην Αθήνα, μια σπίθα αρκούσε για να 
πυροδοτήσει την οργή του Αργύρη και να την κάνει πυρκαγιά. 

»Τι με έσπρωξε εκείνη τη μέρα να πάρω τηλέφωνο στο σπίτι του Παντελή; 
Είχα ορκιστεί να μην του τηλεφωνήσω ξανά, να μη ρίξω τον εαυτό μου τόσο 
χαμηλά. Ίσως η κατάθλιψη που μου έφερνε ο βαρύς χειμώνας της Δάρκου να 
ήταν που με έκανε να αψηφήσω το ότι μπορεί και να σήκωνε το τηλέφωνο 
εκείνη η κοπέλα. Τουλάχιστον στάθηκα τυχερή, αφού αυτός που μου 
απάντησε στην άλλη άκρη της γραμμής ήταν ο ίδιος ο Παντελής. Ένιωσα 
αμηχανία, του είπα μόνο πως είχα πάρει για να δω τι κάνει, για να του ευχηθώ 
για τον καινούριο χρόνο. Πόσο σιχαινόμουν τη φωνή μου, τον τρόπο που 
προσπαθούσα να απολογηθώ. Είχα όμως ξεχάσει κάτι. Τη συνήθεια του 
Αργύρη να επιστρέφει για το μεσημεριανό φαγητό εκείνη τη συγκεκριμένη 
ώρα. Δεν άκουσα την εξώπορτα, δεν άκουσα ούτε τα βήματά του να 
ανεβαίνουν τη σκάλα. Η φωνή μου γεμάτη ικεσία μιλούσε στον Παντελή που 
απαντούσε υπομονετικά, όμως ψυχρά. “Σε παρακαλώ, Παντελή! Μη θυμώνεις 
μαζί μου” έλεγα καθώς ο Αργύρης κοντοστεκόταν στην πόρτα και έστηνε αυτί. 
Ένιωσα μόνο τα χέρια του να μου αρπάζουν το ακουστικό και τον ίδιο να 
φωνάζει μέσα στα αυτιά μου. “Ποιος είναι στο τηλέφωνο; Σε ποιον μιλάς;” Η 
γραμμή είχε κλείσει, αυτό όμως δεν κατεύνασε τον Αργύρη. “Τι σκαρώνεις 
πίσω από την πλάτη μου;” ούρλιαξε, με άρπαξε από τους ώμους και με 
τράνταξε. Τα χέρια του έσφιγγαν σαν μέγγενη γύρω από τον λαιμό μου, με 
πονούσαν. Πρώτη μου φορά φοβήθηκα τόσο. “Ένα πράγμα δεν μου άρεσε ποτέ 
μου, να με περνάνε για κορόιδο. Νομίζεις πως δεν ξέρω τι σκαρώνεις πίσω 
από την πλάτη μου; Εσύ κι εκείνος! Είμαι στραβός; Δεν έβλεπα πώς 
κοιταζόσασταν; Κι αυτά τα πήγαινε έλα σου στην Αθήνα; Δήθεν να βρεις σπίτι 
στον Νικήτα, να τον τακτοποιήσεις, να τον νοικοκυρέψεις, λες κι ο γιος σου 
είναι κανένα μωρό και θέλει ντάντεμα. Θα μου πεις τώρα πως δεν συνάντησες 
εκείνο τον αρχαιολόγο!” “Τι δουλειά έχω εγώ μαζί του;” “Ξέρεις κι άλλον 
Παντελή; Ή είμαι και κουφός τώρα; Πού τον γνώρισες αυτόν; Πες μου, γιατί 
θα σε σκοτώσω!” Η καρδιά μου είχε φτάσει στο στόμα μου καθώς του έλεγα το 
πιο ανώδυνο, πως τον γνώριζα ελάχιστα προτού παντρευτούμε, πως ήταν 
απλά μια γνωριμία και τίποτα παραπάνω. “Πόσα φούμαρα θα μου πουλήσεις, 
ε; Πάντα με περιφρονούσες και φρόντιζες να μου το δείχνεις. Η οσία 
παρθένα!” Τότε μύρισα το ποτό στην ανάσα του. Η γυναίκα που φρόντιζε το 
μωρό είχε φύγει από ώρα. Ήμασταν μόνοι κι ακόμα και τις φωνές να έβαζα, 



Σιωπηλή πέτρα          293 
_______________________________________________________________________________________________________________________________________________________________________________________________________________ 

 

 

ποιος θα τολμούσε να χτυπήσει την πόρτα του Κώστογλου; “Από την αρχή που 
τον είδα, τον αντιπάθησα. Σαν να ήξερα! Ήρθε εδώ και πήρε τα μυαλά όλων. 
Σε πήδηξε; Πες μου!” φώναζε έξαλλος. Τα μάτια του ήταν γεμάτα τρέλα». 

Η Μάρω κοίταξε παρακλητικά τον Νικήτα.  
«Σου ορκίζομαι πως δεν είχα τίποτα με τον Παντελή. Ό,τι είχε γίνει 

μεταξύ μας ανήκε στο παρελθόν, τουλάχιστον για εκείνον». 
«Κι εσύ μητέρα, γιατί το σκάλισες αυτό το παρελθόν; Ήθελες να 

αποδώσεις δικαιοσύνη, έστω και τόσο αργά;»  
Η Μάρω αγνόησε την ειρωνεία του γιου της και συνέχισε να αραδιάζει τις 

πικρές της αναμνήσεις.  
«Δεν ήξερα τι σημαίνει να βιάζεις κάποιον, ψυχικά και σωματικά. Την 

αποστροφή, την αηδία, την ταπείνωση… Ο Αργύρης όρμησε επάνω μου, με 
κόλλησε με δύναμη στον τοίχο. Ο έντονος πόνος έκανε τα μάτια μου να 
δακρύσουν κι αυτό τον ερέθισε περισσότερο. Ξέσπασε σαν κτήνος, σκίζοντας 
τα ρούχα μου. Με έριξε στο πάτωμα κι ενώ εγώ πάλευα να του ξεφύγω, με 
γύρισε μπρούμυτα και με βίασε. Ούρλιαξα κι εκείνος μου έκλεισε το στόμα με 
την παλάμη του πιέζοντας ταυτόχρονα το σβέρκο μου προς τα κάτω. Τον 
ένιωθα βαρύ επάνω μου να συστρέφεται και να τινάζεται, να αγκομαχάει στα 
αυτιά μου. “Θα σου δείξω εγώ ποιος είναι ο άντρας εδώ μέσα!” φώναζε. Μου 
ερχόταν αναγούλα. Προσπαθούσα να ξεφύγω ώσπου εγκατέλειψα κάθε 
προσπάθεια και παραδόθηκα στη μοίρα μου. Ο πόνος ήταν ανυπόφορος. Ο 
ολοκληρωτικός εξευτελισμός… Με λυπήθηκε ή βαρέθηκε το ίδιο του το 
παιχνίδι; Τελείωσε γρήγορα, σήκωσε το παντελόνι του και με άφησε στο 
πάτωμα μέσα στο ίδιο μου το αίμα. Σύρθηκα αργά μέχρι το μπάνιο κι έμεινα 
ώρα κάτω από το νερό προσπαθώντας να τον ξεπλύνω από επάνω μου. 

»Για δύο μέρες επικρατούσε μια παράξενη ησυχία, σαν να μην είχε συμβεί 
το παραμικρό. Ο Αργύρης δεν μου απηύθυνε καν τον λόγο, καταλάβαινα όμως 
πως το νοσηρό μυαλό του κάποιο σχέδιο ετοίμαζε. Δεν έπεσα έξω. “Κανόνισε 
να έρθει ο γκόμενός σου στο νησί” πρόσταξε καθώς τελείωνε το φαγητό του. 
“Νόμιζες πως έτσι θα ξεμπλέκατε και οι δυο σας; Ποιος είναι δηλαδή αυτός ο 
κύριος; Κανένας δεν σηκώνει τα μάτια του στη γυναίκα μου”. Ήταν παράλογα 
όλα αυτά. Να κόπτεται για την τιμή και την ηθική ο πλέον ακατάλληλος. “Τι 
σκοπεύεις να κάνεις;” ρώτησα έντρομη. “Μην ανησυχείς. Απλά θα δώσω ένα 
μάθημα στον μορφονιό σου, να καταλάβει με ποιον τα βάζει. Ξέρω εγώ να 
στρώνω τους ανθρώπους”. “Σε παρακαλώ, Αργύρη!” “Σε ενδιαφέρει 
πραγματικά, έτσι κοκόνα μου;” είπε γεμάτος κακία. “Τι φταίει αυτός;” “Κάνε 



294                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ό,τι σου είπα! Διαφορετικά θα ξεσπάσω επάνω σου και πάνω στον γιο σου, που 
έχει γίνει ίδιος με εσένα!” ούρλιαξε. 

»Πήρα τηλέφωνο. Η αρχική ψυχρότητα του Παντελή απέναντί μου έγινε 
θυμός για τον Αργύρη όταν του διηγήθηκα τι είχε συμβεί. Πώς με είχε πονέσει, 
με είχε βιάσει, με είχε απειλήσει, είχε απειλήσει πως θα ξεσπούσε και πάνω σε 
σένα. Ήξερα πως χτυπούσα την ευαίσθητή του φλέβα. Μου απάντησε πως θα 
ερχόταν στη Δάρκο, να ξεκαθαρίσει μια και καλή όλους τους λογαριασμούς 
του με τον Αργύρη Κώστογλου. Έτσι κι αλλιώς θα πήγαινε στην Καρυσιανή. 
Σχεδίαζε να φύγει το επόμενο πρωί. Του είπα πού θα τον περίμενε ο Αργύρης. 
Μετά, η παγωμένη νύχτα κύκλωσε το νησί και με γέμισε φόβο και αγωνία που 
προσπαθούσα να διώξω επαναλαμβάνοντας πως ο Παντελής θα τα έβγαζε 
πέρα. Δεν άντεχα να καθίσω άλλο στη Δάρκο. Είπα στον Αργύρη πως θα 
πήγαινα στην Καρυσιανή στην αδελφή μου, θα έπαιρνα και το μωρό μαζί μου. 

»Στην Καρυσιανή, περίμενα στο λιμάνι το πλοίο από τον Πειραιά, ενώ ο 
καιρός χειροτέρευε. Έτρεφα την ελπίδα πως εκείνος δεν θα κατόρθωνε να 
ταξιδέψει. Διαψεύστηκα. Είδα τον θυμό στο πρόσωπό του καθώς κοίταζε 
προσεκτικά το δικό μου, το γεμάτο μελανιές από τη μανία του Αργύρη. “Δεν 
θέλω να πας. Ανοησία μου που σε έφερα. Έπρεπε να αντιμετωπίσω μόνη μου 
την κατάσταση. Εγώ έφταιξα που έγιναν έτσι τα πράγματα. Δεν έπρεπε να σου 
μιλήσω τότε. Δεν έπρεπε να πω τίποτα” του είπα μετανοιωμένη. “Πήγαινε 
στην αδελφή σου, Μάρω. Εκεί τουλάχιστον θα είσαι ασφαλής. Άνθρωποι σαν 
τον Κώστογλου δεν θα έπρεπε να υπάρχουν σε αυτόν τον κόσμο” απάντησε 
μόνο, τα λόγια του όμως δεν με ησύχασαν. Του είπα να ειδοποιήσει τη 
Χωροφυλακή, να μην πάει μόνος του. Μετά ξέσπασε η καταιγίδα, κι εγώ 
λούφαξα στο πατρικό μου, κοιτώντας από το παράθυρο την αγριεμένη 
θάλασσα. Έλεγα μονάχη μου πως ο Παντελής δεν θα κατόρθωνε να φτάσει 
στη Δάρκο, αφού το τοπικό δρομολόγιο είχε σταματήσει εξαιτίας της 
κακοκαιρίας. Ποτέ μου δεν κατάλαβα με ποιον τρόπο πέρασε απέναντι. Δεν 
έμαθα ποτέ μου τι ακριβώς έγινε εκείνο το απόγευμα στις 14 Ιανουαρίου. Και 
ποτέ από τότε δεν συμφιλιώθηκα με τις τύψεις μου, τύψεις που έφερα τον 
Παντελή στον δρόμο του Αργύρη, τύψεις που τον απαρνήθηκα 
επιβεβαιώνοντας τα ψέματα του άντρα μου». 

Η Μάρω, εξουθενωμένη, δεν τολμούσε να κοιτάξει τον γιο της. Δεν είχε 
τίποτα πια να περιμένει πέρα από το δικό του κατηγορώ. Πόση έκπληξη 
ένιωσε όταν τα χέρια του έσφιξαν τα δικά της. Τότε σήκωσε το βλέμμα της και 
τον κοίταξε κατάματα. Η έκφρασή του της θύμισε τον Παντελή. 



Σιωπηλή πέτρα          295 
_______________________________________________________________________________________________________________________________________________________________________________________________________________ 

 

 

«Κι εκείνος, μητέρα, γιατί δεν σκέφτηκε τη δική του ζωή;» τη ρώτησε πιο 
ήρεμος πια.  

«Πιστεύω πως το έκανε και για σένα. Νοιαζόταν Νικήτα, παρόλο που δεν 
πρόλαβε να σε γνωρίσει».  

«Όμως, γιατί μητέρα; Γιατί δεν άφηνες τα πράγματα όπως ήταν, τη στιγμή 
που είχες και τον Λαέρτη; Γιατί να μπλέξεις τον Παντελή σε όλα αυτά; Αφού 
είχες πια ένα παιδί από τον άντρα σου, γιατί σκάλισες ξανά το παρελθόν;» 

Η Μάρω αναστέναξε. 
«Δεν σου έχω πει όλη την αλήθεια, Νικήτα. Αν μάθεις και αυτό, δεν θα 

θέλεις πια να με ξέρεις».  
«Σε παρακαλώ! Όλη την αλήθεια!»  
«Ο Λαέρτης δεν είναι δικό μου παιδί». Ούτε η ίδια δεν άκουσε τη φωνή 

της, τόσο σιγανά ομολόγησε το πιο μεγάλο της ανόμημα. 



296                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΣΑΡΑΝΤΑ ΤΡΙΑ 
 

Ο Αγαθάγγελος κοίταξε ανήσυχος έξω από το παράθυρο. Η δυνατή βροχή 
περιόριζε το οπτικό του πεδίο και δεν μπορούσε να διακρίνει τον κόλπο της 
Οινέσσας απέναντι.  

«Τι αποφάσισες;» ρώτησε καθώς στράφηκε αργά στο σημαδεμένο πρόσωπο 
του Παντελή.  

«Θα πάω! Θα πάω να τη φέρω. Εγώ υπήρξα η αιτία που διαλύθηκε η ζωή 
της, εγώ θα ενώσω πάλι τα κομμάτια. Τώρα ξέρω».  

«Είσαι σίγουρος γι’ αυτό που μου είπες;»  
«Απόλυτα. Κάποια πράγματα δεν ξεχνιούνται».  
«Δεν μπορείς να φύγεις με τέτοιον καιρό».  
«Μπορώ! Το έχω ξανακάνει. Αν είναι να χαθώ αυτή τη φορά, ας γίνει».  
Έξω η βροχή σταμάτησε απότομα. Ο αχνός υποχωρούσε, τα σχήματα 

άρχισαν να διαγράφονται ξανά. Οι δυο άνδρες ο ένας δίπλα στον άλλον 
κοιτούσαν τη στεριά απέναντι. Σαν μικρά άσπρα τετράγωνα φάνηκαν τα 
χτίσματα του ξενοδοχείου να σκαρφαλώνουν τον λόφο της Οινέσσας και πιο 
δεξιά, οι καλαμιές, ένα σκουρόχρωμο δάσος που σε πείσμα του χειμώνα έμενε 
θεριό ανήμερο στη θέση του λες και το νερό του Αιγαίου τού έδινε αιώνια 
τροφή. Κι εκεί ανάμεσα, η απομόνωση, το καταφύγιο.  

«Θα πάω εγώ, Παντελή» είπε ο Αγαθάγγελος.  
«Αυτό αποκλείεται».  
«Κοίτα το φως γύρω σου! Ο Θεός μάς στέλνει σημάδι. Δεν έχω τίποτα να 

φοβηθώ. Τι νομίζεις πως θα πάθω; Μην ξεχνάς! Όσο έφταιξες εσύ, άλλο τόσο 
έφταιξα κι εγώ. Είμαστε συνένοχοι». 

«Πώς θα τη βρεις; Πώς θα πας στην Καρυσιανή;» 
«Δεν χρειάζεται. Προτού έρθεις, μου τηλεφώνησε ο Αναστάσης. Αυτή τη 

στιγμή η Ίρια περιμένει στον κόλπο της Οινέσσας». 
 
Στον κόλπο της Οινέσσας η Ίρια κοιτούσε έκπληκτη το εσωτερικό του 

ενός και μοναδικού δωματίου. Το πρώτο πράγμα που τράβηξε την προσοχή 
της ήταν τα βιβλία που κάλυπταν σχεδόν τον ένα τοίχο. Αυτό και μόνο 
ερχόταν σε αντίθεση με τα λιγοστά και λιτά έπιπλα, όλα δουλεμένα στο χέρι. 
Το κρεβάτι ήταν στρωμένο αψεγάδιαστα με ένα βαρύ μπλε πάπλωμα δίπλα 
ακριβώς στο τζάκι. Ένας μικρός σωρός ξύλα βρισκόταν στοιβαγμένος κάτω 
από το χαμηλό τραπέζι που χρησίμευε για πιατοθήκη. Ελάχιστα ήταν τα 



Σιωπηλή πέτρα          297 
_______________________________________________________________________________________________________________________________________________________________________________________________________________ 

 

 

κουζινικά, που είχαν στριμωχτεί άλλα σε ένα ράφι πάνω από το γκάζι κι άλλα 
να κρέμονται σε ασύμμετρες σειρές στον τοίχο. Δύο χοντρά κιλίμια στο χρώμα 
της άμμου ήταν στρωμένα στο πάτωμα, ενώ στο μεγάλο παράθυρο που έβλεπε 
προς τη θάλασσα, τραβώντας τις χοντρές λινές κουρτίνες στην ίδια απόχρωση, 
αποκαλύπτονταν μεγάλα κοχύλια με ιριδίζουσες κηλίδες, τρόπαια από 
θαλασσινές εξορμήσεις. Στην απέναντι γωνία φώλιαζε ένα σκαλιστό δίφυλλο 
ντουλάπι και δίπλα του ακριβώς ένας μακρόστενος πάγκος και δυο καρέκλες 
που η πλάτη τους ήταν δεμένη περίτεχνα με χοντρό κορδόνι. Στον αέρα 
πλανιόταν η μυρωδιά της λεβάντας ανακατεμένη με κάτι παλιό, γνώριμο. Ο 
φόβος μήπως την ανακαλύψουν είχε σβήσει. Κάτι την έσπρωχνε να 
παραβιάσει ακόμη περισσότερο το άδυτο του ψαρά.  

«Δεν είναι δυνατόν! Δεν μπορεί!» μουρμούρισε καθώς έσκυβε να εξετάσει 
τα βιβλία. Η ανάσα της έγινε γρηγορότερη κι ένα κύμα ναυτίας ανέβηκε στον 
λαιμό της. Τα βιβλία ήταν γνώριμα, βιβλία που κι αυτή είχε διαβάσει κάποτε.  

«Αποκλείεται» είπε ξανά ενώ σαν υπνοβάτης κατευθυνόταν προς τον 
μακρόστενο πάγκο. Οι χειρότεροί της φόβοι πως τρελαινόταν στα σίγουρα 
επιβεβαιωνόντουσαν.  

Ένα τετράδιο με σημειώσεις και το μοβ μελάνι που μόνο ο Παντελής 
επέμενε να χρησιμοποιεί… Ο εφιάλτης της συνεχιζόταν. Ίσως και να είχε 
πυρετό, γιατί το μέτωπό της έκαιγε. Τρέμοντας ολόκληρη, βάζοντας τα 
δάχτυλα στις γραμμές, άρχισε να διαβάζει σαν τα παιδιά που πρωτομαθαίνουν 
το αλφάβητο. Ο άγνωστος έγραφε για την ανασκαφική δραστηριότητα στην 
Καρυσιανή στη διάρκεια της τελευταίας εικοσαετίας.  

Η Ίρια σωριάστηκε στην καρέκλα νιώθοντας πως κάποιος της έπαιζε ένα 
αρρωστημένο παιχνίδι. Το κεφάλι της γύριζε, ακόμα και το δωμάτιο 
στροβιλιζόταν γύρω της. Πίεσε τον εαυτό της να συνέλθει και να σκεφτεί 
ψύχραιμα. Δεν μπορεί, κάποια λογική εξήγηση θα υπήρχε, αν μπορούσε να 
υπάρξει λογική στο παιχνίδι του παραλόγου που είχε μπει. Αν ο Παντελής 
ζούσε, τότε ποιος ήταν εκείνος ο άντρας που βρέθηκε πνιγμένος με την 
αλυσίδα στον λαιμό του; Και πού βρισκόταν τώρα ο ίδιος ο Παντελής; Γιατί 
είχε διαλέξει τη σιωπή και τη λήθη;  

Βγήκε από το σπίτι χωρίς να μπορεί να βάλει σε τάξη τις σκέψεις της, 
χωρίς να μπορεί να ελέγξει τους χτύπους της καρδιάς της. Και τότε διέκρινε 
τη μοναχική φιγούρα κι έβαλε φτερά στα πόδια της αδιαφορώντας για τις 
λάσπες που κολλούσαν σαν δεύτερο δέρμα επάνω της. 

«Κωσταντή!» φώναξε ξέπνοη. 
Ο άντρας κατέβασε την κουκούλα της κίτρινης νιτσεράδας.  



298                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Αγαθάγγελε…» Παρότι δεν μπόρεσε να κρύψει την έκπληξή της, σχεδόν 
γονάτισε πάνω στη βρεγμένη άμμο κι άρπαξε το χέρι του καλόγερου να το 
φιλήσει. 

«Σήκω, παιδί μου! Δεν έχουμε χρόνο».  
«Πού είναι ο Κωσταντής;» ρώτησε κουρνιάζοντας σε μια γωνιά του 

σκαριού. 
Εκείνος της έδειξε με το κεφάλι προς τη μεριά του Μοναστηριού.  
«Ποιος είναι;» ρώτησε ξανά και τα πράσινα μάτια της είχαν στυλωθεί 

ικετευτικά επάνω στον μοναχό.  
«Εσύ ποιος θα ήθελες να είναι; Σε είδα να βγαίνεις από το σπίτι του. Και 

τώρα απορείς και τρομάζεις…» είπε και δένοντας σταθερά το τιμόνι, κάθισε 
απέναντί της.  

«Ο Παντελής δεν πέθανε, έτσι;» είπε κι ένα τρέμουλο τάραζε όλο της το 
σώμα. 

«Ο Παντελής δεν πέθανε» συμφώνησε ο Αγαθάγγελος αναστενάζοντας. 
«Τώρα, θέλω να με ακούσεις προσεκτικά». 

 
Στη Δάρκο, τα σύννεφα που έφευγαν διωγμένα από τον ήλιο και τη 

φρεσκάδα του τοπίου ήταν σαν να βρήκαν καταφύγιο μέσα στο σπίτι των 
Κώστογλου.  

«Τι είναι αυτά που λες, μητέρα;» ρώτησε δύσπιστα ο Νικήτας.  
«Το ήξερα πως δεν είχα τίποτα καλό να περιμένω από εκείνη τη χρονιά 

όταν, ακόμα δεν είχαν έρθει τα Φώτα, ο Αργύρης μού ανακοίνωσε πως η 
Μαργαρίτα θα έφερνε στον κόσμο ένα παιδί, το δικό του παιδί.» 

«Είχε σχέσεις με τη χήρα του Κούλη;» τη ρώτησε σαν να μη πίστευε αυτό 
που άκουσε, σαν να μην είχε καταλάβει σωστά. 

«Δεν ήταν η πρώτη φορά. Ο Αργύρης πάντα ξενοκοίταζε. Δεν έδινα 
σημασία, δεν είχα το δικαίωμα, μήπως εγώ δεν είχα κάνει σχέση με τον 
Παντελή; Μπορεί να το βρίσκεις σιχαμερό, έτσι όμως ησύχαζα. Ας ξεσπούσε σε 
όποια ήθελε, φτάνει να μην άγγιζε εμένα. Η πρώτη μου σκέψη όταν το έμαθα 
ήταν: «ο σπόρος του διαβόλου». Αργότερα ντράπηκα που έτσι 
πρωτοχαρακτήρισα το αγέννητο πλάσμα που αργότερα έμελλε να αγαπήσω 
όσο και εσένα. “Έχεις το θράσος να μου το λες;” τον ρώτησα, ήμουν όμως 
παράδοξα ήρεμη, ίσως γιατί οι δραστηριότητες του Αργύρη που δεν 
περιορίζονταν μόνο στις ερωτικές ατασθαλίες, είχαν πάψει να με εκπλήσσουν. 
“Γιατί; Εσύ πότε μου στάθηκες; Ψυχρή κι απρόσιτη, σαν κούκλα πίσω από 
βιτρίνα. Δεν απορώ που τόσα χρόνια δεν κάναμε άλλο παιδί” μου αντιγύρισε. 



Σιωπηλή πέτρα          299 
_______________________________________________________________________________________________________________________________________________________________________________________________________________ 

 

 

“Ρίχνεις σ’ εμένα το φταίξιμο. Δεν περίμενα τίποτα άλλο! Γι’ αυτό πήγες με τη 
Μαργαρίτα; Για να βεβαιωθείς πως μπορείς ακόμα;” “Μη λες ανοησίες! Λίγη 
ζεστασιά ζήταγα”. Ήξερα καλά τα τερτίπια του, μπορούσε να γίνει τέλειος 
ηθοποιός, να υποκριθεί άνετα τον ρόλο του διψασμένου για στοργή και 
αγάπη. “Μάλλον παραζεστάθηκες, Αργύρη. Τόσο, που θα καούμε όλοι”. 
“Άκουσέ με! Γιατί να μην πάρουμε εμείς το παιδί;” μου είπε για πρώτη φορά 
το ανήκουστο. “Τι θέλεις να πεις; Τι είναι το παιδί, για πούλημα και θα το 
πάρουμε;” “Μαζί μας θα μεγαλώσει όπως πρέπει. Τι θα το κάνει η Κούλαινα; 
Ήταν ανόητη που δε θέλησε να το ρίξει”. “Ποιος ξέρει τι της έταξες!” του 
απάντησα και βγήκα από το δωμάτιο μη θέλοντας να ακούσω άλλα. 

»Η κουβέντα όμως δεν σταμάτησε εκεί. Μέρες ολόκληρες ο Αργύρης μού 
έλεγε τα ίδια και τα ίδια πότε με το καλό πότε με το άγριο. Δεν χρειάστηκε 
πολύ να με πείσει τελικά. Σκεφτόμουν πως ένα καινούριο μωρό θα γέμιζε 
ξανά τη ζωή μου, θα ήταν ολότελα δικό μου. Εσύ θα τελείωνες το Λύκειο, θα 
έφευγες για σπουδές στην Αθήνα. Κι εγώ θα έμενα πίσω στη Δάρκο, μόνη 
ξανά. Έπαψα να έχω τύψεις και αφέθηκα στις σειρήνες του Αργύρη που με 
έπεισαν πως στην πραγματικότητα η Μαργαρίτα δεν ήθελε το παιδί. Πόσο 
άκοπα δέχτηκα πως μια μάνα θα απαρνιόταν το ίδιο της το αίμα! Κι έτσι 
σκηνοθετήσαμε τη δική μου εγκυμοσύνη. Έπαψα να κυκλοφορώ, και τις λίγες 
φορές που έβγαινα, τα φαρδιά ρούχα επιβεβαίωναν του λόγου το αληθές. Την 
άνοιξη κανονίσαμε να πάω στην αδελφή μου στην Καρυσιανή και μόλις 
γεννούσε η Μαργαρίτα, ο Αργύρης θα έφερνε κρυφά το παιδί και όλοι μαζί πια 
θα γυρνούσαμε ξανά, σαν μια ευτυχισμένη οικογένεια, στη Δάρκο.  

«Πώς το έκανες αυτό; Μάνα ήσουνα κι εσύ. Τι έφταιγε η Μαργαρίτα; Κι 
εκείνη; Πώς αντέδρασε;»  

«Σερνόταν μέχρι την πόρτα μου, άκουγα τα βήματά της στον κήπο, ένιωθα 
να με παραφυλάει συνέχεια. Δεν της μίλησα ποτέ μου. Με τον καιρό έπαψα να 
δίνω σημασία, όλη μου η προσοχή στράφηκε στον Λαέρτη. Είναι σκληρό αυτό 
που λέω, ποιος θα την πίστευε όμως; Ο λόγος της απέναντι στον λόγο του 
Αργύρη. Δεν είχε καμία ελπίδα. Μάθαμε να ζούμε προσποιούμενες την 
ανυπαρξία η μία της άλλης, η συνείδησή μου αποκοιμήθηκε». 

 
Ο Λαέρτης έγειρε στο ξύλο της πόρτας και σκέπασε το πρόσωπό του με τα 

χέρια του. Πίστευε πάντα πως το να κρυφακούς είναι κάτι σαν αρρώστια. Δεν 
το είχε κάνει ποτέ του, γιατί τώρα; Είχαν χρειαστεί λίγα μόνο λεπτά της ώρας 
για να διαλυθεί, σαν τον καπνό στον αέρα, η οικογένειά του. Ένιωσε μόνος 
και άχρηστος, ένα παραπεταμένο σκουπίδι, έτσι όπως ακριβώς αντιμετώπιζαν 



300                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

την πραγματική του μητέρα, αυτή που ονομάτιζαν χήρα, Κούλαινα, 
παρακατιανή, σαν να μην είχε βαφτιστεί ποτέ, να μην είχε δικό της όνομα. 
Διστάζοντας μόνο για μια στιγμή, τόση όσο του χρειάστηκε για να κατανοήσει 
την έλξη για την ξένη μέχρι πριν λίγο γυναίκα, άρχισε να κατεβαίνει τα 
σκαλιά τρέχοντας. 

«Λαέρτη!» φώναξε ξαφνιασμένη η Λυδία. 
Η πόρτα άνοιξε απότομα.  
«Ο Λαέρτης! Θεέ μου, τα άκουσε όλα! Νικήτα! Θα κάνει καμιά τρέλα!» 

φώναξε απελπισμένα στον γιο της η Μάρω, ενώ κατέβαινε τα σκαλιά σχεδόν 
κουτρουβαλώντας. 

Ο Λαέρτης δεν θυμόταν να είχε ξανακλάψει στη ζωή του. Ποτέ δεν θα το 
επέτρεπε στον εαυτό του μπροστά στους άλλους. Τώρα όμως ολομόναχος 
έτρεχε προς το σπίτι της Μαργαρίτας και μπορούσε να αφήσει τα δάκρυα να 
κυλήσουν χωρίς ντροπή. Βρήκε το σπίτι άδειο. Όσο κι αν φώναξε το όνομά 
της, μην τολμώντας να προφέρει τη λέξη «μητέρα», δεν πήρε καμία 
απάντηση. Άρχισε να φοβάται πως κάτι κακό είχε συμβεί. Πήρε το μονοπάτι 
κατά μήκος του γρανίτινου όγκου των ορυχείων. Πέρα χαμηλά, έβλεπε το 
φορτηγό και τον εκσκαφέα να γεμίζουν καπνό και υπόκωφους ήχους τον 
αέρα. Πού να βρισκόταν η Μαργαρίτα; Θυμήθηκε που πήγαινε συχνά μέχρι 
την άκρη της Ξεδοντιάρας, να μαζέψει τα βοτάνια που φύτρωναν στην 
αφιλόξενη πέτρα. Νιώθοντας τον ιδρώτα να μουσκεύει την πλάτη του άρχισε 
να τρέχει όλο και πιο γρήγορα.  

 
Ο Αργύρης Κώστογλου έτριψε τα χέρια του ικανοποιημένος. Στη ζωή του 

είχε μάθει να μην αφήνει τίποτα στην τύχη. “Ρωτώντας πας και στην πόλη” 
έλεγε ο πατέρας του. Συμφωνούσε κι επαύξανε, καθώς ο καλοθελητής κι ο 
κουτσομπόλης βρισκόταν κάτω από όποια πέτρα κι αν σήκωνες. Κάπως έτσι 
έμαθε πως η Ιταλιάνα κυκλοφορούσε με το αγροτικό του μοναστηριού. Δεν 
χρειαζόταν και πολύ για να καταλάβει πού έμενε η διαβόλισσα. Το είχε ο 
τόπος φαίνεται να τραβάει τα ξωτικά: πρώτα την αρχαιολόγο, μετά τη 
φωτογράφο. Όμως, στην ανάμνηση των δροσερών χειλιών πάνω στο 
ρυτιδιασμένο του μάγουλο, η καρδιά του πετάρισε ξανά. Ούτε σκέφτηκε την 
τεράστια διαφορά της ηλικίας, μεθυσμένος από τα τσίπουρα και τα κονιάκ που 
έπινε με τις ώρες στο καφενείο. Με το που είδε τον μικρότερο γιο του Θοδωρή 
να βάζει εμπρός το αγροτικό, έτρεξε να προλάβει.  

«Εδώ είναι καλά, μπάρμπα Αργύρη;» τον ρώτησε το παλικάρι καθώς 
έφταναν λίγο μετά τη διασταύρωση με το μοναστήρι.  



Σιωπηλή πέτρα          301 
_______________________________________________________________________________________________________________________________________________________________________________________________________________ 

 

 

Ο Αργύρης έγνεψε καταφατικά.  
«Δεν είναι λίγο μακριά;» ρώτησε ξανά ο νεαρός κοιτάζοντάς τον με 

ανησυχία. 
«Μια χαρά είναι σου λέω! Τι με πέρασες;» γάβγισε και τον χτύπησε δυνατά 

στον ώμο. 
«Μπάρμπα να πεις τον δικό σου πατέρα» μουρμούρισε μέσα από τα δόντια 

του καθώς το αγροτικό έπαιρνε τον ανηφορικό δρόμο που έβγαζε στη Χώρα. 
Με το που κόπασε ο θόρυβος της μηχανής, ο Αργύρης έβαλε τα χέρια στις 
τσέπες περπατώντας και χάνοντας πού και πού το βήμα του. Κάτι το 
οινόπνευμα, κάτι η καλοσύνη του καιρού μετά την πρωινή νεροποντή, τον 
είχαν βαρέσει στο κεφάλι. Η αντηλιά τον έκανε να μισοκλείνει τα μάτια, το 
βλέμμα του δεν μπορούσε να εστιάσει πουθενά. Ήταν και που δεν ερχόταν πια 
σε αυτή τη μεριά του νησιού. Ο Αγαθάγγελος και η Μαργαρίτα ήταν τα 
τελευταία πρόσωπα που επιθυμούσε να δει. Την παραξενιά του Λαέρτη, να την 
έχει τη χήρα να δουλεύει στο μαγαζί του, δεν μπορούσε να την καταλάβει. 
Καμιά φορά σκεφτόταν πως το αίμα δεν γινόταν νερό, ήταν όμως σίγουρος 
πως η χήρα δεν θα μιλούσε ποτέ. Τώρα που είχε κι έναν αγαπητικό, είχε βρει ο 
γύφτος τη γενιά του. Τριγύρω δεν υπήρχε ψυχή. Στα αυτιά του Αργύρη έφτανε 
μόνο το ρυθμικό ντουκ-ντουκ της δαγκάνας που άδειαζε το σκουπιδαριό του 
ορυχείου.  

Το αγροτικό του μοναστηριού ήταν παρκαρισμένο ακριβώς έξω από το 
μοναχικό σπίτι. Ο Αργύρης κοντοσίμωσε και χτύπησε την πόρτα, χωρίς 
αποτέλεσμα. Περίμενε, ξαναχτύπησε, φώναξε το όνομά της. Μπας και τον 
κορόιδευε; Δεν βαριέσαι, αυτός την έκανε κέφι. Είχε κάτι μάτια η άτιμη! Του 
θύμιζαν τα νιάτα του, τη νύχτα του Αι Γιάννη… κι εκείνον τον αρχαιολόγο… 
Κάτι στο φέρσιμό της και την κοψιά της…  

Στράφηκε προς τα ορυχεία κι άφησε τα πόδια του να τον οδηγήσουν. Δεν 
είχε τίποτα να φοβηθεί. Δεν υπήρχαν φαντάσματα, οι νεκροί δεν γυρνούσαν 
ποτέ από την ησυχία του τάφου κι η Μαργαρίτα θα βρισκόταν τώρα κάτω, 
στον Μικρό Κοχλία.  

 
Το σκαρί του ψαρά πλεύρισε την προβλήτα του μοναστηριού. Η Ίρια 

κοιτούσε τα ατελείωτα σκαλιά τρέμοντας. Δεν μπορούσε να τα ανέβει, ένιωθε 
ότι οι δυνάμεις της την είχαν εγκαταλείψει. Γύρισε και κοίταξε παρακλητικά 
τον Αγαθάγγελο, που μοιραζόταν τη δική της κούραση, μόνο που για αυτόν 
ήταν πιο πολύ σωματική εξάντληση. 

«Πήγαινε! Τρέξε!» την προέτρεψε. 



302                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Για κάθε σκαλί που άφηνε πίσω της, έλεγε μέσα της το όνομά του, έπαιρνε 
κουράγιο κι ανέβαινε ακόμη ένα. Η ανάσα της όμως έβγαινε δύσκολα, ενώ τα 
πόδια της δυστροπούσαν στα προστάγματά της. 

«Παντελή!» φώναξε καθώς ακουμπούσε ξέπνοη στην τσιμεντένια μάντρα.  
Άκουσε τη βαριά πόρτα να ανοίγει, να τρίζει και να κλείνει ξανά. Τα νύχια 

της είχαν καρφωθεί μέσα στις παλάμες της, έσκαβαν και μάτωναν μέσα στην 
αγωνία της. Ένας άντρας ερχόταν προς το μέρος της. Όσο πλησίαζε, νόμιζε 
πως η καρδιά της θα έσπαζε. Εκείνος σταμάτησε, έφερε τα χέρια στο κεφάλι, 
έβγαλε την τραγιάσκα και αποκάλυψε το πρόσωπό του.  

Το βλέμμα της Ίριας πέρασε αδιάφορο από τα σημάδια και σταμάτησε στα 
μπλε μάτια που διατηρούσαν τη λάμψη που θυμόταν, στο χρώμα που είχε 
γίνει εντονότερο καθώς δάκρυα κυλούσαν ασταμάτητα. Μετά ήρθε ο ήχος της 
φωνής, μιας φωνής που είχε να ακούσει είκοσι χρόνια. Την κάλεσε κοντά του, 
της είπε ξανά: “μικρή μου Ίρια”. Με χέρια που έτρεμαν ψηλάφιζε το πρόσωπο 
κάτω από τα σημάδια, σαν να ήθελε να βεβαιωθεί πως αυτός ήταν ο δικός της 
Παντελής. Ήθελε να τον φιλήσει, να χαθεί ξανά στην αγκαλιά του. Κόλλησε 
τα χείλη της στα δικά του αναζητώντας τη θύμηση ενός παλιού έρωτα. 
Εκείνος την απώθησε μαλακά. 

«Γιατί;» τον ρώτησε με παράπονο. 
Ο Αγαθάγγελος φάνηκε επιτέλους ασθμαίνοντας. Ο Παντελής στράφηκε 

και τον κοίταξε. 
«Δεν της είπες;» ρώτησε τον μοναχό.  
«Όχι. Αυτό ανήκει δικαιωματικά σε εσένα».  
Η Ίρια κοίταζε τους δυο άντρες χωρίς να καταλαβαίνει. 
«Τα φοράς και τα δύο…» είπε ο Παντελής, κρατώντας τα χέρια της και 

παρατηρώντας τα δαχτυλίδια. «Το δικό μου και του γιου μου…» 
«Τι;» ψιθύρισε η Ίρια αδυνατώντας να καταλάβει. Σίγουρα δεν είχε 

ακούσει καλά, κάτι άλλο θα της είχε πει. 
«Ο Νικήτας είναι γιος μου» επανέλαβε ο Παντελής. «Δικός μου και της 

Μάρως». 
«Πώς…» ψέλλισε η Ίρια και σταμάτησε, γιατί δεν έβρισκε τις σωστές 

λέξεις να ρωτήσει. 
«Αυτό είχε έρθει να μου πει η Μάρω κάτω από το μπαλκόνι της κυρα-

Γιασεμής. Τη μέρα που φεύγαμε, θυμάσαι; Στο έκρυψα τότε, γιατί ήμουν κι ο 
ίδιος μπερδεμένος. Ήξερα πού είχες πάει, Ίρια, είχα καταλάβει πόσο 
ερωτευμένος ήταν ο Νικήτας μαζί σου κι εσύ μαζί του. Όχι! Μην το αρνιέσαι. 



Σιωπηλή πέτρα          303 
_______________________________________________________________________________________________________________________________________________________________________________________________________________ 

 

 

Το βλέπω ακόμη κι αυτή τη στιγμή στα μάτια σου. Ίσως και να ήμουν πολύ 
εγωιστής, είκοσι χρόνια όμως υπήρξαν υπεραρκετά για να γίνω ταπεινός».  

 
Λιγότερο από τριακόσια μέτρα πιο πέρα, στα βράχια της Ξεδοντιάρας, τα 

χέρια της Μαργαρίτας κορφολογούσαν επιδέξια τα κοφτερά σκούρα φύλλα. 
Όμως, δεν ένιωθε καλά, κι ας χαμογελούσε στην ανάμνηση ότι αυτά τα 
βοτάνια είχαν φέρει κοντά της τον Κωσταντή. Ήταν αρρωστημένο το 
χαμόγελο. Κάτι άλλο γυρόφερνε στο νου της. Μετά θυμήθηκε το όνειρο. Είχε 
δει τη Λάμια, που κάποιον είχε έρθει να τιμωρήσει. Συνέχισε τη δουλειά της, 
ξέροντας πως αργά ή γρήγορα θα θυμόταν ποιος ήταν αυτός. 

Ο Αργύρης είδε τη σκυμμένη γυναικεία φιγούρα, την αναγνώρισε αμέσως. 
Τι γύρευε τέτοια ώρα εκεί η Μαργαρίτα; Το οινόπνευμα που έτρεχε στο αίμα 
του και το ξελόγιασμά του με την πιτσιρίκα τον έκαναν να αγνοήσει το 
ένστικτό του. Έκανε δυο βήματα στραβοπατώντας. Παρόλο που βρήκε σχεδόν 
αμέσως την ισορροπία του, ο θόρυβος τράβηξε την προσοχή της γυναίκας.  

«Μη με πλησιάζεις, Σατανά! Φύγε!» άρχισε να φωνάζει σαν τρελή η 
Μαργαρίτα, αναγνωρίζοντάς τον.  

«Άσε τις βλακείες και απομακρύνσου από τα βράχια. Δεν θα σου κάνω 
κακό. Είσαι τρελή, τρελή για δέσιμο!» της φώναξε με τη σειρά του. 

«Κωσταντή!» ούρλιαξε με όλη της την δύναμη η έντρομη γυναίκα. 
«Κωσταντή!» 

 
«Η Μαργαρίτα! Κάτι έπαθε…» Ο Παντελής άφησε τα χέρια της Ίριας και 

σαν τρελός άρχισε να τρέχει προς τη μεριά της φωνής. 
«Κωσταντή!» ακούστηκε ξανά η γυναίκα κι αμέσως μετά το κατρακύλισμα 

των βράχων. 
Ο Παντελής σκαρφάλωνε όσο πιο γρήγορα μπορούσε. Λίγα μέτρα 

μακρύτερα, κάποιος είχε σκύψει ήδη και κοιτούσε προς τη μεριά του γκρεμού. 
«Κάνε γρήγορα! Είσαι πιο κοντά! Κατέβα!» φώναξε στον σκυμμένο άντρα. 
Ο Αργύρης Κώστογλου αναπήδησε ξαφνιασμένος από τις φωνές, 

κινδυνεύοντας να χάσει και ο ίδιος την ισορροπία του. Ίσα που πρόλαβε να 
δει με την άκρη του ματιού τη σβέλτη νεανική φιγούρα να τον προσπερνάει 
και να κατεβαίνει προσεκτικά την απότομη κατηφόρα. 

«Μαργαρίτα, κρατήσου! Έρχομαι!» τον άκουσε να λέει.  
Η ταλαιπωρημένη γυναίκα είχε κατορθώσει να πιαστεί από ένα πουρνάρι 

υπομένοντας στωικά τον πόνο από τα αγκάθια που της είχαν κατατρυπήσει τα 
χέρια.  



304                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

«Λαέρτη…» φώναξε κοιτώντας δύσπιστη το νεανικό πρόσωπο. 
«Μην κουνηθείς καθόλου, μόνο κρατήσου γερά. Έρχομαι να σε τραβήξω 

εγώ». Με μια υπεράνθρωπη προσπάθεια την έφτασε και την έπιασε από τις 
μασχάλες. «Άφησε τα χέρια σου αργά-αργά. Χαλάρωσε» την παρότρυνε, 
ώσπου η Μαργαρίτα αγκιστρώθηκε επάνω του σαν παραπονεμένο γατί.  

«Πονάς;» τη ρώτησε ανήσυχος.  
«Όχι!» του απάντησε χαμογελώντας, λες και δεν έτρεχε αίμα από τα 

πληγιασμένα χέρια και πόδια της.  
Ο Λαέρτης είδε στα αριστερά του τον ψαρά και ξεφύσηξε ανακουφισμένος. 
«Είσαι καλά τώρα;» ρώτησε ξανά τη Μαργαρίτα όταν και οι τρεις είχαν 

φτάσει σώοι στο πλάτωμα. «Δεν θα ξανακάνεις αποκοτιές, έτσι; Δεν έχω όρεξη 
να σε χάσω, τώρα που πρέπει αντί για Μαργαρίτα να σε φωνάζω μητέρα». 

Η χήρα του Κούλη Μπελδιέ στύλωσε τα μάτια της στα δικά του, το ίδιο 
βελούδινο χρώμα, σαν να κοιταζόντουσαν μέσα από έναν καθρέφτη. Του 
χαμογέλασε και κρύφτηκε στην αγκαλιά του.  

Ο Παντελής απόστρεψε το βλέμμα αμήχανος. Σκέφτηκε πως η Μαργαρίτα 
είχε κατορθώσει να κατέβει από τον δικό της Γολγοθά, αφού είχε σηκώσει τον 
βαρύ σταυρό του μαρτυρίου της. Τα μάτια του πλανήθηκαν ψάχνοντας δικούς 
του αγαπημένους, όμως αντίκρισε μόνο το ζαρωμένο πρόσωπο του Αργύρη, τα 
δικά του μάτια ορθάνοιχτα από τη φρίκη. Τον κοίταξε κι αυτός, δεν υπήρχε 
πια τίποτα να κρύψει. 

«Ζεις;» Η φωνή του Κώστογλου ακούστηκε σαν το γρατζούνισμα παλιού 
δίσκου. 

«Ναι, Αργύρη. Είχες αυτή την ατυχία».  
«Μη με πλησιάζεις! Δεν υπάρχεις. Είσαι ένα φάντασμα, αυτό είσαι. Δεν 

μπορείς να μου κάνεις κακό».  
«Όχι βέβαια. Δεν έχω τίποτα να μοιράσω μαζί σου. Απλά ήρθα να πάρω 

πίσω τον γιο που μου στέρησες». 
«Ποιον γιο; Τι μου τσαμπουνάς; Πας να με μπερδέψεις!»  
«Ήρθα να πάρω τον Νικήτα. Είναι δικός μου γιος, Αργύρη. Μη μου πεις 

πως δεν το υποψιαζόσουν».  
«Ψέματα! Δεν υπάρχεις!»  
«Άγγιξέ με. Δεν θέλεις να ψηλαφίσεις το πρόσωπο που εσύ σημάδεψες; 

Τότε θα καταλάβεις αν ζω ή όχι» τον προκάλεσε. 
Ο Αργύρης κοίταξε ακόμη μια στιγμή τα μπλε μάτια. Το κεφάλι του τον 

πονούσε, πήγαινε να σπάσει, ξαφνικά ένιωθε σαν το ζώο που το έχουν 
περικυκλώσει από παντού. Τα μάτια του τον γελούσαν, θα εμπιστευόταν μόνο 



Σιωπηλή πέτρα          305 
_______________________________________________________________________________________________________________________________________________________________________________________________________________ 

 

 

τα αυτιά του. Γύρισε αλαφιασμένος από τον ήχο των βημάτων. Κάποιος 
ερχόταν να τον βοηθήσει. Έπεσε στα τέσσερα κι αγκάλιασε τα γνώριμα πόδια.  

«Πάρε τα χέρια σου από πάνω μου» του φώναξε με σιχασιά η Μάρω.  
Είχαν έρθει κι άλλοι. Σήκωσε το κεφάλι του κι είδε τον Νικήτα, την 

Ιταλίδα ξελογιάστρα κι εκείνη την πρασινομάτα την αρχαιολόγο. Τους 
κοίταξε ικετευτικά μήπως του εξηγήσουν, ένιωσε όμως μόνο μίσος και 
περιφρόνηση. Σηκώθηκε ξανά κι άρχισε να τρέχει όσο πιο γρήγορα μπορούσε. 
Ήταν όλοι τους φαντάσματα. Θα τους ξεγελούσε όμως για μια ακόμη φορά.  

Έτρεχε παραπατώντας, γυρίζοντας το κεφάλι να δει αν τα φαντάσματα 
τον ακολουθούσαν. Δεν τους έβλεπε, άκουγε μόνο τα βήματα κι εκείνον τον 
βόμβο από τα μηχανήματα που δούλευαν έξω από το ορυχείο. Εκεί θα 
πήγαινε. Στο ορυχείο δεν θα τον έβρισκε κανείς. Από το φως πέρασε στο 
ημίφως, κι από εκεί στο απόλυτο σκοτάδι. Τρελός από τον φόβο του πια 
έψαχνε κάπου να κρυφτεί. Όχι, δεν θα τον έβρισκαν, αυτός τις ήξερε τις στοές 
και με κλειστά μάτια.  

Ψηλάφισε το νοτισμένο χώμα και γεύτηκε τη μούχλα μέχρι που τα 
δάχτυλά του αγκυλώθηκαν στα σκλήθρα. Η Λάμια! Το γέλιο του αντήχησε και 
δόνησε τη γη. Στα τυφλά, ξεκάρφωσε τις σανίδες με μανία και μπήκε στον 
στενό διάδρομο. Σκόνταψε κι έπεσε στα τέσσερα, τους είχε ξεγελάσει όμως, 
δεν θα τολμούσαν να τον ακολουθήσουν. Πίσω του ακούστηκε ένας τρομερός 
πάταγος. Δεν έδωσε σημασία, ακόμα κι όταν το σύννεφο της σκόνης που 
ξεχυνόταν τον τύλιξε. Οι παλάμες του είχαν μουδιάσει, αυτός όμως γελούσε. 
Τα μάτια του συνήθισαν το απόλυτο σκοτάδι, έβλεπε καλύτερα, ξεχώριζε τα 
σχήματα που διαγράφονταν. Άκουγε την ανάσα του που έβγαινε 
αγκομαχώντας, όμως τώρα μπορούσε να σηκωθεί ξανά, να περπατήσει σαν 
άνθρωπος στα δυο του πόδια.  

Κοίταξε τον τεράστιο θόλο μαγεμένος. Το φως που τρύπωνε από το 
άνοιγμα στα βράχια σχημάτιζε μια γαλαζοπράσινη κηλίδα, σαν ένα κρεβάτι 
πάνω στην άμμο. Επιτέλους, μπορούσε να ξεκουραστεί. Ξάπλωσε 
κουρνιάζοντας σαν το έμβρυο. Λίγο προτού κλείσει τα μάτια τού φάνηκε πως 
είδε μια γυναικεία μορφή να του χαμογελάει σιωπηλά. Τα χείλη του της 
ανταπόδωσαν έναν στρεβλό μορφασμό.  



306                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΣΑΡΑΝΤΑ ΤΕΣΣΕΡΑ  

(Ημερολόγιο Ίριας Φλεριανού) 
 

Δεκαέξι χρόνια πριν έγραψα αυτό που νόμιζα πως ήταν η τελευταία 
καταχώρηση σε ετούτο εδώ το ημερολόγιο. Έκανα λάθος. Κανείς δεν μπορεί 
να υπολογίσει τι του ορίζει η μοίρα. Σήμερα, με τη βοήθεια των αφηγήσεων 
του Παντελή, της Μαργαρίτας, του Αγαθάγγελου και της Μάρως, μπορώ να 
ανασυνθέσω εκείνη τη μέρα που χώρισε τη ζωή μου στα δύο βυθίζοντάς με 
στο σκοτάδι για τρία χρόνια. 

Στις 14 Ιανουαρίου του 1982 ο καιρός είχε συμμαχήσει με τον Αργύρη 
Κώστογλου. Ο δυνατός αέρας είχε δέσει σατανικά τα πλοία, και ο Παντελής 
έψαχνε τρόπο να περάσει στη Δάρκο. Είχε σκοπό να λογαριαστεί με τον 
Αργύρη, να τον κάνει υπόλογο των πράξεών του απέναντι στον Νικήτα και τη 
Μάρω. Η εμπλοκή του με τα απολεσθέντα ευρήματα των ανασκαφών απλά 
ήταν η σταγόνα που είχε ξεχειλίσει το ποτήρι. Αφού είχε παλέψει με τον 
εαυτό του για το τι ήταν σωστό και τι όχι, έφτασε στον κόλπο της Οινέσσας, με 
την ελπίδα να βρει κάποιον να τον περάσει απέναντι. Ρωτώντας 
κατευθύνθηκε στο χαμόσπιτο του Κωσταντή Αυγερίου, ενός ψαρά που είχε 
εγκατασταθεί εκεί τέσσερις μήνες πριν. 

Ίσως όλα να ήταν διαφορετικά, αν ο άνθρωπος εκείνος δεν βρισκόταν στα 
όρια της εξαθλίωσης. Η μεγάλη του ανάγκη τον έκανε να δεχτεί την 
προσφορά του Παντελή. Πήρε τα χρήματα, η λάμψη της απληστίας όμως δεν 
έπαψε να φωτίζει το πρόσωπό του.  

«Θα μου δώσεις κι αυτό;» ρώτησε με ελπίδα κοιτάζοντας σαν λαίμαργο 
παιδί την αλυσίδα στο λαιμό του Παντελή.  

«Πάρτο!» απάντησε εκείνος καθώς αποχωριζόταν το ενθύμιο της πρώτης 
του ανασκαφής. «Αρκεί να με περάσεις απέναντι. Τώρα!»  

Ο ψαράς φόρεσε την αλυσίδα και όση ώρα χρειάστηκε μέχρι να φτάσουν 
στη Δάρκο, δεν σταματούσε να την ψηλαφίζει αχόρταγα με τα δάχτυλά του. 
Ποτέ του δεν είχε αποκτήσει κάτι τόσο πολύτιμο. 

Ο Παντελής ήξερε πως ήταν αποκοτιά να πάει μόνος του σε αυτή την 
συνάντηση. Η περιοχή γύρω από τα ορυχεία ήταν ερημική, και ο ίδιος ήταν 
απόλυτα σίγουρος πως ο Αργύρης Κώστογλου θα είχε παρέα. Ζήτησε από τον 
Κωσταντή να έρθει μαζί του. Του έταξε κι άλλα χρήματα, ο άνθρωπος θα 
έκανε οτιδήποτε. Εκείνος κοίταξε τα ρούχα που φορούσε, ο Παντελής 



Σιωπηλή πέτρα          307 
_______________________________________________________________________________________________________________________________________________________________________________________________________________ 

 

 

κατάλαβε. Δέχτηκε να φορέσει τα κουρελιασμένα αποφόρια και να δώσει στον 
ψαρά τα δικά του. Είχαν το ίδιο ανάστημα, κι ο άλλος ένιωθε πια σαν 
βασιλιάς.  

Η ώρα ήταν περασμένη, το φως της ημέρας αργόσβηνε. Ο Κωσταντής, που 
στο τετράμηνο της διαμονής του στην Καρυσιανή είχε χαρτογραφήσει κάθε 
ξέρα στην περιοχή γυρεύοντας ψαρότοπους, βρήκε το κατάλληλο σημείο από 
όπου θα μπορούσαν να παρακολουθούν και να δουν πρώτοι τον Κώστογλου.  

Εκείνος φάνηκε να έρχεται μόνος. Ο Παντελής βγήκε από την κρυψώνα 
του. Δεν ήταν ήρεμος, το αίμα είχε ήδη ανέβει στο κεφάλι του όταν αντίκρισε 
ξανά το μισητό πρόσωπο του Αργύρη. Λογοφέρανε με τις πρώτες κουβέντες. 
Ναι, ο Κώστογλου είχε πάρει το κλειδί της αποθήκης από τον Αντώνη, ήταν 
τόσο εύκολο! Γιατί; Επειδή τον μισούσε, γιατί είχε έρθει να κάνει τον καμπόσο 
με τις ευγένειες, τα φούμαρα και τα αντριλίκια του σε έναν τόπο που ο μόνος 
άρχοντας ήταν αυτός. Ήταν μάταιος κόπος να μιλήσει μαζί του. Ο Αργύρης 
ήταν εξαγριωμένος. Ξεστόμιζε βρισιές και απειλές, ήρθαν στα χέρια. Το 
μαχαίρι άστραψε φευγαλέα και καρφώθηκε στο μάγουλο του Παντελή. 

«Να δούμε ποια θα γυρίσει τώρα να σε κοιτάξει» του φώναξε χαιρέκακα ο 
Αργύρης. «Η δική μου γυναίκα πάντως όχι».  

Σαν να ήταν αυτό το σύνθημα, ο Μπάρτζης κι άλλος ένας που δεν είχε 
ξαναδεί, πετάχτηκαν από το πουθενά. Ο Κωσταντής έτρεξε να βοηθήσει, μα 
όταν είδε πως τρεις άντρες κι ένα μαχαίρι ήταν πολύ για αυτόν, το έβαλε στα 
πόδια για να τρέξει στη σιγουριά της βάρκας του.  

Ο Παντελής δεν φοβήθηκε, κι ας είχε μείνει μόνος. Ίσα ίσα ο θυμός του 
είχε διπλασιάσει τη δύναμή του. Άρπαξε το μαχαίρι από τον Αργύρη και του 
κατάφερε ένα χτύπημα στο χέρι για να του κόψει τη φόρα. Αμέσως οι άλλοι 
δύο όρμησαν επάνω του κι όσο είχε τις αισθήσεις του θυμόταν μόνο τα 
ατελείωτα χτυπήματα, μέχρι που άκουσε τη γυναικεία φωνή. Μια τελευταία 
κλωτσιά τον έκανε να χάσει την ισορροπία του και να κυλήσει αναίσθητος 
ανάμεσα στα κοφτερά βράχια.  

Η χήρα του Κούλη Μπελδιέ λίγα μέτρα πιο πέρα είχε παρακολουθήσει τη 
σκηνή. Ο Αργύρης είχε ξεχάσει και την ύπαρξή της ακόμη, μέχρι που είδε τη 
γυναίκα μπροστά του να τον κοιτάζει με γυάλινα μάτια, ενώ στα χέρια της 
κρατούσε ακόμη τα λιγοστά βότανα που είχε μαζέψει. 

«Πάλι εσύ μπροστά μου! Σου είπα να μη σε ξαναδώ, γιατί δεν θα 
γλυτώσεις! Γύρνα στην τρύπα σου, αλλιώς θα φροντίσω εγώ να φύγεις από το 
νησί μια για πάντα».  



308                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

Η γυναίκα έβαλε φτερά στα πόδια της, ξέροντας πως ο Αργύρης διέδιδε 
παντού πως ήταν μια τρελή τσούλα. Λούφαξε στο σπίτι της και περίμενε. 
Αργότερα κατάλαβε πως ο Αργύρης είχε χτυπηθεί μόνος του για να κάνει πιο 
πιστευτή την ιστορία του. Όλα είχαν ησυχάσει για λίγο, μέχρι που ο αέρας 
γέμισε φωνές και σφυρίγματα. Ήρθε η χωροφυλακή, μα όσο και να έψαξαν, 
δεν μπόρεσαν να βρουν αυτόν που κυνηγούσαν. Η Μαργαρίτα όμως ήξερε τα 
κατατόπια. Γνώριζε ένα στενό πέρασμα μέσα στα βράχια, γιατί εκεί φύτρωναν 
τα πιο πολύτιμα βοτάνια.  

Δεν είχε πέσει έξω. Βρήκε τον Παντελή αναίσθητο. Σκύβοντας πάνω του, 
είδε το παραμορφωμένο από τα χτυπήματα πρόσωπό του και τρόμαξε. Έφυγε 
τρέχοντας να φωνάξει τον Αγαθάγγελο. Χρειάστηκε πολύ κουράγιο για να 
κουβαλήσουν οι δυο τους τον αναίσθητο άντρα στο σπίτι της, καθώς στο 
μεταξύ είχε ξεσπάσει δυνατή βροχή. Πολύ αργότερα, όταν ο Αγαθάγγελος είχε 
φροντίσει όσο μπορούσε τις πληγές σε εκείνο το αυτοσχέδιο χειρουργείο, κι 
όταν τα μπλε μάτια σταμάτησαν για λίγο στα δικά του μέχρι να κλείσουν ξανά 
από την εξάντληση, ο καλόγερος κατάλαβε πως είχε μπροστά του τον 
Παντελή Έξαρχο.  

Οι μέρες πέρασαν μέσα στην αγωνία. Οι έρευνες σταμάτησαν, ο καθηγητής 
που είχε κάνει την ανασκαφή της Δάρκου, ο ίδιος που είχε επιτεθεί στον 
«υπεράνω πάσης υποψίας» Αργύρη Κώστογλου, είχε εξαφανιστεί, σαν να τον 
είχε καταπιεί η γη ή καλύτερα η θάλασσα. Δυο μήνες αργότερα βρέθηκε το 
πτώμα του άντρα με την αλυσίδα του Παντελή. Όλοι πίστεψαν πως το 
τουμπανιασμένο κουφάρι ανήκε στον Παντελή Έξαρχο. Κανένας δεν γνώριζε 
τον Κωσταντή Αυγερίου, που η θαλασσοταραχή τον είχε ρίξει στη μόνη ξέρα 
που δεν είχε υπολογίσει. Οι ταπεινοί κυκλοφορούν απαρατήρητοι ανάμεσά 
μας. Και οι μόνοι που γνώριζαν ήταν ο Αγαθάγγελος και ο ίδιος ο Παντελής, 
θύτης και θύμα μαζί.  

Η φροντίδα και οι προσευχές είχαν σώσει τον Παντελή. Γλίτωσε τη 
μόλυνση, οι πληγές έθρεψαν, τα σπασίματα το ίδιο, τα σημάδια θα έμεναν 
όμως για πάντα στο πρόσωπό του, για να του υπενθυμίζουν την καινούρια του 
ταυτότητα, αυτή που αποφάσισε να πάρει τη μέρα που έμαθε, μετά από ένα 
τηλέφωνο που έβαλε τον Αγαθάγγελο να κάνει στη Βενετία, πως είχα χάσει το 
παιδί που περίμενα και πως δεν θα γυρνούσα πίσω. Για την πολιτεία ήταν πια 
νεκρός, το ίδιο αισθανόταν κι εκείνος. Κάθισε και διηγήθηκε στον 
Αγαθάγγελο τη δική του ιστορία χωρίς να του κρύψει το παραμικρό. Πίστευε 
πως η μοίρα είχε δώσει λύση στο δίλημμά του, πως τον είχε τιμωρήσει για τον 
εγωισμό του. Είχε βάλει τον εαυτό του πάνω από τον γιο του, είχε γίνει η 



Σιωπηλή πέτρα          309 
_______________________________________________________________________________________________________________________________________________________________________________________________________________ 

 

 

αιτία να χαθεί ένας αθώος και μια αγέννητη ζωή. Ήθελε να ξεχάσει το όνομά 
του, την προηγούμενη ζωή του, τα πάντα. Κάποιος του έδινε μια ευκαιρία 
ακόμα, να ζήσει ταπεινός. Ο Παντελής κι ο Αγαθάγγελος μοιράστηκαν τον 
πόνο τους και τα μυστικά τους, τους έδεσε το βάρος της εξομολόγησης. 
Έγιναν φίλοι και συνένοχοι. 

Όταν ο Παντελής στάθηκε πια για τα καλά στα πόδια του, πέρασε ξανά 
απέναντι στην Οινέσσα, και ξεκίνησε την καινούρια του ζωή. Απέφευγε να 
μιλάει στους ανθρώπους, κυκλοφορούσε πάντα φορώντας χαμηλά τη ναυτική 
τραγιάσκα του Κωσταντή, έμαθε τη θάλασσα και μαζί να ζει απλά. Το μόνο 
που δεν μπόρεσε να σβήσει από μέσα του ήταν η αγάπη του για εμένα και το 
πάθος του για τις ανασκαφές. Η Μαργαρίτα απάλυνε τον πόνο της καρδιάς 
του. Η γυναίκα που στην ουσία τού είχε σώσει τη ζωή, ήταν ένα χαρισματικό 
πλάσμα που του έδωσε καλοσύνη κι αγάπη. Της τα ανταπόδωσε, 
ανακαλύπτοντας πως η καρδιά του δεν είχε εξαντλήσει τα αποθέματά της.  

Το πάθος του για τις ανασκαφές το κατεύνασε κι αυτό, καθώς η 
Καρυσιανή, τόπος με πλούσια ιστορία, τραβούσε σαν μαγνήτης Έλληνες και 
ξένους ερευνητές. Κάθε φορά παρουσιαζόταν σαν απλός εργάτης, σκαφτιάς 
σαν τόσους άλλους, κι ας ήξερε πολύ περισσότερα από όλους εκείνους μαζί. 
Αυτή τη ζωή σκόπευε να ζήσει μέχρι το τέλος, όμως η μοίρα είχε κάνει και για 
αυτόν τον δικό της υπολογισμό. Οι δρόμοι μας θα συναντιόντουσαν ξανά, 
μόνο που τότε κανένας από τους δυο μας δεν το γνώριζε. 



310                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

ΕΠΙΛΟΓΟΣ  

(28 Μαΐου 2003) 
 
Σήμερα γιορτάζουμε. Είναι η μέρα που διαλέξαμε με τον Νικήτα για να 

παντρευτούμε στο μοναστήρι του Αι Γιάννη. Στο μικρό μας σπίτι στη Δάρκο 
έχουμε κι άλλη γιορτή: είναι τα γενέθλια της Λυδίας. Το νησί χαίρεται το 
ξεκίνημα του καλοκαιριού κι εμείς την καινούρια σελίδα της ζωής μας. 
Κάποιες πληγές επουλώθηκαν γρήγορα, κάποιες θέλουν ακόμα τον χρόνο 
τους, κι άλλες δεν θα κλείσουν ποτέ. Για όλους μας όμως είναι η δεύτερη 
ευκαιρία. Τους κοιτάζω μαζεμένους, πρόσωπα αγαπημένα. 

Για τον Λαέρτη και τη Λυδία είναι πιο εύκολο. Είναι νέοι και δεν κρύβουν 
τον έρωτά τους. Η Λυδία έμαθε να αγαπάει τη Δάρκο κι έχει φωλιάσει την 
ευτυχία της στην αγκαλιά του Μικρού Κοχλία και της μεγάλης της 
οικογένειας. Η Μαργαρίτα, που η κόρη μου δεν της είχε κάνει αρχικά καλή 
εντύπωση, δεν παύει να κανακεύει τη μέλλουσα νύφη της. Έχει βρει κι αυτή 
την ευτυχία αποκτώντας ξανά τον γιο της, έχοντας στο πλευρό της αυτόν που 
ακούει στο όνομα Κωσταντής, τον δικό μου Παντελή. Δεν ζήλεψα ποτέ μου 
αυτή τη γυναίκα, τώρα ξέρω πως το ένστικτο μου ήταν σωστό εκείνη την 
πρώτη μέρα που επέστρεψα στη Δάρκο, τη μέρα που μου έδειξε πού ζούσαν οι 
παλιές Κυκλαδίτισσες. 

Με τον Νικήτα έχουμε μετακομίσει προσωρινά στην Καρυσιανή. Εκείνος 
ασχολείται πυρετωδώς με την αποπεράτωση της μουσειακής αναστήλωσης 
του ορυχείου κι εγώ δουλεύω στο μουσείο. Πιστεύω πως ένας λόγος 
παραπάνω που ο Άρης Βινζηλαίος τόσο πρόθυμα μού πρόσφερε απασχόληση, 
είναι η Μάρω Κώστογλου. Πάντα του εκδήλωνε έναν υπερβολικό 
ενθουσιασμό εκθειάζοντας τα φυσικά και πνευματικά της χαρίσματα. Εκείνη 
είναι πιο επιφυλακτική, πιστεύει πως παρόλο που έχει περάσει τα εξήντα, 
ποτέ δεν είναι αργά να πραγματοποιήσει το όνειρό της, τις σπουδές τέχνης 
στην Ιταλία που ο γάμος της με τον Αργύρη τής στέρησαν. Η Αλεξάνδρα και ο 
Πέπε είναι πάντα πρόθυμοι να τη φιλοξενήσουν. 

Καθώς κρυφοκοιτάζω από την πόρτα, βλέπω την αδελφή μου και τον 
γαμπρό μου να φλυαρούν χαρούμενα, δυο ταξιδιάρικα πουλιά από τη Βενετία. 
Η μοίρα χάρισε πραγματικά μια μεγάλη οικογένεια στη Λυδία μου. Έχει δύο 
μητέρες, κι ίσως αυτό να είναι που τη δένει περισσότερο με τον Λαέρτη. Η 
Μαργαρίτα και η Μάρω έμαθαν επιτέλους να συνυπάρχουν. Χαζεύω την 



Σιωπηλή πέτρα          311 
_______________________________________________________________________________________________________________________________________________________________________________________________________________ 

 

 

πεθερά μου καθώς την ακούει με προσοχή -σίγουρα η άλλη θα της λέει με ποιο 
τρόπο φτιάχνει μοναχή της το σαπούνι της ή κάτι αντίστοιχο.  

Η μόνη που μένει ατάραχη μέσα στη γενική χαρά και παρακολουθεί 
ολόγυρα με την ελαφρώς ξινισμένη έκφρασή της είναι η μητέρα μου. Η 
αιώνια κυρά Μαρίνα δέχτηκε να μας τιμήσει με την παρουσία της και να μου 
μιλήσει μετά από επτά ολόκληρα χρόνια μόνο για χάρη του καινούριου της 
εγγονού, όπως αποκαλεί τον Λαέρτη, πιστεύοντας πως εκείνος θα είναι ο 
άξιος συνεχιστής που θα αναλάβει τη διαχείριση της αειθαλούς επιχείρησης 
στη Σύρο. 

Ο μικρός Λουκάς, ο γιος του Αναστάση και της Αντριάνας, βάζει ξαφνικά 
τις τσιρίδες, και η Καλομοίρα τρέχει να φωνάξει τη μητέρα της διατηρώντας 
ως και στα δεκατέσσερά της χρόνια την κακή συνήθεια να την τραβάει από το 
μακρύ της φόρεμα.  

Βγαίνω έξω για να χαθώ στο χαρούμενο βουητό τους. Ο Νικήτας έρχεται 
προς το μέρος μου και με πιάνει από το χέρι.  

«Μη μου πεις πως έγραφες ξανά στο περίφημο ημερολόγιο…»  
Του ψιθυρίζω κάτι. 
«Πόσες φορές θα μου το πεις;» ρωτάει γελώντας. 
«Όσες θα χρειαστώ για να χωνέψω πως η απάντηση στο δικό μου δίλημμα 

ήταν τόσο κοντά μου» απάντησα κοιτάζοντας το ίδιο σημάδι στον ώμο που τα 
έξωμα φορέματα της Μάρως και της Λυδίας άφηναν εκτεθειμένο για πρώτη 
φορά στα μάτια των αδαών. 

Ο Νικήτας σήκωσε δήθεν μπουχτισμένος τα γκριζοπράσινα μάτια του προς 
τον ουρανό. Η Μάρω έχει δίκιο. Αν παρατηρήσεις προσεκτικά, θα δεις πως οι 
ίριδές τους στεφανώνονται από το ίδιο μπλε χρώμα των ματιών του Παντελή.  

Βλέπω τον Παντελή καθώς πλευρίζει με τη βάρκα του την προβλήτα του 
Μοναστηριού. Θα έρθει σε λίγο, με την αιώνια χαμηλωμένη τραγιάσκα. Θα 
κάτσει μαζί μας και θα μας πει ιστορίες για τη γη και τη θάλασσα, 
εκφράζοντας με τον δικό του τρόπο την άρνησή του να ανακτήσει την 
προηγούμενή του ταυτότητα. Από το παρελθόν του κράτησε μόνο ένα κομμάτι 
από την καρδιά μου κι εγώ θα χρειαστώ καιρό να αποδεχτώ πως οι δύο άντρες 
της ζωής μου είναι πατέρας και γιος.  

Άφησα τελευταίο τον Αργύρη Κώστογλου, τον μόνο απόντα. Είκοσι χρόνια 
μετά τη μέρα που πίστεψε πως είχε επιτέλους απαλλαγεί από τον Παντελή 
Έξαρχο, τον βρήκαμε νεκρό μέσα στη σπηλιά. Ο μόνος του σύντροφος τα 
τελευταία λεπτά της ταραγμένης του ζωής ήταν η σιωπηλή πέτρα. Είκοσι 



312                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

χρόνια από την πρώτη μου επίσκεψη στη σπηλιά, έβλεπα για πρώτη φορά το 
λατρευτικό αντικείμενο που ο Νικήτας είχε φυλάξει στην ασφάλεια της γης.  

Το ειδώλιο είχε πενήντα δύο εκατοστά ύψος. Ο δεξιός του ώμος ήταν 
σπασμένος, ενώ εκδορές υπήρχαν στο πλατύ μέτωπο και την αριστερή κνήμη. 
Αυτά τα τραύματα όμως δεν ήταν ικανά ώστε να ασχημύνουν την ευάλωτη 
μορφή. Η Μητέρα-Θεά στο χρώμα της ώχρας διατηρούσε ακέραια τη 
μυστηριακή της υπεροχή. Μερικούς μήνες αργότερα θα έβρισκε τη θέση της 
στο Μουσείο της Καρυσιανής.  

 



Σιωπηλή πέτρα          313 
_______________________________________________________________________________________________________________________________________________________________________________________________________________ 

 

 



314                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 



Σιωπηλή πέτρα          315 
_______________________________________________________________________________________________________________________________________________________________________________________________________________ 

 

 

 
 
 
 
 
 
 
 
 
 
 
 
Η ιδέα για τις Εκδόσεις Σαΐτα ξεπήδησε τον Ιούλιο του 2012 με πρωταρχικό 
σκοπό τη δημιουργία ενός χώρου όπου τα έργα συγγραφέων θα συνομιλούν 
άμεσα, δωρεάν και ελεύθερα με το αναγνωστικό κοινό.  
Μακριά από το κέρδος, την εκμετάλλευση και την εμπορευματοποίηση της 
πνευματικής ιδιοκτησίας, οι Εκδόσεις Σαΐτα επιδιώκουν να 
επαναπροσδιορίσουν τις σχέσεις Εκδότη-Συγγραφέα-Αναγνώστη, 
καλλιεργώντας τον πραγματικό διάλογο, την αλληλεπίδραση και την 
ουσιαστική επικοινωνία του έργου με τον αναγνώστη δίχως προϋποθέσεις και 
περιορισμούς. 
 

Ο ισχυρός άνεμος της αγάπης για το βιβλίο, 
το γλυκό αεράκι της δημιουργικότητας, 

ο ζέφυρος της καινοτομίας, 
ο σιρόκος της φαντασίας, 
ο λεβάντες της επιμονής, 
ο γραίγος του οράματος, 

καθοδηγούν τη σαΐτα των Εκδόσεών μας. 
 

Σας καλούμε λοιπόν να αφήσετε τα βιβλία να πετάξουν ελεύθερα! 
 

 



316                    Ευρυδίκη Αμανατίδου 
_______________________________________________________________________________________________________________________________________________________________________________________________________________ 
 

 

 
 

ISBN: 978-960-629-004-6 

Σε ένα απομονωμένο νησί στο Αιγαίο χειμώνες και 
καλοκαίρια εναλλάσσονται αφήνοντας τη γλυκόπικρη γεύση 
της ανθρώπινης ματαιοδοξίας. Μέχρι που μια ανασκαφή θα 
δώσει την αφορμή για το ξύπνημα παθών και 
αντιπαλότητας. Ο ανταγωνισμός ανάμεσα στον αρχαιολόγο 
καθηγητή Παντελή Έξαρχο και τον πρώην διευθυντή των 
ορυχείων της Δάρκου, τον Αργύρη Κώστογλου, θα φτάσει 
ένα παιχνίδι εξουσίας στα όριά του. Ο όλεθρος δεν θα 
αργήσει, πλήττοντας ζωές και συνειδήσεις.  
Πόσο μπορεί να περιμένει κανείς την πολυπόθητη κάθαρση 
και με ποιο τίμημα;  
Η Ίρια και ο Νικήτας, η Λυδία και ο Λαέρτης, η Μάρω, ο 
Αργύρης, ο Παντελής, μαριονέτες όλοι τους σε ένα θέατρο 
του παραλόγου.  
Αθήνα, Βενετία, Μόναχο, Κυκλάδες, 1981-2003. Μόνο 
συνδετικό στοιχείο στην αέναη αλυσίδα του τόπου και του 
χρόνου η σιωπηλή πέτρα, η γη που με φειδώ αποκαλύπτει τα 
μυστικά της.  


