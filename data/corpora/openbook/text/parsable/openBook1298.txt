





















Το Σπίτι


		
			
		

	Το Σπίτι
 



1ο μέρος

11 Μαρτίου
 
Έκλεισα την πόρτα πίσω μου, αφήνοντας τον να τη χτυπάει με μανία. Ριχνόταν με όλη του τη δύναμη πάνω της και κάθε του χτύπημα με τίναζε δυνατά. Κοιτούσα σαστισμένη το μικρό μπάνιο. Το παράθυρο απέναντι μου ήταν ο μοναδικός τρόπος διαφυγής μου. Θα χωρούσα να περάσω από μέσα; Τράβηξα το μικρό λευκό έπιπλο και το σφήνωσα πίσω από την πόρτα σε μία προσπάθεια να σταματήσω το γρονθοκόπημα του. Ήταν τόσο δυνατό που μου κοβόταν η ανάσα.
Πήδηξα μέσα στη μπανιέρα, ρίχνοντας πίσω μου τα μπουκάλια με τα αφρόλουτρα. Το παχύρευστο λευκό υγρό άρχισε να κυλάει και να σχηματίζει λιμνούλα στα πλακάκια. Το παράθυρο άνοιξε αμέσως. Αν και ήξερα πως ήμουν στον δεύτερο όροφο, δεν με ένοιαξε ιδιαίτερα και έβγαλα το κεφάλι μου απ’ έξω, προσπαθώντας να διακρίνω έστω μία μορφή στη πυκνή ομίχλη. Δεν υπήρχε ψυχή για πολλά μίλια και μία κραυγή μου, απλά θα επιδείνωνε την κατάσταση στην οποία βρισκόμουν. 
Πιάστηκα από το λευκό μάρμαρο και έσπρωχνα τον εαυτό μου με όλη μου τη δύναμη για να πεταχτώ έξω από το σπίτι. Ένιωθα να τα καταφέρνω. Τίποτα δε θα με σταματούσε πια.
Η πόρτα πίσω μου έσπαγε σε κομμάτια και εγώ ήμουν ήδη έξω από το παράθυρο. Άκουσα τη κραυγή του καθώς χτύπησε πάνω στο ξύλινο έπιπλο και μετά έναν εκκωφαντικό θόρυβο. Τζάμια έσπαζαν πίσω μου σε χίλια κομμάτια, κόκαλα ράγιζαν, η κραυγή του τρυπούσε τα αυτιά μου και εγώ έκλεινα σφιχτά τα ματιά μου για να σταματήσει όλο αυτό. Σιωπή. Φοβάμαι να γυρίσω να κοιτάξω και το μόνο που θέλω είναι να φύγω. Να φύγω μακριά. 
Πιάστηκα από τη κληματαριά και παρόλο το βάρος μου, κατέβηκα με ασφάλεια στον κήπο. Κοίταξα για μία τελευταία φορά το πέτρινο σπίτι και άρχισα να τρέχω με τα πόδια μου γυμνά πάνω στο δροσερό χορτάρι και έπειτα στην παγωμένη άσφαλτο. 
Έτρεχα όπως δεν είχα τρέξει ποτέ μου. Η ομίχλη δεν με βοηθούσε ιδιαίτερα να προσανατολιστώ, αλλά και πάλι ήταν σύμμαχος μου σε περίπτωση που με ακολουθούσε εκείνος. Βρέθηκα σε μία διασταύρωση και το μόνο που παρατηρούσα ήταν τα κόκκινα ΣΤΟΠ. Το λευκό νυχτικό μου το ένιωθα σαν κουρέλι πάνω μου και τα δάκρυα θόλωναν τα μάτια μου. 
Ένιωθα σαν κυνηγημένο ζώο. Έπρεπε να κρυφτώ. Έπρεπε να τρέξω. Οι χτύποι της καρδιάς μου τώρα ήταν πιο ήρεμοι, αλλά και πάλι συνέχισα να τρέχω προς την κατεύθυνση του μεγάλου δρόμου. Δεν υπήρχε γυρισμός. Έπρεπε να βρω μία πόλη. Έστω έναν άνθρωπο ή ένα τηλέφωνο. 
Τα πόδια μου άρχισαν να ματώνουν, αλλά οι πληγές δεν με πονούσαν. Ίσως επειδή η παγωμένη άσφαλτος άρχισε να μουδιάζει όλο μου το κορμί. Έπεσα στα γόνατα και κοίταξα ψηλά στον ουρανό. Το γκρίζο της ομίχλης δεν με άφηνε να ελευθερωθώ. Έστρεψα το βλέμμα μου και πάλι ίσια μπροστά και τότε είδα ένα μικρό φως μακρυά. Σηκώθηκα και με όσες δυνάμεις μου είχαν απομείνει άρχισα να τρέχω προς το μπλε φως. Και εκείνο κινούταν, άρχισα να φωνάζω, να εκλιπαρώ σε βοήθεια και εκείνο επιτάχυνε προς το μέρος μου. Τα πόδια μου δεν με κρατούσαν πλέον και σωριάστηκα στην άσφαλτο. 
Ένας νεαρός αστυνομικός με πλησίασε έντρομος και στάθηκε από πάνω μου. 
«Δεσποινίς; Δεσποινίς; Είστε καλά; Μπορείτε να μιλήσετε;»
«Σώσε με.»
«Τι…Τι είπατε;»
«Σώσε με!»
 


12 Μαρτίου
 
Άνοιξα τα μάτια μου σε ένα διαφορετικό περιβάλλον. Λευκά σεντόνια κάλυπταν το σώμα μου και η μυρωδιά καθαριότητας και χλωρίνης  γέμιζε τα ρουθούνια μου. Ένας άντρας με γκρίζο κουστούμι καθόταν δίπλα μου και μου χαμογέλασε καθώς τον κοίταξα. Το γκρίζο χρώμα του πήγαινε σε σχέση με τη σκουρόχρωμη επιδερμίδα του. Μου συστήθηκε.
«Πως νοιώθεις;»
«Που είμαι;»
«Στο νοσοκομείο.»
«Σε ποια πόλη;»
Ο άντρας παραξενεύτηκε και απλά πλησίασε την καρέκλα του λίγο πιο κοντά στο κρεβάτι. Έπιασε το μέτωπο μου τονίζοντας πως είμαι δροσερή. 
«Τις τελευταίες μέρες καιγόσουν στον πυρετό.»
«Πόσες μέρες πέρασαν; Από την ημέρα που με έσωσε ο αστυνομικός.»
«Δύο μέρες σχεδόν. Φαινόσουν ταλαιπωρημένη όταν σε έφεραν στο δωμάτιο. Θα ήθελες να μου πεις το όνομα σου;»
«Λίζα»
«Πόσο χρονών είσαι Λίζα;»
«Δεκαεννιά»
«Ξέρεις τι μήνα έχουμε;»
«Μάρτιο»
«Τι χρονιά;»
«Χίλια εννιακόσια ενενήντα.»
Ο άντρας πήρε μία εφημερίδα από το διπλανό κομοδίνο και την ακούμπησε στα γόνατα μου. Ανασηκώθηκα με τη βοήθεια του, ακουμπώντας τη πλάτη μου στο μεταλλικό κάγκελο του κρεβατιού. 
«Δεν θέλω να ταραχτείς, αλλά όπως βλέπεις, η εφημερίδα γράφει ότι είμαστε στο δύο χιλιάδες δέκα.»    
«Μα… είναι… Χθες ήταν …»
«Λίζα, ο αστυνομικός σε βρήκε μέσα στη μέση του δρόμου. Θα ήθελες να μου πεις πως έφτασες ως εκεί;» 
Έσκυψα το κεφάλι. Δεν ήθελα να του πω τίποτα. Δεν είχαν περάσει είκοσι χρόνια. Δεν γινόταν να είχαν περάσει είκοσι χρόνια. Εμένα μου φάνηκε λιγότερο από μία νύχτα. Πως θα του το εξηγούσα;
«Λίζα, θα χρειαστώ κι άλλα στοιχεία για σένα. Πιθανόν κάποιος συγγενής σου να σε αναζητάει.»
«Δεν έχω συγγενείς. Έχω μία θεία στο Τορόντο, αλλά έχω να την επισκεφτώ πολλά χρόνια.»
«Θέλεις να μου πεις το όνομα της;» 
«Ελίζαμπεθ Κάρλεϋ. Έχω το όνομα της.» 
«Έχετε το ίδιο επίθετο;»
«Όχι. Το δικό μου είναι Μπράουν.»
Βγήκε βιαστικά από το δωμάτιο και έκλεισε τη πόρτα πίσω του. Έπιασα την εφημερίδα στα χέρια μου και άρχισα να τη ξεφυλλίζω. Τα άρθρα μιλούσαν για γεγονότα στην τοπική κοινωνία και για τις τελευταίες δηλώσεις του προέδρου της Αμερικής. 
Ο άντρας με το γκρίζο κουστούμι γύρισε πίσω κρατώντας στα χέρια του μερικά κουτάκια με χυμούς και μπισκότα. Τα ακούμπησε στο τραπεζάκι δίπλα στο κρεβάτι και χαμογελώντας μου έδωσε να πιω. Η ημερομηνία λήξης στο κουτάκι έγραφε δωδέκατος του δύο χιλιάδες δέκα. 
«Έχουμε έγχρωμο πρόεδρο;» Το γέλιο του αρκετά διαπεραστικό με έκανε να χαμογελάσω και να ανταποκριθώ στα γέλια του με ένα χαμόγελο.
«Ναι, εδώ και μερικούς μήνες. Είναι ο πρώτος.»
«Ο μπαμπάς μου ήταν έγχρωμος».
«Το ξέρω. Το έμαθα. Έμαθα επίσης και για το ατύχημα τους όταν ήσουν μικρή.»
«Ναι..»
«Λυπάμαι για τους γονείς σου. Λίζα, πρέπει να σου πω, ότι βάσει το ονόματος σου, είχε δηλωθεί η εξαφάνιση σου. Τη δήλωση την έκανε ένας φίλος σου. Ο Μάρκ Σμιθ.»
«Ο Μαρκ! Είναι εδώ; Μπορώ να τον δω;»
«Θα τον καλέσουν. Μόλις τον εντοπίσουν, θα μας επισκεφτεί, αλλά μέχρι να έρθει ο Μαρκ, θα ήθελα να μιλήσουμε οι δυο μας. Είσαι εντάξει με αυτό;»
Έδειξε ένα μικρό μαγνητοφωνάκι καθώς το ακουμπούσε στο τραπεζάκι δίπλα μου και εγώ κούνησα το κεφάλι θετικά απαντώντας στην ερώτηση του. 
«Θέλω να μου πεις τι θυμάσαι από τη προηγούμενη μέρα. Μία μέρα πριν σε βρει ο αστυνομικός στο δρόμο.»


10 Μαρτίου
 
Το ξυπνητήρι συνέχισε να διακόπτει την ηρεμία του δωματίου μου και εγώ απεγνωσμένα προσπαθούσα να το σταματήσω, σπρώχνοντας το με τα δάχτυλα μου. Τελικά κατάφερα να το ρίξω στο πάτωμα και εκείνο σταμάτησε. Σηκώθηκα τεντώνοντας τα χέρια μου ψηλά και ισιώνοντας τις πυτζάμες μου. Το δροσερό νερό με ξύπνησε πλέον για τα καλά και ανοίγοντας το ραδιόφωνο, ακούστηκαν οι απαλοί στίχοι του «Nothing Compares 2u». 
Έβγαλα ένα λευκό πουκάμισο και ένα τζην από τη ντουλάπα και πρόσθεσα ένα μπλε μαντήλι στο λαιμό. Μάζεψα τα μαλλιά μου ψηλά και κουμπώνοντας το γκρίζο μου παλτό μέχρι το λαιμό, βγήκα έξω από την πολυκατοικία όπου έμενα, νοιώθοντας του τσουχτερό κρύο να με χτυπάει στο πρόσωπο. 
Ο ήλιος προσπαθούσε να ξεπροβάλει πάνω από τις πολυκατοικίες της Φιλαδέλφειας και εγώ καλημερίζοντας ακόμη και τον μανάβη της γειτονιάς μου κατευθύνθηκα προς τη στάση του λεωφορείου. 
Το λεωφορείο ήταν ήδη γεμάτο από φοιτητές και εγώ κάθισα σε μία θέση δίπλα από έναν νεαρό φοιτητή. Οι συζητήσεις ήταν έντονες εκείνες τις ημέρες, καθώς λίγες μέρες νωρίτερα, δύο συγκάτοικοι από τη φοιτητική εστία, είχαν εξαφανιστεί χωρίς να αφήσουν ούτε ίχνος πίσω τους. Άλλες πάλι συζητούσαν για πιο σημαντικά θέματα. 
«Το «Exclamation» είναι το καλύτερο άρωμα που υπάρχει. Το αγόρασε η Μάρσι και είπε πως έτσι έριξε τον Τομ.»
«Αλήθεια; Και εγώ που νόμιζα ότι ο Τομ «έπεσε» όταν κατέβασε το βρακί της.»
Χαμογέλασα στο φοιτητή που καθόταν δίπλα μου και εκείνος ανταποκρίθηκε σαν να διάβασε το μυαλό μου, για το σαχλό σχόλιο των κοριτσιών. 
«Είσαι η Λίζα, σωστά;»
«Ναι.. Γνωριζόμαστε; , απάντησα συνεχίζοντας να του χαμογελάω.» 
«Είμαι φίλος του Μαρκ. Παρακολουθούμε μαζί το ναυτικό δίκαιο. Με λένε Άλεξ.» 
«Χαίρω πολύ. Εγώ είμαι στο τμήμα φιλοσοφικής.» 
«Ναι ξέρω. Σας έχω δει με τον Μαρκ αρκετές φορές, αλλά δεν έτυχε να βγούμε όλοι μαζί.»
«Να κανονίσουμε σήμερα τότε. Έλα μαζί μας το βράδυ. Θα πάμε στο μπαρ της Τζο. Θα έρθει και μία φίλη μου μαζί.»
Κατεβήκαμε μαζί από το λεωφορείο και προχωρήσαμε προς το κεντρικό κτίριο της σχολής, συνεχίζοντας την κουβέντα μας και οργανώνοντας τη βραδινή μας έξοδο. Στο οπισθόφυλλο του τετραδίου του σημείωσα το τηλέφωνο του σπιτιού μου. Ανταλλάξαμε μία θερμή χειραψία, ανανεώνοντας το ραντεβού μας για το απόγευμα. 
Έξω από την αίθουσα μου, διέκρινα την μορφή του Μαρκ. Στυλώνοντας στον καφέ τοίχο του κτιρίου με περίμενε, κρατώντας τα βιβλία του και προσπαθώντας να διορθώσει τα γυαλιά του. Τον πλησίασα σχεδόν χοροπηδώντας και του έδωσα ένα δυνατό φιλί στο μάγουλο. 
«Άργησες.»
«Συγγνώμη, δεν μπορούσα να σηκωθώ το πρωί.» 
«Ξενύχτησες διαβάζοντας πάλι;»
«Έπρεπε να τελειώσω μία εργασία για τους άγγλους ποιητές.» 
«Θα βγούμε το βράδυ;»
«Ναι! Είπα και στη Κιμ να έρθει. Και στον Άλεξ.» 
«Τον Άλεξ; Γνωρίζεστε;» 
«Συναντηθήκαμε σήμερα. Φαίνεται καλό παιδί.»
 
Το μάθημα τελείωσε ακριβώς όπως άρχισε. Με τη δυνατή φωνή του καθηγητή Πλιμς να φωνάζει πως πρέπει να παρακολουθούμε όλα τα μαθήματα και πως ότι αναφέρεται μέσα στην αίθουσα είναι ύλη για τις εξετάσεις. Ένα τσούρμο από κορίτσια και αγόρια έβγαιναν από την αίθουσα, χωρίς να δίνουν πολύ σημασία στα λόγια του και όλοι συζητούσαν τα σχέδια τους για το σαββατοκύριακο. 
Προχώρησα προς την έξοδο του κτιρίου και εκεί είδα την Κιμ να μιλάει με ένα αγόρι. Δεν τον είχα ξαναδεί και σίγουρα δεν φαινόταν κάποιος συμφοιτητής της. Είχε ένα τατουάζ με σχήμα δράκου στο μπράτσο του και κρατούσε το μαύρο μπουφάν του πάνω από τον ώμο του. Φαινόταν σαν ήρωας του Grease, αλλά σε ποιο μοντέρνα έκδοση. 
Πλησίασα με σιγουριά και σφίγγοντας τις γροθιές μου, ελπίζοντας  πως η Κιμ δεν είχε μπλέξει πάλι με κάποιο αλητόπαιδο. Ίσως και να ήμουν προκατειλημμένη, αλλά δεν είχα καμία διάθεση να κλειστώ στο μικρό δωμάτιο της Κιμ και να την παρηγορώ καθώς εκείνη θα κλαίει προσπαθώντας να ξεπεράσει τη σχέση της μιας βδομάδας. 
Ο νεαρός με κάρφωσε με το βλέμμα του καθώς προχωρούσα προς το μέρος τους, αλλά παρέμεινα σταθερή και δεν πτοήθηκα. Τους καλημέρισα και πέρασα το χέρι μου κάτω από τον αγκώνα της Κιμ. 
« Φίλη σου;»
« Είμαι. Και εσύ είσαι;»
« Εγώ είμαι ο Ρομπ.»
« Ναι.. Ρομπ.. από εδώ η Λίζα.. Λίζα, ο Ρομπ.»
«Λοιπόν Ρόμπερτ, τόνισα εγώ, τι νέα; Διέκοψα κάτι σημαντικό;» 
«Όχι. Απλά συζητούσαμε.»
«Αποφασίσαμε με τον Ρομπ να πάμε το σαββατοκύριακο στη Νέα Υόρκη.» 
« Ενδιαφέρον. Θα πάτε να δείτε τα μουσεία; Το άγαλμα της Ελευθερίας; Για ψώνια ίσως;» 
« Όχι.. Απλά..»
«Κιμ, ξεχάστηκες!; Τη Δευτέρα πρέπει να παραδώσουμε την εργασία για τα φυτά. Ξέρεις, εκείνα που τρώνε σάρκα και μυρίζουν και άσχημα!»
«Ποια εργασία; Αφού εσύ…»
«Ρόμπερτ λυπάμαι, αλλά το ταξιδάκι σας αναβάλλεται για κάποιο άλλο σαββατοκύριακο!»
 
Τράβηξα τη Κιμ μακριά, ενώ ο Ρόμπερτ κλείνοντας μου το μάτι μας άφησε να απομακρυνθούμε, πιάνοντας για τα καλά το νόημα της συζήτησης. 
«Είσαι τρελή; Για ποια φυτά μιλάς;» 
«Μάλλον εσύ είσαι. Ποιος είναι αυτός πάλι;» 
«Ένας φίλος.»
«Ένας φίλος, είπα με εριστικό τόνο.  Καλά, το βράδυ θα γνωρίσεις και έναν δικό μου φίλο.»
«Δικό σου φίλο;» 
«Του Μαρκ. Είναι και αυτός στη Νομική. Θα συναντηθούμε απόψε στο μπαρ της Τζο.» 
«Ωραίος;» 
 
Της χαμογέλασα και συνεχίσαμε πάνω στο πλακόστρωτο δρόμο, κάτω από τις ψηλές, γυμνές λεύκες. 
 


Το απόγευμα με βρήκε δίπλα στο παράθυρο με μία κούπα τσάι στο χέρι. Ειλικρινά, δεν είχα καμία διάθεση να βγω απόψε, αλλά τις τελευταίες μέρες και με τον φόρτο των εργασιών, δεν είχα αφιερώσει καθόλου χρόνο στο Μαρκ. Η μπλε κουβέρτα με την ανάγλυφη πεταλούδα με τύλιγε ζεστά, και τυλίγοντας την ακόμη πιο σφιχτά γύρω μου, σηκώθηκα προχωρώντας προς τη λευκή ντουλάπα. 
Τα χρωματιστά ρούχα και οι φαρδιές ζώνες κρεμασμένες στην άκρη δεν άφηναν χώρο ούτε για καρφίτσα να χωρέσει. Διάλεξα ένα λευκό πλεκτό φόρεμα και μία κόκκινη ζώνη για να τα συνδυάσω. Το κόκκινο παλτό μου ήταν ότι έπρεπε για να με προστατεύσει από το κρύο της νύχτας. Άρχισα να φτιάχνω τα μαλλιά μου, όπως η άγγελος του Τσάρλι, με μεγάλες μπούκλες και τονίζοντας τις μεγάλες μου βλεφαρίδες με μαύρη μάσκαρα. 
Ξαναγύρισα προς το παράθυρο βλέποντας το είδωλο μου να αλλάζει. Από μια κοπέλα τυλιγμένη με την κουβέρτα της, σε μια γυναίκα με κόκκινα σαρκώδη χείλη. Ένα ρίγος διαπέρασε τη ραχοκοκαλιά μου καθώς ένας κεραυνός έσπασε κάπου μακριά και ο δυνατός ήχος έκανε το τζάμι να τρίξει. 
Μαύρα σύννεφα είχαν καλύψει τον ουρανό, αλλά δεν έπεφτε σταγόνα βροχής. Καλύτερα να έπαιρνα και την ομπρέλα μαζί μου. Το κουδούνι του διαμερίσματος μου χτύπησε και αμέσως έτρεξα στη πόρτα. 
«Πόσες φορές θα σου πω, να ρωτάς πριν ανοίξεις;» 
«Αφού ήξερα ότι ήσουν εσύ.»
«Η εγκληματικότητα έχει φτάσει στα ύψη. Προτιμώ να ακολουθείς τις συμβουλές μου. Για το καλό σου τα λέω άλλωστε. Έτοιμη να φύγουμε;»
«Έτοιμη.»
Έκλεισα τη πόρτα πίσω μου και όταν πια φτάσαμε στην είσοδο του μπαρ, θυμήθηκα ότι δεν πήρα τελικά την ομπρέλα μου. Καθίσαμε σε έναν μεγάλο κόκκινο καναπέ και παραγγείλαμε λίγο κρασί για αρχή. Η υπόλοιπη παρέα δεν είχε έρθει ακόμη και έτσι είχα αρκετό χρόνο για να μιλήσω με τον Μάρκ. 
«Η μητέρα μου, στέλνει χαιρετισμούς.» 
Ένα μικρό χαμόγελο σχηματίστηκε στα χείλη μου και ο Μαρκ συνέχισε κρατώντας μου απαλά το χέρι. 
«Σκέφτηκα πως θα ήταν καλή ιδέα για τη γιορτή των Ευχαριστιών να έρθεις μαζί μου.» 
«Τι εννοείς;» 
«Είναι ευκαιρία να γνωρίσεις τους δικούς μου και να περάσουμε λίγες μέρες μακριά από εργασίες και διαβάσματα.»
«Η μητέρα σου στο ζήτησε;»
«Έχει τον τρόπο της να με κάνει να πιστεύω ότι είναι δική μου ιδέα.»
«Δηλαδή εσύ δεν θέλεις;» 
«Το ξέρεις ότι το θέλω.»
Με φίλησε απαλά στα χείλη και έσφιξε περισσότερο το χέρι μου, δείχνοντας μου ότι εννοούσε ότι έλεγε. 
Σε λίγα λεπτά ήρθαν και τα υπόλοιπα παιδιά, αλλά η Κιμ παρέμενε άφαντη. Ήμουν σίγουρη πως τελικά έφυγε με εκείνον τον Ρόμπ, αλλά και πάλι κάτι δεν μου κολλούσε καλά. 
«Ειι. Είπαμε να έρθουμε να διασκεδάσουμε, γιατί τέτοια μούτρα;»
«Συγγνώμη Άλεξ. Είπα σε μία φίλη να έρθει απόψε και ακόμη δεν έχει φανεί. Ήθελα να γνωριστείτε κιόλας.»
«Γι ‘αυτό ανησυχείς; Είμαι σίγουρος πως θα είναι μια χαρά.»
Ύστερα από μερικά ποτήρια κρασί ο Μάρκ φαινόταν πιο νυσταγμένος και παραπονιόταν ότι το κεφάλι του κόντευε να εκραγεί. Το ποτό τον πείραζε, αλλά για χάρη της παρέας πάντα έπινε λίγο παραπάνω. 
«Λίζ, καλύτερα να σας πάω εγώ στο σπίτι.» 
«Σίγουρα δεν είναι πρόβλημα;» 
«Όχι, βέβαια. Άλλωστε ο Μαρκ δεν είναι σε θέση να οδηγήσει. Θα πάμε πρώτα εσένα και μετά θα πάω τον Μάρκ στο δικό του. Άλλωστε μένουμε κοντά.»
«Σε ευχαριστώ. 
 
Διανύσαμε τη κεντρική λεωφόρο και πριν στρίψουμε στην 23η οδό ζήτησα από τον Αλεξ να με αφήσει κοντά στο σπίτι της Κίμ. Παρόλο που δεν του άρεσε η ιδέα να με αφήσει μόνη μου σε έναν έρημο δρόμο και αφού του εξιστόρησα τι είχε προηγηθεί το πρωί, τον έπεισα τελικά και έτσι αφού έδωσα ένα φιλί στον μισοκοιμισμένο Μάρκ συνέχισα με τα πόδια για το σπίτι της Κίμ. 
Έξω από τη πολυκατοικία της ήταν παρκαρισμένη μία μηχανή μεγάλου κυβισμού. Δεν μου γέμισε το μάτι και ήμουν σίγουρη πως τον ιδιοκτήτη της τον γνώρισα εκείνο το πρωί. Ανέβηκα τα σκαλοπάτια και έφτασα μπροστά στην πόρτα τους διαμερίσματος της Κιμ. Χτύπησα την πόρτα και κράτησα την ανάσα μου για να ακούσω κάποιον θόρυβο. Ξαναχτύπησα την πόρτα και τότε μόνο είδα το φως να ανάβει κάτω από τη φαρδιά εσοχή της πόρτας και βαριά βήματα να πλησιάζουν. 
«Γεια.»
«Γεια. Που είναι η Κιμ;» 
«Στο μπάνιο. Θέλεις να την φων.».Πριν προλάβει να ολοκληρώσει τη πρόταση του, είχα περάσει κάτω από το μπράτσο του παραμερίζοντας τον και είχα φτάσει έξω από το μπάνιο της Κιμ. 
«Κιμ, έχεις επισκέψεις.» 
«Ποιος είναι;»
«Εγώ φυσικά! Ποιος άλλος;»
Η Κιμ εμφανίστηκε μπροστά μου με μάτια θολά και με το μπουρνούζι της. 
«’Ει,  φιλενάδα..»
«Έχεις πιει;» 
«Όχι… Ίσως λίγο.» 
Έπιασα τον καρπό της και την έσυρα μέχρι το κρεβάτι της. Το δωμάτιο της είχε μία παράξενη μυρωδιά και άρχισα να νιώθω το κεφάλι μου βαρύ. Δίπλα στο κομοδίνο της υπήρχαν άδεια μπουκάλια και πεταμένα ποτήρια στο πάτωμα. 
Ο Ρόμπερτ είχε στυλώσει στην πόρτα με τα χέρια του σταυρωμένα. Το βλέμμα του δεν το έπαιρνε από πάνω μου, ενώ Κιμ συνέχιζε να λέει νυσταγμένες ασυναρτησίες. Άνοιξα το παράθυρο για να με χτυπήσει ο δροσερός και υγρός αέρας. Ένιωσα αμέσως να συνέρχομαι και κοίταξα τον έρημο δρόμο έξω. Τα πορτοκαλί φώτα της νύχτας γέμιζαν το σκοτάδι και οι σκιές χόρευαν πίσω από αυτά. 
Ένα γέρικο σκυλί διέσχισε τον δρόμο και φτάνοντας στο απέναντι πεζοδρόμιο γύρισε και με κοίταξε. Το θλιμμένο βλέμμα του με έκανε να θυμώσω με τον εαυτό μου. Έκλεισα το παράθυρο και ο Ρόμπερτ συνέχιζε να με χαζεύει καθώς σκέπαζα την Κιμ. 
«Μου χάλασες μια ωραία βραδιά.» 
«Ώρα να φεύγεις.»
«Μόνος μου; Ίσως θα ήθελες να σε πετάξω κάπου;»
«Δεν κατάλαβες. Εσύ φεύγεις. Εγώ θα μείνω εδώ απόψε.» 
Με πλησίασε αρκετά ώστε να νιώθω την ανάσα του στο μέτωπο μου. Ήταν αρκετά πιο ψηλός από εμένα και σίγουρα πιο γεροδεμένος. 
«Εμείς θα τα ξαναπούμε.»
Ήθελα να του απαντήσω «να είσαι σίγουρος βλάκα», αλλά προτίμησα να μη μιλήσω, σφίγγοντας τα δόντια μου. Πήρε το δερμάτινο μπουφάν του και βγήκε έξω από την πόρτα. Άκουσα τα βαριά του βήματα να απομακρύνονται και πλησίασα στο παράθυρο για να βεβαιωθώ ότι θα έφευγε μια και καλή. Πλησίασε τη μηχανή του και άναψε ένα τσιγάρο. Ο καπνός ανέβαινε αργά προς τα πάνω και εκείνος απλά κοιτούσε απέναντι. Σαν κάτι να του είχε τραβήξει την προσοχή και κοιτούσε το σκοτεινό σοκάκι μαγεμένος.
Η φωνή της Κιμ μου τράβηξε την προσοχή και γύρισα και την κοίταξα. Ονειρευόταν. Γύρισε στο πλάι και συνέχισε πλέον πιο ήρεμα τον ύπνο της. Όταν ξανακοίταξα έξω από το παράθυρο, ο Ρόμπερτ δεν φαινόταν πουθενά. Η μηχανή του όμως ήταν ακόμη παρκαρισμένο στο ίδιο σημείο και το τσιγάρο του σιγόκαιγε ακόμη πεταμένο πάνω στο πεζοδρόμιο. 
Προσπάθησα να διακρίνω τη μορφή του μέσα στο σοκάκι, αλλά δεν έβλεπα τίποτα. Έκλεισα απότομα τις κουρτίνες σε μια προσπάθεια να βγάλω τη σκηνή από το μυαλό μου. Έκανα ένα γύρο μέσα στο διαμέρισμα της Κιμ. Κοίταξα το ρολόι μου’ δώδεκα και πέντε. 



11 Μαρτίου
 
Ξαναπλησίασα το παράθυρο. Άνοιξα και πάλι τις κουρτίνες και η μηχανή ήταν ακόμη εκεί. Ο Ρόμπερτ όμως ήταν άφαντος. 
Να δεις που τώρα θα ασχολούμαι και με αυτόν τον βλάκα. Έβρισα τον εαυτό μου και φόρεσα βιαστικά το παλτό μου. Βεβαιώθηκα ότι η Κιμ κοιμόταν ακόμη και δεν είχε καταλάβει τίποτα και έκλεισα πίσω μου σιγά την πόρτα του διαμερίσματος της. 
Κατέβηκα γρήγορα τα σκαλοπάτια και έφτασα μπροστά στη μηχανή του Ρόμπερτ. Το τσιγάρο του πλέον είχε σβήσει. Δεν υπήρχε ψυχή στον δρόμο, ούτε καν το γέρικο σκυλί. Μήπως να τον φώναζα καλύτερα; Αλλά και πάλι δεν ήταν του χαρακτήρα μου οι φωνές. Πέρασα αποφασιστικά τον έρημο δρόμο και κοντοστάθηκα στο πεζοδρόμιο.
Ρόμπερτ;, ψιθύρισα. Λίγα δευτερόλεπτα αργότερα, ακόμη πιο δυνατά. «Ρομπ!». Καμία απάντηση. Σκέφτηκα να φωνάξω την αστυνομία, αλλά και τι θα τους έλεγα; Έκανα ένα βήμα μπροστά και τότε ένιωσα ένα χέρι να με τραβάει από τον ώμο. 
«Λίζ;»
«Αλεξ! Με κατατρόμαξες! Τι κάνεις εσύ εδώ;»
« Γύρισα πίσω. Σκέφτηκα ότι θα ήθελες βοήθεια με τη φίλη σου.»
« Μου έκοψες τη χολή!»
« Τι συμβαίνει; Τι κάνεις έξω τέτοια ώρα;»
«Ο βλάκας που γυροφέρνει την Κιμ. Νομίζω πως κάτι έπαθε μέσα στο σοκάκι.»
«Τι εννοείς;»
«Έφυγε από το διαμέρισμα και ενώ ετοιμαζόταν να φύγει με τη μηχανή του, νομίζω πως μπήκε εδώ μέσα και δεν ξαναβγήκε.» 
«Είσαι σίγουρη;»
«Δεν ξέρω. Άλλα καλύτερα να το τσεκάρουμε.»
«Καλύτερα να φωνάξουμε την αστυνομία. Μπορεί να είναι επικίνδυνο.»
«Κοίτα, σίγουρα δεν έπαθε τίποτα. Αλλά θα ήθελα να βεβαιωθούμε πριν καλέσουμε την αστυνομία.» 
«Έχω φακό μέσα στο αυτοκίνητο. Περίμενε να τον φέρω.» 
Η αλήθεια είναι πως η ιδέα του φακού με έκανε να χοροπηδήσω από τη χαρά μου. Επιτέλους λίγο φως στο σκοτάδι. Ο Άλεξ γύρισε με τον φακό στο χέρι και μου τον έδωσε. Άναψα τον φακό και έριξα άπλετο φως στο σκοτεινό σοκάκι. 
Γκρίζα ντουβάρια, μία σκάλα κινδύνου, κάδοι απορριμμάτων, γκράφιτι, πεταμένα χαρτιά και εφημερίδες και ένα μαύρο πράγμα στη μέση. 
«Τι είναι αυτό;» 
«Δεν ξέρω, αλλά καλύτερα να καλέσουμε την αστυνομία.»
Προχώρησα προς το κέντρο κρατώντας τον φακό στο χέρι. Φαινόταν σαν κάτι να είναι κουλουριασμένο μπροστά μου και για μια στιγμή ένιωσα που η καρδιά μου είχε σταματήσει. Έφεξα πλέον πιο κοντά το μαύρο αντικείμενο και το ακούμπησα με το παπούτσι μου. 
Ήταν το μαύρο δερμάτινο του Ρόμπερτ. Ο Άλεξ είχε μείνει παγωμένος πίσω μου και συνέχιζε να λέει πως έπρεπε να καλέσουμε την αστυνομία. 
«Είναι το μπουφάν του!», έσκυψα και το σήκωσα και μου φάνηκε ότι ήταν σκισμένο παντού. Λες και κάποιος το είχε ψαλιδίσει αδέξια. 
«Στάζει.»
«Τι είπες Άλεξ;»
«Κοίτα. Στάζει.» 
Μεγάλες σταγόνες αίματος έπεφταν στο γκρίζο δρομάκι σχηματίζοντας μικρές λιμνούλες. Ξεροκατάπια σε μία προσπάθεια να μη κάνω εμετό. Οι κάδοι απορριμμάτων δίπλα μου ταρακουνήθηκαν και τα μεταλλικά καπάκια τους έπεσαν προκαλώντας έναν δυνατό θόρυβο. 
Νομίζω πως μία μικρή κραυγή ξέφυγε από τα χείλη μου και έφεξα με τον φακό. Ο Ρόμπ ήταν πεσμένος και γεμάτος με αίματα. Έτρεξα κοντά του και ο Άλεξ μας πλησίασε τρέχοντας. 
«Ρόμπ! Τι έγινε; Ποιος στο έκανε αυτό;»
Προσπαθήσαμε να τον σηκώσουμε και να τον τραβήξουμε έξω από το σοκάκι. Έβγαλα το παλτό μου και τον τύλιξα. 
«Άλεξ, πρέπει να φέρεις το αυτοκίνητο. Πρέπει να τον πάμε στο νοσοκομείο.»
«Έγινε.» 
Ο Ρόμπερτ άνοιξε τα μάτια μου και με κοίταξε. 
«Εσύ!»
«Ναι, εγώ. Σκάσε τώρα γιατί δεν κάνει να μιλάς.»
«Μη τον αφήσεις.»
«Ποιον να μην αφήσω;»
Λιποθύμησε και το χέρι του έμεινε κρεμασμένο πάνω μου. 
Με αρκετή προσπάθεια καταφέραμε να τον βάλουμε μέσα στο αυτοκίνητο και ο Άλεξ, άρχισε να οδηγεί με μεγάλη ταχύτητα προς το νοσοκομείο. 
«Συνήλθε καθόλου;»
«Για λίγο μόνο.»
«Σου μίλησε;»
«Ασυναρτησίες. Δεν κατάλαβα τίποτα.» 
Ο Άλεξ συνέχισε να πατάει το γκάζι. 
«Νομίζω πως πέρασες τη στροφή.»
«Είσαι σίγουρη;» 
Γύρισε και κοίταξε προς τα πίσω, ενώ το αυτοκίνητο συνέχισε να τρέχει με μεγάλη ταχύτητα. Ένα σκυλί πετάχτηκε μπροστά μας και εγώ τσίριξα με όλη μου τη δύναμη. 
«Άλεξ! Πρόσεχε!»
 



12 Μαρτίου
 
Η πόρτα του δωματίου χτύπησε και ο αστυνόμος κοίταξε τον άντρα που προχωρούσε μέσα στο δωμάτιο. Με τη σειρά μου τον κοίταξα και εγώ. 
Ένας άντρας γύρω στα σαράντα, με μπλε σκούρο κουστούμι, στεκόταν μπροστά μου γουρλώνοντας τα μάτια του. Άνοιξε λίγο το στόμα του σε μία προσπάθεια να ψελλίσει κάτι, αλλά τελικά δεν τα κατάφερε. Τα μάτια του είχαν κάτι το πολύ γνώριμο. Ήμουν σίγουρη πως ήταν ο Μάρκ, αλλά δεν τόλμησα να προφέρω το όνομα του. Ο αστυνόμος τον πλησίασε και του έδωσε το χέρι σε μία προσπάθεια να τον χαλαρώσει. 
«κύριε Σμιθ.» 
«Δεν.. δεν είναι δυνατόν.»
Εκείνος συνέχισε να με κοιτάζει και ένιωσα ξαφνικά σαν να ντρέπομαι. Έφερα τα γόνατα μου προς το στήθος μου και τα τύλιξα με τα χέρια μου. Ο άντρας έκατσε στην άκρη του κρεβατιού. Ήταν φανερά ταραγμένος και τα χέρια του άρχισαν να τρέμουν.
«Είσαι ζωντανή!»
Κοίταξα τον αστυνόμο και εκείνος με ένα νεύμα με καθησύχασε πως όλα ήταν εντάξει. 
«Δεν πέθανα ποτέ.» 
«Πως..πως είναι δυνατόν; Δεν έχεις αλλάξει καθόλου! Και η φωνή σου! Το πρόσωπο σου!»
Ο άντρας με το μπλε κουστούμι άρχισε να κλαίει και να τραυλίζει, χωρίς να κάνει καμία προσπάθεια για να συγκρατήσει τα δάκρυα του. Σύρθηκα προς το μέρος του και έπιασα το χέρι του. Έτρεμε σαν ψάρι έξω από το νερό, μέσα στη παλάμη μου, ενώ τα δάκρυα του κυλούσαν. «Που ήσουν τόσα χρόνια;»
 
Τον κοίταξα. 
«Δεν φοράς πια τα γυαλιά σου.»
«Έκανα μία μικρή επέμβαση με λέιζερ στα μάτια.»
«Λέιζερ στα μάτια;»
Ο αστυνόμος πήρε όμως τον λόγο αυτή τη φορά και με ευγενικό τρόπο έβγαλε τον Μάρκ έξω από το δωμάτιο. Καθώς άνοιγε την πόρτα, διέκρινα τη μορφή ενός ακόμη άντρα να περιμένει με αγωνία έξω από το δωμάτιο. Ο αστυνόμος έκλεισε την πόρτα πίσω του και για ακόμη μία φορά έμεινα μόνη μου μέσα στο δωμάτιο να περιμένω. 
Άκουσα τον Μάρκ να φωνάζει πως ήθελε να ξαναμπεί μέσα στο δωμάτιο και ύστερα σαν να του είπε κάτι καθησυχαστικό ο αστυνόμος και απομακρύνθηκε. 
Ο αστυνόμος επέστρεψε μαζί με μία γιατρό αυτή τη φορά. Εκείνη μου χαμογέλασε και μου ζήτησε το αριστερό μου χέρι. Ανταπέδωσα το ευγενικό της χαμόγελο και γύρισα από την άλλη πλευρά, ώστε να μη δω την ένεση. 
«Φοβάσαι τις ενέσεις;»
«Όχι. Δεν μπορώ το αίμα όμως.» 
Η γιατρός έφυγε και εκείνη από το δωμάτιο ενημερώνοντας τον αστυνόμο, ότι υπήρχαν πάνω από είκοσι δημοσιογράφοι στην αίθουσα αναμονής του νοσοκομείου και περιμένοντας κάποια ανακοίνωση από την αστυνομία. 
«Είσαι κουρασμένη;» 
«Όχι. 
«Θέλεις να συνεχίσουμε;»
«Θα ξαναδώ τον Μάρκ;»
«Μόλις τελειώσουμε μαζί.»
«Ο άλλος κύριος που περίμενε έξω,  ποιος ήταν;» 
«Δεν τον αναγνώρισες;»
«Όχι. Τον ξέρω;»
«Συνάδελφος.»



11 Μαρτίου
 
Όταν συνήλθα, το αυτοκίνητο ήταν σφηνωμένο ανάμεσα σε δύο δέντρα. Τα φώτα του αυτοκινήτου ήταν ακόμη αναμμένα, αν και η μηχανή δεν ακουγόταν. Έλυσα τη ζώνη μου. Ένιωσα ένα δυνατό πόνο στο στήθος, καθώς κινούμουν και βόγκηξα. 
Ο Άλεξ δίπλα μου είχε κολλημένο το πρόσωπο του πάνω στο τιμόνι και ένα ρυάκι αίματος έτρεχε από το μέτωπο και τη μύτη του. Ο Ρόμπερτ είχε κυλήσει ανάμεσα στα καθίσματα, αλλά φαινόταν ήρεμος. 
Καθώς η πόρτα μου δεν άνοιγε, βγήκα από το παράθυρο και έπεσα πάνω στο χώμα μου. Το στήθος μου με πονούσε φριχτά και σήκωσα τη μπλούζα μου. Το τράβηγμα της ζώνης είχε σχηματίσει μία ροζ λωρίδα στα μέρη που προστάτευε. Πιάστηκα από το χερούλι της πόρτας και σηκώθηκα. 
«Άλεξ! Άλεξ!», συνέχισα να φωνάζω το όνομα του μέχρι να κάνω τον γύρο του αυτοκίνητου και να πάω στη δική του πλευρά. Τον τράβηξα έξω από το αυτοκίνητο και τον ακούμπησα καθιστό πάνω στο χορτάρι, στυλώνοντας τη πλάτη του πάνω στο δέντρο. Με περισσότερη ευκολία έβγαλα και τον Ρόμπερτ έξω από το αυτοκίνητο. Ο Άλεξ, άρχισε να συνέρχεται και σκούπισα το αίμα από το πρόσωπο του. 
«Άλεξ!» 
«Τι.. τι έγινε;» 
«Έχεις χτυπήσει; Πονάς πουθενά;», μου έδειξε το πόδι του και προσπαθώντας να σηκωθεί, ξανακάθισε πάνω στο χορτάρι βογκώντας. Σήκωσα το παντελόνι του, μέχρι το ύψος του γονάτου. Το κόκκαλο του είχε πεταχτεί σε αντίθετη πλευρά από τη στάση του ποδιού του, σκίζοντας τη μαλακή σάρκα και αφήνοντας το εκτεθειμένο. Μικροί πίδακες αίματος κυλούσαν στο πλάι του ποδιού του. Έτρεξα προς το αυτοκίνητο για να βρω κάποιο φορητό φαρμακείο. Όταν επέτρεψα στον Άλεξ, εκείνος είχε λιποθυμήσει από τον πόνο και απλά σκούπισα το αίμα. Σκέπασα την πληγή του με όσες γάζες βρήκα και έβρεξα τα χείλη του με ένα μπουκάλι νερό. 
Ο Ρόμπερτ δεν φαινόταν να έχει επιπλέον πληγές, αλλά έπρεπε να μεταφερθούν και οι δύο στο νοσοκομείο. Γύρισα στο αυτοκίνητο ψάχνοντας για τον φακό. Έπρεπε να φέρω βοήθεια και το μόνο σίγουρο ήταν πως είχαμε απομακρυνθεί πολύ από τον αρχικό μας προορισμό. 
Ένα γρύλλισμα με έκανε να γυρίσω απότομα. Δυο κίτρινα μάτια ξεχώρισαν μέσα στο σκοτάδι και φάνηκαν να με πλησιάζουν. Η φιγούρα με πλησίαζε αργά και διστακτικά. Όταν πια με πλησίασε αρκετά, χαλάρωσε το κορμί του και έκατσε μπροστά στα πόδια μου.
Ήταν το ίδιο γέρικο σκυλί που είχα δει έξω από το σπίτι της Κιμ. Έσκυψα από πάνω του και διέκρινα ένα καφέ λουρί στο λαιμό του. 
«Πως έφτασες εσύ ως εδώ;»
Χάιδεψα το κεφάλι του και εκείνο ανταποκρίθηκε στα χάδια μου. Πριν απομακρυνθώ, βεβαιώθηκα πως και οι δύο άντρες ήταν αναπαυτικά και έβρεξα τα χείλη τους.
Το γέρικο σκυλί που άκουγε στο όνομα Μο, με ακολούθησε καθώς απομακρυνόμουν από το αυτοκίνητο και προσπαθώντας να βρω τον κεντρικό δρόμο. Ένιωσα περισσότερη ασφάλεια έχοντας για συντροφιά μου ένα σκυλί και λίγο αργότερα ανεβήκαμε μαζί ένα μικρό λόφο, ώστε να ξαναβρεθώ και πάλι στον κεντρικό δρόμο. Ευτυχώς ο φακός φώτιζε κάθε μου βήμα και ο πιστός νέος μου φίλος δεν έφευγε από δίπλα μου.
Στο βάθος ακούγονταν οι ήχοι της νύχτας. Θρόισμα φύλλων, η απόκοσμη κραυγή μιας κουκουβάγιας. Κοίταξα ψηλά στον ουρανό. Τίποτα από όλα αυτά δεν φαινόταν αλήθεια.  Συνέχισα να περπατάω για πολλή ώρα και τώρα με πονούσαν περισσότερο τα πόδια μου, παρά το στήθος μου. 
Δεν ξέρω πόση ώρα είχε περάσει, όταν σε μία διασταύρωση, το σκυλί ξαφνικά άρχισε να γρυλίζει και να γαυγίζει δυνατά προς ένα συγκεκριμένο σημείο. Έφεξα με τον φακό μου, αλλά δεν υπήρχε τίποτα. Παρόλα αυτά ένα ρίγος είχε διαπεράσει τα ραχοκοκαλιά μου, ενώ το κρύο έκανε όλο μου το κορμί να τρέμει. 
«Έλα Μο, ώρα είναι να μου πεις ότι φοβάσαι;»
Το γέρικο σκυλί φάνηκε ξαφνικά πιο αγριεμένο και πιο δυνατό, καθώς το πλησίασα και γαυγίζοντας άρχισε να τρέχει μέσα στα χωράφια. Τα πρώτα του βήματα τα έφεξα με τον φακό μου, αλλά δεν κουνήθηκα από τη θέση μου. Αναρωτιόμουν τι να είχε μυριστεί εκεί μέσα και άρχισε να τρέχει. Ίσως έναν λαγό ή κάποιον άνθρωπο. Το αφεντικό του.
Αφού το σκυλί εξαφανίστηκε μέσα στο σκοτάδι, προσπάθησα να ακούσω κάποιον ήχο από αυτό που είχε ξετρυπώσει, αλλά δεν ακουγόταν τίποτα παρά μόνο ένα σύρσιμο στα χόρτα. Το ρίγος και το κρύο, είχαν διαδεχτεί πλέον μικρές σταγόνες ιδρώτα στο μέτωπο μου και τα χέρια και το στήθος μου τα ένιωθα να φουντώνουν. 
«Εί.. Είναι κανείς εκεί;»
Έφεξα και πάλι με τον φακό μου, χωρίς να μπορώ να διακρίνω κάτι μέσα στο σκοτάδι. Αναρωτήθηκα τι ώρα να είναι. Δεν έλεγε να ξημερώσει απόψε και προς τα πού είναι ο Βορράς; Έβρισα τον εαυτό μου, που στο μάθημα της αστρονομίας στο Λύκειο, αντί να προσέχω το μάθημα του καθηγητή Γκόλντ, για τα αστέρια και για το πώς ο Κολόμβος έβρισκε τον δρόμο μου, εγώ πρόσεχα μόνο τον κ. Γκόλντ. 
Ένα κλαψούρισμα ακούστηκε δίπλα μου και εγώ αναπήδησα από τον φόβο μου. Ένα μικρό κουταβάκι με θλιμμένα μάτια ήταν δίπλα μου και χάιδευε τη μπότα μου με τα μπροστινά  του πόδια. 
«Ώστε ο Μο, είναι θηλυκό.  Που είναι η μαμά σου καλό μου;», του αποκρίθηκα καθώς το σήκωνα με το ένα χέρι στην αγκαλιά μου και με το άλλο συνέχισα να κρατάω τον φακό. 
Εκείνο βολεύτηκε πάνω στο στήθος μου και σχεδόν αποκοιμήθηκε και τότε το άκουσα. Ομιλίες! Κάποιοι ήταν εκεί κοντά και μιλούσαν. Ξεφύσησα από χαρά και ένιωσα ξαφνικά πιο κουρασμένη από ποτέ. Επιτέλους άνθρωποι! Ίσως τελικά να ήμουν πιο κοντά στο νοσοκομείο από όσο νόμιζα. 
Άρχισα να περπατάω όλο και πιο γρήγορα προς τις ομιλίες που άκουγα και οι φωνές τους δυνάμωναν όλο και περισσότερο στα αυτιά μου. 
«Είναι κανείς εδώ; Συγγνώμη!! Πάθαμε ένα τροχαίο λίγο πιο πέρα!» Κανένας δεν απαντούσε στο κάλεσμα μου, αλλά οι ομιλίες γινόντουσαν ένα βουητό πλέον. Σαν ένα μελίσσι που συγκεντρώνεται. Συνέχισα να κατευθύνομαι προς τις φωνές και τότε ανάμεσα από τα πυκνά δέντρα είδα φως. Κίτρινες λάμπες φάνηκαν να φωτίζουν ένα μεγάλο κτίριο. 
Μερικά δευτερόλεπτα αργότερα έφτασα μπροστά από το πέτρινο σπίτι. Αν και φαινόταν παραμελημένο εδώ και χρόνια, σίγουρα κάποιος φρόντιζε τον κήπο εδώ έξω. Βαριές σιδεριές κάλυπταν όλα τα παράθυρα,, αλλά τα φώτα ήταν αναμμένα σε κάποια παράθυρα, καθώς και δεξιά και αριστερά της πόρτας.
Άφησα το κουτάβι πάνω στο γρασίδι και χτύπησα δυνατά την πόρτα. Δεν ακουγόταν τίποτα από μέσα. 
«Μπορείτε να μας βοηθήσετε; Συγγνώμη για την ενόχληση! Είχαμε ένα τροχαίο και χρειαζόμαστε επειγόντως ασθενοφόρο!» 
Καμία απάντηση, αν και χτυπούσα με δύναμη πλέον την πόρτα. Προχώρησα προς τα δεξιά του σπιτιού προσπαθώντας να βρω κάποιο φωτεινό δωμάτιο στον κάτω όροφο. Στρίβοντας στη γωνία, το μεγάλο σπίτι είχε την ίδια όψη με την μπροστινή, με τη μόνη διαφορά ότι όλα τα παράθυρα του ισογείου ήταν κτισμένα με κόκκινα τούβλα. Μόνο ένα από αυτά εξακολουθούσε να έχει τζάμι μπροστά του, αλλά το περιόριζαν τα σιδερένια κάγκελα. 
Έφτασα μπροστά από εκείνο το παράθυρο. Βαριές κόκκινες κουρτίνες με εμπόδιζαν να δω το εσωτερικό του σπιτιού, αλλά σίγουρα κάποιοι έμεναν μέσα σε αυτό το σπίτι. Πιάστηκα από τα κάγκελα και χτύπησα το τζάμι του σπιτιού. Όποιος και αν ήταν μέσα σε αυτό το δωμάτιο, σίγουρα με είχε ακούσει, καθώς οι φωνές πλέον σταμάτησαν. Φώναξα για ακόμη μία φορά και τότε ένας εκκωφαντικός θόρυβος με έριξε προς τα πίσω. Κάτι με δύναμη είχε χτυπήσει πάνω στο παράθυρο και μόνο ένα δυνατό μουγκρητό ακουγόταν.
Έτρεξα προς την κεντρική είσοδο του σπιτιού. Το κουτάβι είχε εξαφανιστεί και στη θέση του είχε μείνει μόνο το λουράκι του λαιμού του, «Μο». 
Σήκωσα το κεφάλι μου καθώς άκουσα βήματα μπροστά μου. Τα πέτρινα σκαλοπάτια της εισόδου κατέβαινε τρέχοντας ένας νεαρός άντρας κρατώντας το μάγουλο του. Φορούσε ένα μαύρο παντελόνι και λευκό πουκάμισο. Ένα μεταξωτό μαύρο γιλέκο ολοκλήρωνε το σύνολο του, ενώ μέχρι και τα μαλλιά του φανέρωναν πως ήταν γόνος αριστοκρατικής οικογένειας. 
«Μπορείς να με βοηθήσεις; Συγγνώμη κύριε!»
Μέχρι να φτάσω στην κεντρική είσοδο, εκείνος είχε εξαφανιστεί τρέχοντας μέσα στο σκοτάδι. Σίγουρα κάτι δεν πήγαινε καλά εδώ μέσα. Αναρωτήθηκα με ποιον να είχε μαλώσει και έφυγε έτσι βιαστικά από το σπίτι. 
Για καλή μου τύχη είχε αφήσει μισάνοιχτη την πόρτα και έτσι προχώρησα διστακτικά προς την είσοδο. Έχωσα το κεφάλι μου στην αρχή και συστήθηκα φωνάζοντας. Τελικά έσπρωξα τη πόρτα και μπήκα μέσα στο σπίτι. 
Το εσωτερικό του σπιτιού έμοιαζε να έχει δύο διακοσμητές. Το χολ μπροστά μου έμοιαζε με ένα μεγάλο τετράγωνο που άνοιγε δεξιά και αριστερά, ενώ στο βάθος υπήρχε μία σκάλα με κόκκινο χαλί στρωμένο πάνω της. Δεξιά και αριστερά υπήρχαν τέσσερις πόρτες συνολικά, αλλά φαίνονταν διαφορετικές μεταξύ τους. Τα ντουβάρια της δεξιάς πλευράς ήταν χτισμένα από πέτρα, ενώ μεγάλα κηροπήγια δέσποζαν σε κάθε γωνιά φωτίζοντας τες. Σε όλα τα παράθυρα υπήρχαν βαριές κόκκινες κουρτίνες που εμπόδιζαν να δεις έξω. Σίγουρα αυτά, ήταν τα χτισμένα παράθυρα που είχα δει πριν λίγο. Προχώρησα δύο βήματα πιο μέσα ώστε να επεξεργαστώ ακόμη περισσότερο τον χώρο. Το χολ προς τα δεξιά, διαδεχόταν μια αίθουσα τραπεζαρίας. Χτισμένη και εκείνη από πέτρα, ενώ στο κέντρο της αίθουσας υπήρχε ένα μεγάλο ξύλινο τραπέζι. Επάνω στο τραπέζι υπήρχαν χρυσά δισκοπότηρα. Κάθε πλευρά του τραπεζιού είχε από έξι ξύλινες καρέκλες, ενώ στην κορυφή της τραπεζαρίας υπήρχε μία μεγάλη σκαλιστή καρέκλα, που έμοιαζε περισσότερο με θρόνο, παρά με καρέκλα τραπεζαρίας. 
Η αριστερή πλευρά του σπιτιού φαινόταν σαν να είχε ξεπηδήσει από τις «Μικρές Κυρίες». Λευκές δαντελωτές κουρτίνες κάλυπταν τα παράθυρα, ενώ ροζ τραπαρίες πλαισίωναν γλυκά το σύνολο τους. Λευκοί καναπέδες με ροζ και κόκκινα λουλούδια στο σχέδιο τους, υπήρχαν δεξιά και αριστερά από το τζάκι, ενώ μικρά ξύλινα λευκά έπιπλα και πορσελάνινα αντικείμενα επάνω τους, έκαναν όλο το χώρο πιο φιλικό. 
Το τζάκι ήταν αναμμένο, γεγονός που με έκανε να ησυχάσω και να ζεσταθώ για λίγες στιγμές κοντά του. Επάνω στο τζάκι υπήρχαν φωτογραφίες από διαφορετικά πρόσωπα. Μία γυναίκα κρατούσε στην αγκαλιά της ένα μωρό. Ένας άντρας, σοβαρός, επάνω σε ένα άλογο κοιτούσε τον ορίζοντα. Σε μία από τις φωτογραφίες, ξεχώρισα και τον νεαρό άντρα που έφυγε τρέχοντας. Φορούσε τα ίδια ρούχα, αλλά σίγουρα ήταν πιο χαμογελαστός. 
Προσπάθησα να βρω κάποιο τηλέφωνο στο δωμάτιο, αλλά γρήγορα απογοητεύτηκα από το αποτέλεσμα. Γύρισα προς την είσοδο του σπιτιού και έκπληκτη είδα ότι η πόρτα πλέον ήταν κλειστή. Δεν θυμόμουν να την είχα κλείσει. Έπιασα το χερούλι της και την τράβηξα προς τα μέσα, αλλά η πόρτα δεν κουνιόταν καθόλου. 
Το ρίγος επανήλθε και έπειτα από λίγο ξαναγύρισα στο λευκό δωμάτιο. Κάτι περίεργο συμβαίνει με αυτό το σπίτι. Έπρεπε να βρω κάτι για να προστατευτώ, αλλά δεν υπήρχε τίποτα παρά μόνο τα πορσελάνινα αγαλματάκια. 
Στην πέτρινη τραπεζαρία φάνηκα πιο τυχερή και βρήκα ένα μικρό μαχαίρι. Το κράτησα έτσι από τη λαβή, ώστε να κρύβεται η αιχμηρή πλευρά του, που πλέον ακουμπούσε τον καρπό μου χωρίς να με τραυματίζει. 
Είχε έρθει η ώρα να εξετάσω τα δωμάτια και να βρω ένα τηλέφωνο ή κάποιον να με βοηθήσει. Σίγουρα κάποια στιγμή θα επέστρεφε και ο νεαρός άντρας και τότε θα του τα εξηγούσα όλα για το πώς βρέθηκα εκεί.
Στάθηκα και πάλι στο κέντρο του διαδρόμου. Δύο δρύινες πόρτες υπήρχαν στα αριστερά μου, ενώ οι πόρτες στα δεξιά μου ήταν πιο σκούρες. Διάλεξα να ανοίξω την πρώτη πόρτα στα αριστερά μου. 
Ήταν ένα μικρό δωμάτιο με ήρεμα χρώματα. Υπήρχε μία ξύλινη κουνιστή πολυθρόνα που κοίταζε προς το παράθυρο, ενώ μικρές βιβλιοθήκες που δεν ξεπερνούσαν το ύψος μου έντυναν τα πλαϊνά ντουβάρια. Το πάτωμα είχε ένα ροζ χαλί, ενώ ένα κέντημα ήταν ακουμπημένο πάνω στην πολυθρόνα. Σίγουρα θα έμενε και κάποια γυναίκα μέσα σε αυτό το μεγάλο σπίτι. Τόσο ροζ δεν έχει ούτε το σπίτι της Μπάρμπι.  Έκλεισα τη πόρτα πίσω μου και γύρισα το πόμολο της δεύτερης πόρτας. 
Ένα λευκό πιάνο υπήρχε στη μέση του δωματίου και ένα μικρό παιδικό κρεβατάκι δίπλα του. Πλησίασα το κρεβατάκι, αλλά ήταν άδειο. Προφανώς η κλασσική μουσική, νανούριζε  το μωρό της γυναίκας. Τα παράθυρα και σε αυτό το δωμάτιο τα κάλυπταν κάγκελα, αλλά ήταν στραμμένα προς το εσωτερικό του σπιτιού. «Τι αλλόκοτο!», σκέφτηκα. Έκλεισα τη πόρτα και προσπάθησα να ανοίξω τη πόρτα στη δεξιά πλευρά.
Ήταν κλειδωμένη και όσο και αν την έσπρωχνα δεν θα άνοιγε. Μόλις σταμάτησα να σπρώχνω τη πόρτα, ο ίδιος εκκωφαντικός θόρυβος σαν να καλπάζουν άλογα και το ίδιο χτύπημα με πριν, με τίναξε πάλι προς τα πίσω. Οι μεντεσέδες έτριξαν και λίγη σκόνη άρχισε να αιωρείται στον αέρα. Το μυαλό μου γέμιζε με χιλιάδες σενάρια για το τι μπορεί να βρίσκεται εκεί μέσα, αλλά προτίμησα να τις διώξω και να ανοίξω και τη τελευταία κλειστή πόρτα του πρώτου ορόφου.  
Το δωμάτιο αυτό χωριζόταν σε δύο μικρότερα. Ο πρώτος χώρος είχε ψηλές βιβλιοθήκες και κάθε ράφι του είχε μόνο δερματόδετα βιβλία. Στο κέντρο του πρώτου δωματίου υπήρχαν δύο μαύρες, δερμάτινες πολυθρόνες αντικριστά. Όλα τα βιβλία είχαν το ίδιο ύψος και πλάτος. Αναρωτιέμαι ποια εγκυκλοπαίδεια να είναι. Άπλωσα το χέρι μου για να τραβήξω ένα από τα βιβλία προς τα έξω και τότε άκουσα φωνές από το διπλανό δωμάτιο. Γύρισα απότομα.
«…αυτό που σου λέω εγώ! Σε αυτό το σπίτι γίνεται μόνο αυτό που λέω εγώ! Με κατάλαβες;»
Η δυνατή φωνή του άντρα με έκανε να παγώσω στη θέση μου. Από το σημείο όμως που βρισκόμουν μπορούσα να τους βλέπω και εκείνοι εμένα. 
«Με συγχωρείτε που μπήκα έτσι στο σπίτι σας, αλλά..»
«Δεν υπάρχει καμία περίπτωση! Ο δικός μου γιος να γίνει ζωγράφος; Που ακούστηκε; Έχεις έτοιμη μια αυτοκρατορία να διοικήσεις! Με ένα σου νεύμα και θα μπορείς να διαλύσεις κυβερνήσεις! Και εσύ θέλεις να γίνεις ζωγράφος!»
Ο μεγαλόσωμος άντρας άρχισε να κινείται νευρικά γύρω από τον νεαρό και εκείνος απλά κοιτούσε το πάτωμα. Έβλεπα μόνο την πλάτη του νεαρού, αλλά φαινόταν ότι ήταν ο γιος του μεγαλόσωμου άντρα. Είχαν το ίδιο ύψος και το ίδιο χρώμα μαλλιών. 
Ο πατέρας του νεαρού φορούσε ένα σκούρο πράσινο κουστούμι, ενώ με τα γυαλιστερά μαύρα παπούτσια του διέσχιζε το δωμάτιο ξεφυσώντας σαν ταύρος μέσα σε υαλοπωλείο. Ο νεαρός άντρας ψιθύρισε κάτι, που δεν ακούστηκε καθαρά. Ο μεγαλόσωμος άντρας στάθηκε μπροστά του φανερά οργισμένος και απογοητευμένος. Ο νεαρός σήκωσε το πρόσωπο του για να αντιμετωπίσει τον πατέρα του.
«Είναι το όνειρο μου!», είπε φωνάζοντας.
Ο πατέρας του, φάνηκε σαν να υποχωρεί μόνο για κλάσματα δευτερολέπτου και αμέσως μετά χαστούκισε με δύναμη τον νεαρό άντρα. Εκείνος έπιασε το μάγουλο και με σκυφτό το κεφάλι με προσπέρασε και βγήκε τρέχοντας έξω από το δωμάτιο. 
Ο μεγαλόσωμος άντρας κοιτούσε εμένα τώρα. Με κοίταζε μέσα στα μάτια, αλλά δεν μιλούσε. Μόνο έβλεπα το στήθος του να ανεβοκατεβαίνει σε κάθε ανάσα του. Μου γύρισε τη πλάτη και τράβηξε ένα πούρο πάνω από το μαύρο γραφείο του. Το άναψε και η μυρωδιά του καπνού και του καμένου σπίρτου με συνέφεραν από την όλη σκηνή.
 
Έκανα δύο βήματα μπροστά. 
«Ονομάζομαι Ελίζαμπεθ Μπράουν. Είχαμε ένα μικρό ατύχημα λίγα χιλιόμετρα πιο πέρα από το σπίτι σας και θα ήθελα τη βοήθεια σας.»  
Ο άντρας συνέχισε να καπνίζει το πούρο του και δεν κουνήθηκε από τη θέση του. Προχώρησα κι άλλο μέσα στο δωμάτιο και πλέον βρισκόμουν περίπου ένα μέτρο μακριά του. 
«Με συγχωρείτε. Ονομάζομαι Ελίζαμπεθ Μπράουν και θα ήθελα…»
Ο άντρας γύρισε προς το μέρος μου αυτή τη φορά. Έκανε τον γύρο του γραφείου και έκατσε στη δερμάτινη καρέκλα του. Άνοιξε το συρτάρι που βρισκόταν μπροστά του και έβγαλε από μέσα ένα καφέ δερμάτινο τετράδιο. Μου φάνηκε σαν ημερολόγιο. Έπιασε μία χρυσή πένα και σημείωσε κάτι σε μία από τις τελευταίες σελίδες. Έκλεισε το τετράδιο και τράβηξε ένα όπλο μέσα από το ανοιχτό συρτάρι. Το έπιασε με το αριστερό του χέρι και φάνηκε σαν να με σημάδευε. Έπεσα προς τα πίσω αφήνοντας μία κραυγή, ενώ και το μαχαίρι που είχα στα χέρια μου, βρέθηκε στην άλλη άκρη του δωματίου. 
Ο άντρας έβαλε το όπλο στον κρόταφο του και πάτησε τη σκανδάλη. Ο ήχος με ταρακούνησε και μία λίμνη αίματος άρχισε να σχηματίζεται πάνω στο γραφείο και στο δερμάτινο τετράδιο. Φώναξα για βοήθεια, αλλά δεν ακουγόταν τίποτα μέσα στο σπίτι. 
Έτρεξα και πάλι προς το χολ για να βρω τον νεαρό άντρα. Δοκίμασα και πάλι να ανοίξω την κεντρική είσοδο του σπιτιού, αλλά χωρίς αποτέλεσμα. Επέστρεψα στο γραφείο και πριν προλάβω να μπω μέσα, άκουσα φωνές από το δωμάτιο όπου είχε προηγηθεί ο καυγάς. 
 
«…αυτό που σου λέω εγώ! Σε αυτό το σπίτι γίνεται μόνο αυτό που λέω εγώ! Με κατάλαβες; Δεν υπάρχει καμία περίπτωση! Ο δικός μου γιος να γίνει ζωγράφος; Που ακούστηκε; Έχεις έτοιμη μια αυτοκρατορία να διοικήσεις! Με ένα σου νεύμα και θα μπορείς να διαλύσεις κυβερνήσεις! Και εσύ θέλεις να γίνεις ζωγράφος!»
Η ίδια σκηνή εξελίσσονταν ξανά μπροστά μου. Ο μεγαλόσωμος άντρας να πηγαινοέρχεται πάνω κάτω στο δωμάτιο και ο νεαρός να έχει σκυφτό το κεφάλι. Το χαστούκι, το τετράδιο, ο πυροβολισμός, το αίμα. 
Βγήκα για δεύτερη φορά από το δωμάτιο και έκλεισα τη πόρτα πίσω μου. Έπεσα στα γόνατα και άρχισα να κλαίω με λυγμούς. Τι σπίτι είναι αυτό; Που είμαι; Ο πόνος επέστρεψε στο στήθος μου και ήταν τόσο δυνατός που καθάρισε το μυαλό μου. Σηκώθηκα όρθια. Άνοιξα και πάλι την πόρτα του γραφείου και μπήκα στο δωμάτιο. Κόλλησα με τη πλάτη μου πάνω σε μία από τι βιβλιοθήκες και περίμενα να τελειώσει η σκηνή. Άκουσα το χαστούκι. Ο νεαρός άντρας με προσπέρασε και ήταν τόσο κοντά μου που μύρισα την κολόνια του. Το χέρι του άγγιξε το δικό μου καθώς έτρεχε μακριά από τον πατέρα του. Η μυρωδιά από το πούρο. Το συρτάρι που ανοίγει. Ο πυροβολισμός. 
Έμεινα εκεί για αρκετή ώρα περιμένοντας να ξαναξεκινήσει ο καυγάς, αλλά ευτυχώς δεν έγινε τίποτα. Προχώρησα πάνω από το άψυχο σώμα του άντρα. Τράβηξα το όπλο από το χέρι του και το ματωμένο τετράδιο κάτω από το μπράτσο του. Σε μία κίνηση απελπισίας ακούμπησα με τα δάχτυλα μου τον λαιμό του άντρα, προσπαθώντας να βρω σφυγμό. Μπορούσα να τον αγγίξω! Άρα δεν είναι φάντασμα. Σίγουρα όμως δεν είναι και ζωντανός. 
Βγήκα από το δωμάτιο με το τετράδιο και το όπλο στα χέρια μου. Το βαμμένο τετράδιο είχε λεκιάσει με αίμα τα ρούχα μου, αλλά ένιωθα κάπως καλύτερα με το όπλο. Βεβαιώθηκα ότι είχε κι άλλες σφαίρες μέσα και επέστρεψα στο λευκό δωμάτιο, κοντά στο τζάκι, το οποίο ζέσταινε και φώτιζε όλο τον χώρο. Τα ρούχα μου ήταν χάλια και δεν ήθελα να λερώσω τον καναπέ. Έτσι έκατσα στο πάτωμα κοντά στο τζάκι. 
Άνοιξα το τετράδιο. Είχα δίκιο. Ήταν ένα ημερολόγιο, ακριβώς όπως το είχα φανταστεί. Δεν υπήρχαν χρονολογίες, παρά μόνο ημερομηνίες. Ξεφύλλισα γρήγορα το τετράδιο προς τις τελευταίες σελίδες. Κάποιες από αυτές είχαν ήδη ποτιστεί με αίμα και δεν μπορούσα να διακρίνω τίποτα. Η μυρωδιά του φρέσκου αίματος μου προκαλούσε ναυτία, αλλά ήθελα να δω τι έγραψε ο μεγαλόσωμος άντρας πριν πεθάνει. 
 
«11 Μαρτίου
 
Αγαπημένη μου Ι, 
 
Όσο κι αν προσπαθώ, δεν καταφέρνω τίποτα. Το μόνο που μου μένει, είναι να έρθω κοντά σου. Νιώθω λύπη γι’ αυτούς που μένουν πίσω....
Σ’ αγαπώ.
Για πάντα δικός σου, 
 
Φρανκ Μπ.»
 
Δεν μπορούσα να βγάλω νόημα από τα τελευταία λόγια του άντρα και συνέχισα να ξεφυλλίζω το ημερολόγιο του. Υπήρχαν μόνο σκέψεις του σχετικά με μία γυναίκα, της οποίας το όνομα  είχε το αρχικό γράμμα «Ι». Δεν φαινόταν να μιλάει πουθενά για τον γιο του ή για κάποια επιπλέον στοιχεία για  την ταυτότητα του. 
Σε κάποιες σελίδες υπήρχαν ζωγραφισμένοι αριθμοί με σκούρο μελάνι. Δεν είχαν κάποια ακολουθία, αλλά μου έκανε εντύπωση που κάθε αριθμό συνόδευε και ένα κεφαλαίο γράμμα της αλφαβήτου, «35Ν, 9Ι, 22Ι, 17R». 



12 Μαρτίου 
 
Ο αστυνόμος σημείωσε τους ίδιους αριθμούς στο σημειωματάριο του. 
«Το ημερολόγιο;»
«Είναι στο σπίτι.»
«Θα πρέπει να δώσω εντολή να ψάξουν κάθε φάκελο της περιοχής για το συμβάν.»
«Τι εννοείτε;»
«Εφόσον ένας άντρας αυτοκτόνησε, σίγουρα κάποιος θα τον βρήκε. Σίγουρα θα έγινε και κάποια δήλωση στην αστυνομία. Το καλό είναι ότι γνωρίζουμε την ημερομηνία.»
Ο αστυνόμος βγήκε από το δωμάτιο και όταν ξανάνοιξε η πόρτα, μπήκε μέσα ο άντρας που περίμενε έξω. Ο «συνάδελφος» του, όπως τον είχε αποκαλέσει. Τον χαιρέτησα και εκείνος μου χαμογέλασε και πλησίασε το κρεβάτι. 
Άρχισε να κοιτάζει το πρόσωπο μου και φαινόταν έκπληκτος που δεν είχα αλλάξει καθόλου. Άρχισα και εγώ πλέον να αποδέχομαι ότι κάτι φριχτό είχε συμβεί μέσα σε εκείνο το σπίτι που με κράτησε φυλακισμένη ώρες εκεί μέσα, αλλά στον υπόλοιπο κόσμο πέρασαν χρόνια. 
«Είκοσι χρόνια. Είκοσι χρόνια και είσαι ακριβώς η ίδια κοπέλα που γνώρισα τότε, Λιζ.»
«Σας ξέρω;, τον πλησίασα προσπαθώντας να καταλάβω ποιος ήταν ο άντρας απέναντι μου.»
«Λογικό να μη με αναγνώρισες. Έχουν περάσει είκοσι χρόνια ακριβώς. Είμαι ο Λόξλεϋ. Ο Ρόμπερτ Λόξλεϋ.» 
«Ρομπ;! Αλήθεια εσύ είσαι; Ώστε σας βρήκαν!» 
«Είκοσι χρόνια σε ψάχνω.»
Με έπιασε από τους ώμους και με τράβηξε κοντά του, τυλίγοντας με μέσα στην αγκαλιά του. Μείναμε έτσι για αρκετές στιγμές. 
«Πες μου τι έγινε! Πως σας βρήκαν; Ο Άλεξ;»
«Είκοσι χρόνια περίμενα για να μιλήσω πραγματικά για όσα έγιναν εκείνο το βράδυ. Στην αρχή, σε όποιον έλεγα την αλήθεια με περνούσε για τρελό. Μόνο ο Άλεξ έδειχνε να με πιστεύει, αλλά και εκείνος απομακρύνθηκε μετά από μερικούς μήνες.»
«Τι εννοείς;»
«Θυμάσαι στο σοκάκι;»
«Φυσικά. Αφού έγινε χθες.»
«Πριν είκοσι χρόνια, είναι αυτό το χθες. Όταν κατέβηκα από το διαμέρισμα της Κίμπερλεϋ, ένιωσα κάτι παράξενο. Σαν κάτι ή κάποιος να με παρακολουθούσε, μέσα από το σκοτάδι. Είδα δύο κίτρινα μάτια να με κοιτάζουν τα οποία ανοιγόκλειναν συνέχεια. Τα ακολούθησα σαν μαγεμένος σχεδόν. Άκουσα ένα κλαψούρισμα σαν χτυπημένο ζώο και τότε άκουσα τη φωνή του πατέρα μου. Να με φωνάζει. Όπως τότε που ήμουν παιδί. Έτρεξα προς τη φωνή και τότε σκόνταψα πάνω σε κάτι και το επόμενο που θυμάμαι είναι ότι κάτι ή κάποιος με είχε πιάσει από τον λαιμό και με είχε σηκώσει πάνω από το έδαφος, ενώ εγώ πάλευα και κλωτσούσα για να ξεφύγω. Το χτυπούσα με τις μπότες μου, αλλά και εκείνο σαν να είχε μεγάλα και κοφτερά νύχια, άρχισε να με γδέρνει στο θώρακα και στη κοιλιά. Το σίγουρο είναι ότι λιποθύμησα από τον πόνο και το μόνο που θυμάμαι μετά είσαι εσύ να μου μιλάς και να λες πως όλα θα πάνε καλά.»
«Ήμουν με τον Άλεξ εκεί πέρα. Δεν είδαμε όμως κανένα ζώο ή άνθρωπο.» 
«Ότι κι αν ήταν, σίγουρα το τρομάξατε.» 
«Και ο πατέρας σου; Ήταν εκεί δηλαδή;»
«Ο πατέρας μου πέθανε όταν ήμουν οχτώ.»
«Λυπάμαι πολύ. (ξεροκατάπια) Και μετά; Πως σας βρήκαν μετά;»
«Μας βρήκαν το ξημέρωμα της επόμενης μέρας. Για καλή μας τύχη, ο οδηγός που μας βρήκε ήταν γιατρός και αμέσως μας έδωσε τις πρώτες βοήθειες. Την ίδια μέρα ξεκίνησαν και οι έρευνες για την εξαφάνιση σου. Δυο βδομάδες οι αστυνομικοί σάρωναν το δάσος. Ψάξαμε παντού. Εγώ, ο Μαρκ, ο Άλεξ, η Κιμ.»
«Το σπίτι! Το σπίτι δεν το βρήκατε;»
«Δεν βρήκαμε κανένα σπίτι, Λιζ.»
Ο αστυνόμος γύρισε στο δωμάτιο κρατώντας έναν δίσκο με φαγητό. Χαιρέτησε τον Ρόμπερτ και εκείνος σηκώθηκε και χαιρέτησε τον αστυνόμο. 
«Ρόμπερτ, θα ήθελα να μας αφήσεις μόνους με την Ελίζαμπεθ.»
«Τζων, το ξέρεις πως…»
«Το ξέρω. Αλλά και εσύ ξέρεις τους κανονισμούς.»
Ο Ρόμπερτ με φίλησε στο μέτωπο και μου είπε πως θα τα λέγαμε αργότερα. 
«Πεινάς;»
«Πολύ.» 
Άρχισα να τρώω λαίμαργα το φαγητό μου. Ο αστυνόμος πήρε ένα μαύρο μεταλλικό κουτάκι και το άνοιξε. 
«Τι είναι αυτό;» 
«Coca cola zero.»
«Zero;» 
«Χωρίς ίχνος ζάχαρης. Η γυναίκα μου λέει πως έχω πάρει μερικά κιλάκια.» 
«Τον Ρόμπερτ τον ξέρεις καιρό;»
«Από την ακαδημία. Αν και ανήκει στο FBI πλέον.
«Στο FBI! Ο Ρόμπερτ;»
«Σου φαίνεται παράξενο; Έχουν αλλάξει πολλά Ελίζαμπεθ όλα αυτά τα χρόνια.»


11 Μαρτίου
 
Ακούμπησα το ημερολόγιο βάφοντας με αίμα το όμορφο χαλί. Προχώρησα και πάλι στον μεγάλο διάδρομο προσπερνώντας τις τέσσερις πόρτες και έφτασα μπροστά στη μεγάλη σκάλα. 
Αφού ανέβαινες περίπου είκοσι σκαλοπάτια, η σκάλα χωρίζονταν σε δύο μέρη. Τα σκαλοπάτια συνέχιζαν και στη δεξιά και στην αριστερή πτέρυγα του σπιτιού. Υπήρχαν εφτά πόρτες σε κάθε πτέρυγα, οι οποίες ήταν ορατές από το σημείο που βρισκόμουν. Διάλεξα την αριστερή πλευρά της σκάλας, κρίνοντας ότι μέχρι στιγμής, όσα δωμάτια ήταν στην αριστερή πλευρά του σπιτιού ήταν ακίνδυνα για μένα. 
Έφτασα στον μακρύ διάδρομο, με τις εφτά πρώτες πόρτες να απέχουν ίσες αποστάσεις μεταξύ τους. Στάθηκα έξω από την πρώτη πόρτα και με δύναμη κατέβασα το μαύρο χερούλι της. Η πόρτα άνοιξε με λίγη προσπάθεια και το δωμάτιο που άνοιγε μπροστά μου, ήταν μία κρεβατοκάμαρα. Βαριά σκούρα έπιπλα σε κάθε γωνιά του δωματίου. Υπήρχε μία μεγάλη πολυθρόνα κοντά στο προσκέφαλο του κρεβατιού. Ξύλινες κολώνες ξεκινούσαν ως τα πόδια του κρεβατιού και έφταναν μέχρι το ταβάνι, δημιουργώντας έναν ουρανό σκεπασμένο με μεταξωτό ύφασμα.  
Επάνω στο στρωμένο κρεβάτι, υπήρχε ένα λευκό μακρύ φόρεμα και ακριβώς από κάτω, λευκά πάνινα παπούτσια με φιόγκους. Δεν έγραφαν νούμερο, αλλά ήμουν τόσο λερωμένη και οι μπότες μου με είχαν κουράσει απίστευτα. Δεν έχανα τίποτα να τα δοκιμάσω. 
Απέναντι από το κρεβάτι υπήρχε μία πορσελάνινη κανάτα με νερό και μία λεκάνη με το ίδιο σχέδιο ζωγραφισμένο πάνω της. Δεν σκέφτηκα ότι θα μπορούσε να είναι αρσενικό ή μολυσμένο, παρά μόνο τη στιγμή που έριχνα και τη τελευταία σταγόνα στο πρόσωπο μου. 
Το νερό με αναζωογόνησε και αφού φόρεσα το λευκό φόρεμα και τα λευκά παπούτσια, βγήκα από το δωμάτιο κλείνοντας τη πόρτα πίσω μου και κρατώντας μαζί μου τον νέο μου μεταλλικό φίλο. Άνοιξα τη δεύτερη πόρτα. 
Το δωμάτιο αυτό είχε μία κουνιστή κούνια για μωρά. Δίπλα στη κούνια υπήρχαν πάνινα κουκλάκια και κουτιά με παιχνίδια. Το δωμάτιο ήταν σίγουρα για κορίτσι, καθώς όλα ήταν λευκά με ροζ αποχρώσεις. Πλησίασα την κούνια του μωρού, αλλά προς έκπληξη μου, φαινόταν σαν να ήταν σκεπασμένο ένα μωρό εκεί μέσα. Τράβηξα σιγά το σεντόνι. 
Κάτω από το σεντόνι υπήρχε ένα μαξιλάρι, που κάποιος το είχε τοποθετήσει κάθετα. Ξεφύσησα με ανακούφιση. Δεν ξέρω τι θα έκανα αν υπήρχε ένα μωρό εδώ μέσα και άρχιζε να κλαίει. Το μόνο σίγουρο ήταν, ότι κάποτε υπήρχε ένα μωρό σ’ αυτό το σπίτι. Απέναντι από το κρεβατάκι του μωρού, υπήρχε ένα μεγάλο έπιπλο. Κάθε συρτάρι είχε τακτοποιημένα ρούχα και μωρουδιακά για κοριτσάκι. Επάνω στο έπιπλο, υπήρχε ένα κουτί μουσικής. Το άνοιξα και η μουσική άρχισε να γεμίζει το δωμάτιο. Μία πρωτόγνωρη μελωδία που σίγουρα νανούριζε το βρέφος. Μέσα στο κουτί υπήρχε ένας χρυσός σταυρός με χαραγμένα τα αρχικά «Κ.Μ». Ίσως να άνηκε στο μωρό ή στη μητέρα του. 
Έκλεισα και αυτή τη πόρτα πίσω μου και προχώρησα στην επόμενη πόρτα. Η πόρτα ήταν μισάνοιχτη και το δωμάτιο αυτό ήταν πιο φωτεινό από τα υπόλοιπα, που για μια στιγμή νόμιζα πως ήταν μεσημέρι. 
Το βουητό που άκουγα μέσα στο δάσος μου φάνηκε γνώριμο πλέον, καθώς φαινόταν να έρχεται μέσα από αυτό το δωμάτιο. Το δωμάτιο ήταν γεμάτο άντρες, αλλά κανένας δεν φάνηκε να μου δίνει σημασία. Όλοι κοιτούσαν πάνω στο τραπέζι έναν χάρτη και κάποια έγγραφα, ενώ δυο άλλοι άντρες κρατώντας μεταλλικά κουτιά τα στοίβαζαν σε μία γωνιά του δωματίου. Οι μεταλλικές καρέκλες έτριζαν, καθώς χτυπούσαν πάνω τους οι βαριές τους μπότες. Οι άντρες που κοιτούσαν τον χάρτη μιλούσαν με βαριά προφορά και μου φαινόταν αδύνατο από τη φασαρία να καταλάβω τι έλεγαν. Ένας από αυτούς έκατσε μπροστά από ένα παράξενο μηχάνημα και άρχισε να χτυπάει μία μικρή μεταλλική ράβδο. Το μυαλό μου σάστισε. Σήματα Μορς;  
Οι άντρες κοίταξαν προς το μέρος μου. Δεν μίλησα. Δεν κοιτούσαν εμένα. Κοιτούσαν τον άντρα που είχε μπει μέσα στο δωμάτιο και στεκόταν δίπλα μου. Ένας ψηλός, ξανθός άντρας με μαύρο κουστούμι διέσχισε το δωμάτιο και στάθηκε στην κεφαλή του τραπεζιού. Δεν μίλησε κανένας. Ακόμη και ο νεαρός που έστελνε σήματα Μορς σταμάτησε τη δουλειά του και περίμενε. 
Έβγαλε έναν φάκελο από το σακάκι του και τον ακούμπησε πάνω στο τραπέζι. Ο μεγαλύτερος σε ηλικία άντρας, διέταξε τον νεαρό να του φέρει τον φάκελο. Εκείνος σηκώθηκε αστραπιαία και αφού πήρε τον φάκελο, τον παρέδωσε στον ανώτερο του. 
Ο φάκελος είχε δώδεκα διπλωμένα χαρτιά, σαν επιστολές. Ο καθένας πήρε από μία, αλλά μόνο ο ανώτερος τους, άνοιξε το δικό του. Όταν το άνοιξε, κατάλαβα ότι ήταν επιταγή. Χαμογέλασε στην επιταγή και την έβαλε στην εξωτερική θήκη του μπουφάν του. Ο άντρας με το μαύρο κουστούμι έκανε να φύγει φανερά ικανοποιημένος, αλλά στάθηκε και πάλι μπροστά μου.  
«Φέρατε γυναίκα εδώ μέσα;»
Τι στο καλό; Με έβλεπε; Πήγα να μιλήσω και πριν προλάβω να ανοίξω το στόμα μου, ο νεαρός μίλησε. 
«Όχι, βέβαια. Για τρελούς μας έχεις;»
«Κι όμως. Κάποιος έφερε μία γυναίκα εδώ μέσα.» 
Οι άντρες πίσω του κοιτάχτηκαν με απορία και ο άντρας απομακρύνθηκε αθόρυβα, ακριβώς όπως είχε έρθει. Τον είδα να προχωράει στον διάδρομο, να κατεβαίνει τα σκαλοπάτια και μετά να χάνεται από τα μάτια μου. 
Οι άντρες που έμειναν πίσω του, ήταν πιο νευρικοί πλέον και με την εντολή του γηραιότερου εξαφανίστηκαν όλοι εκτός από εκείνον. Όταν πια έμεινε μόνος του στο δωμάτιο, προχώρησε σε μία από τις μεταλλικές βιβλιοθήκες και την τράβηξε προς τα μπροστά. 
Πίσω από τη βιβλιοθήκη, υπήρχε ένα άνοιγμα και μέσα από εκεί ξεπρόβαλε μια γυναίκα ντυμένη με μαύρο φόρεμα και έχοντας τα μαλλιά της λυμένα. Οι κόκκινες μπούκλες της έπεφταν στους ώμους της και βγαίνοντας από τη σκοτεινή εσοχή άρχισε να φτιάχνει τα ρούχα της και να τινάζει τη σκόνη από πάνω της. 
«Πρέπει να σώσεις το μωρό.»
«Το ξέρω.»
«Μη τους αφήσεις να τη σκοτώσουν. Δεν πρέπει να συμβεί αυτό!»
«Εσύ θα τη σώσεις.»
«Τι…Τι εννοείς;» 
«Απόψε κιόλας. Θα την πάρεις κρυφά και θα φύγετε από το καταραμένο αυτό μέρος. Θα την πάρεις μακριά! Μ’ ακούς;  Στην ανάγκη να αλλάξεις και τα στοιχεία της. Δήλωσε την σαν δική σου κόρη!»
«Πώς..Πως θα μας βρεις εσύ;»
«Δώσε στο μωρό το όνομα Μελίντα Κάρλεϋ. Έτσι θα σας βρω!»
 
«Το όνομα της μαμάς μου!», τσίριξα, «Μαμά!».
Έκλεισα με δύναμη την πόρτα πίσω μου. Δάκρυα άρχισαν να ανεβαίνουν στα μάτια μου και σκέπασα με το χέρι μου το στόμα μου, ώστε να μην τσιρίξω. 
«Είχε δίκιο ο γέρος, αυτό ήταν ένα καταραμένο σπίτι.»
 


Πρέπει να πέρασε τουλάχιστον μισή ώρα, μέχρι να ξανασταθώ στα πόδια μου. Σκεφτόμουν όσα είχα δει μέσα σε αυτά τα δωμάτια και τι συνέβαινε σε καθένα από αυτά. Προχώρησα στη τελευταία πόρτα. Αυτή τη φορά θα ξεκινούσα από το τέλος προς την αρχή. 
Άνοιξα τη πόρτα και προχώρησα προς το εσωτερικό του δωματίου. Το δωμάτιο ήταν ντυμένο με δερμάτινες ταπετσαρίες στο χρώμα του πάγου και ένα λευκό κρεβάτι ήταν στη γωνία. Πάνω στο κρεβάτι υπήρχε μόνο ένα μαξιλάρι και κανένα σεντόνι ή πάπλωμα. Δίπλα στο κρεβάτι υπήρχε ένα μικρό μαύρο βιβλίο, «Η Αγία Γραφή». Ξεφύλλισα τις σελίδες και έπειτα ακούμπησα το ιερό βιβλίο στην αρχική του θέση. Το δωμάτιο είχε μόνο ένα παράθυρο, αλλά ήταν φωτεινό σαν να το έλουζε η ανατολή του ήλιου. 
Τράβηξα το μεταλλικό κρεβάτι κάτω από το παράθυρο και ανέβηκα πάνω στο στρώμα. Έξω από το παράθυρο ακούγονταν παιδικές, χαρούμενες φωνές. Δεν μπορούσα να δω καθαρά, καθώς το φως του ήλιου με τύφλωνε, αλλά οι φωνές ήταν σίγουρα από παιδιά που έπαιζαν. 
Κατέβηκα από το κρεβάτι και είδα μία νεαρή γυναίκα να κάθεται στο πάτωμα, στο σημείο όπου υπήρχε πριν το κρεβάτι. Προχώρησα προς το μέρος της. Εκείνη απλά γύρισε και με κοίταξε με τα θλιμμένα μάτια της. Το λευκό πρόσωπο της και τα λεπτά, ανέκφραστα χείλη, φανέρωναν ότι ήταν δυστυχισμένη. Άραγε με βλέπει; 
«Γεια σου».
Η γυναίκα δεν απάντησε, αλλά μου έκανε νόημα να καθίσω δίπλα της. Η καρδιά μου χτυπούσε σαν τρελή, αλλά δεν έπρεπε να χάσω την ψυχραιμία μου. Κοίταξα γύρω μου, μήπως υπήρχε και κάποιος άλλος μέσα στο δωμάτιο και έπρεπε να απομακρυνθώ από τη σκηνή που θα εξελισσόταν μπροστά μου. 
Η γυναίκα είχε στα χέρια της, έναν μικρό σουγιά και σκάλιζε τον τοίχο. Είχε σχηματίσει το όνομα «Kate» και επέμενε ιδιαίτερα στο τελευταίο γράμμα, ώστε να φαίνεται σωστά γραμμένο. Λίγο πιο δίπλα υπήρχαν διάφορα σύμβολα, που δεν έμοιαζαν με κανένα από τα γράμματα της αλφαβήτου. 
«Πως σε λένε;» , με ρώτησε η γυναίκα που και εκείνη ήταν ντυμένη με ένα λευκό φόρεμα.
«Ελίζαμπεθ, εσένα;»
«Ζακλίν»
«Ζακλίν, που είμαστε;»
«Στο δωμάτιο μου.»
Η γυναίκα άρχισε να σκαλίζει καινούργιο γράμμα στον τοίχο δίπλα από το όνομα «Kate», ξεκινώντας με μια πλάγια ευθεία «Ι».
«Ζακλίν, τι είναι αυτό το μέρος;»
«Σου είπα, το δωμάτιο μου.»
«Και τα παιδιά που παίζουν έξω;»
Η γυναίκα σταμάτησε απότομα στο «Ν» και τέντωσε τον λεπτό λαιμό της για να ακούσει τα παιδιά που έπαιζαν έξω. 
«Ακόμη παίζουν, είπε.»
«Τα γνωρίζεις αυτά τα παιδιά;» 
«Όχι, είναι αγέννητα.»
«Τι..τι εννοείς»
«Τα ακούω κάθε μέρα. Καμιά φορά και τις νύχτες.»
«Γιατί;» 
«Δεν τα άφησα να γεννηθούν.» 
Σηκώθηκα απότομα από δίπλα της και με βιαστικά βήματα προχώρησα προς την πόρτα.  Την κοίταξα για τελευταία φορά και τότε ολοκλήρωνε και το τελευταίο γράμμα της λέξης της. Το όνομα που σκάλιζε ήταν «ΜΕΛΙΝΤΑ».
Έκλεισα τη πόρτα πίσω μου. 
Πρέπει να φύγω από εδώ μέσα. Κατέβηκα τις σκάλες και έτρεξα προς την είσοδο του σπιτιού. Μάταια προσπαθούσα να ανοίξω την πόρτα. Έτρεξα και πάλι στα παράθυρα, αλλά δεν φαινόταν να έχει περάσει λεπτό από την ώρα που είχα μπει μέσα στο σπίτι. Ακόμη τα πάντα ήταν σκοτεινά γύρω από το σπίτι και κανένα από τα παράθυρα δεν άνοιγε. 
Επέστρεψα στον δεύτερο όροφο και πάλι. Κάποιος θέλει να μου δείξει κάτι σχετικά με το παρελθόν της μητέρας μου. Τόσοι άνθρωποι την γνώριζαν. Και γιατί να θέλουν να τη σκοτώσουν; Οι απαντήσεις ήταν κρυμμένες μέσα σε αυτά τα δωμάτια και αν ήθελα ποτέ να φύγω από εδώ μέσα, έπρεπε να ανοίξω κάθε πόρτα για να βρω ένα τρόπο να δραπετεύσω. 



13 Μαρτίου
 
«Ξημερώνει», είπε ο αστυνόμος καθώς κοιτούσε τα πρώτα χρώματα της ημέρας. 
«Νομίζω πως χρειάζομαι ένα τσιγάρο.»
«Θα επιστρέψετε;»
«Μπορείς να κοιμηθείς για λίγο αν θέλεις.»
Πήρε το παλτό του από τη μεταλλική καρέκλα και στάθηκε μπροστά στη πόρτα. Χωρίς να γυρίσει να με κοιτάξει, μου είπε πως ο Μαρκ επέμενε να μου μιλήσει. 
«Κι εγώ θέλω να του μιλήσω.» 
«Λιζ, να θυμάσαι..πολλά έχουν αλλάξει όλα αυτά τα χρόνια.»
Ο Μαρκ ήρθε στο δωμάτιο πιο ήρεμος αυτή τη φορά και κρατώντας ένα μικρό αρκουδάκι στα χέρια του. 
«Αυτό είναι για σένα.»
«Σε ευχαριστώ», του αποκρίθηκα και πέρασε αρκετή ώρα μέχρι να αρχίσουμε να μιλάμε. Όλη αυτή την ώρα δεν έπαιρνε το βλέμμα του από επάνω μου και ένιωθα σαν να ήμουν εξωγήινη. «Έλα, πες μου για σένα»
«Τι θα ήθελες να σου πω Λίζα;»
«Δεν ξέρω…Ίσως τι έκανες όλο αυτό τον καιρό.» 
«Ξέρεις, παντρεύτηκα»
«Παντρεύτηκες;», ένιωσα ένα δυνατό σφίξιμο στην καρδιά μου και τα αυτιά μου άρχιζαν να βουίζουν.
«Όταν σε έχασα, ήμουν πολύ μόνος. Πέρασε αρκετός καιρός μέχρι να σε ξεπεράσω. Μετά από λίγο καιρό και αφού πήρα το πτυχίο μου, άρχισα πάλι να βγαίνω.»
«Χαίρομαι για σένα Μαρκ.»
«Έχω ένα δικηγορικό γραφείο στη Νέα Υόρκη. Είμαστε τέσσερις συνέταιροι και…»
«Ειλικρινά χαίρομαι για σένα Μάρκ.», το σφίξιμο δεν υποχωρούσε και προσποιήθηκα ότι ήμουν κουρασμένη, ώστε να φύγει ο Μαρκ από το δωμάτιο. 
Ο Ρομπερτ περίμενε έξω στο διάδρομο και μόλις ο Μαρκ απομακρύνθηκε, μπήκε στο δωμάτιο. 
«Ενοχλώ;»
«Όχι.
«Είσαι κουρασμένη; Μήπως να φύγω;»
«Όχι, αλήθεια.»
«Σου είπε για τον γάμο, έτσι;»
«Ναι.»
«Η Κιμ δεν μπορεί να σε αντικαταστήσει, αλλά τουλάχιστον…»
«Τι εννοείς «η Κιμ δεν μπορεί να με αντικαταστήσει»;»
«Ο Μαρκ είναι παντρεμένος με την Κιμ, δεν στο είπε; Έχουν και δύο αγοράκια.»
Το σφίξιμο ξαφνικά μου πέρασε και άρχισα να γελάω δυνατά. Τα μάτια μου άρχισαν να γεμίζουν με δάκρυα και γελούσα και έκλαιγα ταυτόχρονα. Ο Ρόμπερτ καθόταν έκπληκτος απέναντι μου και όταν του ζήτησα να με βοηθήσει να σηκωθώ, με πήρε στην αγκαλιά του χωρίς δεύτερη σκέψη. 
«Έμαθα ότι είσαι στο FBI, σωστά;»
«Ναι.»
«Γιατί μπήκες στην αστυνομία;» 
«Ένιωθα λίγο υπεύθυνος για ότι είχε συμβεί και.. καταλαβαίνεις..Το ένα έφερε, τ’ άλλο και..»
«Και άρχισες να με ψάχνεις.»
«Δεν έπαψα στιγμή να σε ψάχνω. Ο Τζων με βοήθησε στις έρευνες, καθώς ήξερε τις περιοχές καλά, αλλά ποτέ δεν βρήκαμε κάποιο στοιχείο.»
«Ούτε το σπίτι βρήκατε;»
«Ακόμη και τώρα δεν μπορούμε να το βρούμε, Λιζ.»
«Κι όμως! Ημουν εκεί! Πρέπει να με πιστέψεις!»
«Σε πιστεύω Λιζ. Εσύ είσαι η απόδειξη. Έχουν περάσει 20 χρόνια για όλους εμάς και εσύ είσαι ακόμη δεκαεννιά. Εμείς παντρευτήκαμε, κάναμε οικογένειες, γεράσαμε και αποκτήσαμε κοιλιές και…»
«Πες μου ότι και εσύ παντρεύτηκες;» 
«Όχι, αλλά είχα κι εγώ τις επιτυχίες μου, αν θέλεις να μάθεις, είπε χαριτωμένα ο Ρόμπερτ.»
Ο φρέσκος αέρας μου έκανε καλό και ο Ρόμπερτ καθόταν αμίλητος όση ώρα προσπαθούσα να του εξηγήσω που ήμουν. 
 



11 Μαρτίου
 
Αυτή τη φορά διάλεξα ένα από τα δωμάτια της δεξιάς πτέρυγας. Ότι κι αν υπήρχε μέσα σε αυτά τα δωμάτια, έπρεπε να το δω. Προσπέρασα τις τρεις πρώτες πόρτες και έφτασα στην αμέσως επόμενη. Το χερούλι λύγισε και με το τρίξιμο της πόρτας άνοιξε μπροστά μου και αυτό το δωμάτιο. 
Το δωμάτιο είχε μοντέρνα μαύρα έπιπλα και στο κέντρο του δωματίου υπήρχε ένα μεγάλο μαύρο χρηματοκιβώτιο. Το ύψος δεν ξεπερνούσε το δικό μου, αλλά έμοιαζε θεόρατο από τόσο κοντά. Αυτό το δωμάτιο δεν είχε ούτε ένα παράθυρο και κόκκινες ταπετσαρίες απλώνοντας στους τοίχους. Κοίταξα τριγύρω περιμένοντας κάποιον να πλησιάσει το χρηματοκιβώτιο, αλλά δεν εμφανίστηκε κανένας. 
Τράβηξα τη σιδερένια λαβή για να ανοίξω τη μεταλλική μαύρη πόρτα του χρηματοκιβωτίου, αλλά δεν έγινε τίποτα. Πήρα μια βαθιά ανάσα. «Κάτι κρύβεις εσύ εκεί μέσα», είπα στον εαυτό μου και ακούμπησα το αυτί μου πάνω στη πόρτα, ενώ με το αριστερό μου χέρι, προσπαθούσα να ακούσω μήπως υπήρχε κάποιο ρολόι μέσα στο χρηματοκιβώτιο. Ίσως κάποιος εκρηκτικός μηχανισμός. Κανένα «Τικ, Τακ». 
Άρχισα να γυρίζω τα νούμερα, περιμένοντας να ακούσω τον χαρακτηριστικό ήχο ξεκλειδώματος. Νούμερα; Το ημερολόγιο του Φρανκ Μπ, είχε νούμερα, «35, 9, 22, 17».
Τα δοκίμασα με τη σειρά που υπήρχαν στο ημερολόγιο, αλλά και αυτή τη φορά δεν υπήρχε αποτέλεσμα. Έφερα τα νούμερα στο μυαλό μου, μαζί με τα γράμματα που τα συνόδευαν στις κίτρινες και κόκκινες σελίδες του τετραδίου.
«35Ν, 9Ι, 22Ι, 17R», ή αλλιώς 9 17 22 35., IRIN».
Το χρηματοκιβώτιο ξεκλείδωσε και άνοιξα τη βαριά πόρτα του. Μέσα στο χρηματοκιβώτιο υπήρχε μία δερμάτινη θήκη σαν χαρτοφύλακας, χρυσά νομίσματα, αποκόμματα από εφημερίδες και φωτογραφίες. 
Τα πρόσωπα που απεικόνιζαν οι φωτογραφίες δεν τα αναγνώριζα και δυστυχώς δεν υπήρχαν σημειωμένα ονόματα ή χρονολογίες επάνω τους. Σίγουρα όμως ήταν από τη δεκαετία του χίλια εννιακόσια τριάντα ή σαράντα, σύμφωνα με τα ρούχα που φορούσαν οι απεικονιζόμενοι.
Τα αποκόμματα των εφημερίδων ήταν το ένα πίσω από το άλλο, σαν κάποιος να τα είχε βάλει με χρονολογική σειρά. Τα πρώτα άρθρα μιλούσαν για ένα μωρό  που το είχαν απαγάγει από το σπίτι του, χωρίς κανένας να καταλάβει τίποτα. Τα επόμενα άρθρα ανέφεραν πως το μωρό είχε βρεθεί νεκρό και φαγωμένο από ζώα μέσα στο δάσος, λίγο πιο μακριά από το σπίτι. Τόνιζαν πως το άψυχο σώμα του μωρού βρέθηκε σε τόσο άσχημα κατάσταση, που το αναγνώρισαν από τα σκισμένα ρούχα του, που βρέθηκαν εκεί κοντά.
«Φριχτό», σκέφτηκα., αλλά και πάλι σαν να άρχιζαν να μπαίνουν όλα τα κομμάτια στη θέση τους. Το επόμενο φύλλο της εφημερίδας ανέφερε την αυτοκτονία μια γυναίκας και η ασπρόμαυρη φωτογραφία, έδειχνε την εξωτερική όψη του σπιτιού όπου βρισκόμουν. Το όνομα της γυναίκας ήταν «Irin Brown». Το άρθρο συνέχιζε σχετικά με την απώλεια που βίωνε η γυναίκα και τα ψυχολογικά της τραύματα μετά την απαγωγή και τον βίαιο θάνατο του μωρού της. 
Κάποιος φύλαγε όλα αυτά τα αποκόμματα γιατί δεν ήθελε να ξεχάσει τον πόνο του. Το μυαλό μου αμέσως πήγε στον Φρανκ Μπ. Ο Φρανκ Μπράουν, ήταν ο σύζυγος της Irin. Άρα η Irin και ο Φρανκ ήταν οι παππούδες μου; Και ο νεαρός ζωγράφος; Ποιος ήταν; 


Άνοιξα την επόμενη πόρτα. 
Ένας ήρεμος χώρος με απαλά χρώματα. Ξύλινα έπιπλα φτιαγμένα από ξύλο κερασιάς. Λευκές κουρτίνες να πέφτουν δεξιά και αριστερά από τα παράθυρα. Η μυρωδιά της βανίλιας απλωνόταν μέσα στον χώρο. Επάνω σε ένα από τα έπιπλα υπήρχε ένα ποτήρι γάλα και ένα κομμάτι κέικ. Το ποτήρι ήταν κρύο, λες και κάποιος μόλις είχε βάλει το γάλα μέσα στο ποτήρι. Το κέικ μύριζε φρεσκοψημμένο και χάρηκα σαν μικρό κοριτσάκι, νιώθοντας πως κάποιος ή κάτι προσπαθούσε να με φροντίσει και να με καθησυχάσει. 
Ήπια και τη τελευταία γουλιά και τότε αποκαλύφτηκε ένα χαρτάκι κολλημένο στον πάτο του ποτηριού. Το ξεκόλλησα και το άνοιξα. «Ψάξε».
Τι να ψάξω; Άρχισα να ανοίγω τα συρτάρια. Υπήρχαν μόνο πετσέτες, σεντόνια και μαξιλαροθήκες. Έσπρωξα τις πολυθρόνες, σήκωσα τα αφράτα μαξιλάρια, πίσω από τα κάδρα, μέσα στα βάζα. Δεν βρήκα κάτι που θα μπορούσε να μου φανεί χρήσιμο. Έκατσα οκλαδόν με τη πλάτη κολλημένη, πάνω σε μία από τις ξύλινες συρταριέρες. 
«Ίσως ψάχνω πολύ», σκέφτηκα. Ίσως αυτό που ψάχνω να μην είναι καν σε αυτό το δωμάτιο. «αχ! Θεέ μου! Σε τι δοκιμασία με βάζεις!!», αναφώνησα και έστρεψα το βλέμμα μου προς το λευκό ταβάνι και τότε το είδα. 
Το φωτιστικό του δωματίου έμοιαζε ξηλωμένο δημιουργώντας μία μικρή εσοχή στο ταβάνι. Το είχα παρατηρήσει και μπαίνοντας, αλλά δεν έδωσα καμία σημασία. Τράβηξα μία από τις πολυθρόνες ακριβώς από κάτω του και ανέβηκα πάνω της. Τέντωσα τα χέρια μου και τα δάχτυλα μου, σηκώνοντας στις μύτες των ποδιών, ώστε να φτάσω το μικρό άνοιγμα. Υπήρχε κάτι εκεί μέσα. Ένα κλειδί! 
Έτρεξα με το κλειδί στο χέρι προς την είσοδο του σπιτιού. Ήμουν γεμάτη ελπίδες. Ένιωθα ότι πετούσα και όχι ότι έτρεχα στις σκάλες. Δοκίμασα να βάλω το κλειδί στη μεγάλη ξύλινη πόρτα. 
Επέστρεψα μουδιασμένη στον δεύτερο όροφο.
 



13 Μαρτίου
 
«Καλύτερα να επιστρέψουμε στο δωμάτιο. Δεν θέλουμε να κρυολογήσεις.»
«Είναι απαραίτητο;» 
«Τι εννοείς;»
«Θέλω να φύγω Ρομπερτ. Θέλω να γυρίσω σπίτι μου».
«Λιζ, το σπίτι που έμενες κάποτε δεν υπάρχει πια. Λυπάμαι.»
«Και..και τώρα που θα μείνω;»
«Έλα πάμε.. Όλα θα πάνε καλά.»
Επέστρεψα και πάλι στο δωμάτιο, ενώ ο Ρόμπερτ μιλούσε με τον αστυνόμο Τζον Παρκ. Τα μάτια μου άρχισαν να κλείνουν, αλλά φοβόμουν να κοιμηθώ. Φοβόμουν μήπως επιστρέψω πίσω σε εκείνο το σπίτι. Τσίμπησα το μπράτσο μου σε μία προσπάθεια να μείνω ξύπνια, αλλά στάθηκε αδύνατο. Κοιμήθηκα. Κοιμήθηκα σχεδόν σαν πεθαμένη. 
Όταν ξύπνησα, ένιωθα πιο ξεκούραστη από ποτέ. Ήταν κιόλας μεσημέρι και ο αστυνόμος φάνηκε σαν να μην είχε κουνηθεί καθόλου από την θέση του. 
«Λιζ;»
«Τι ώρα είναι;» 
«Κοντεύει δύο.»
«Συγγνώμη. Κοιμήθηκα πολύ.»
Σηκώθηκα από το κρεβάτι και προχώρησα προς το μπάνιο του δωματίου. Άρχισα να ρίχνω δροσερό νερό στο πρόσωπο μου και κάθε τόσο κοίταζα το είδωλο στον καθρέφτη για να βεβαιωθώ πως ήμουν εγώ. 
«Όλα καλά;» 
«Ναι.. Απλά είδα άσχημο όνειρο.» 
«Ο Ρομπερτ ζήτησε το εξιτήριο σου. Νομίζεις πως είσαι έτοιμη;»
«Θέλω να φύγω από εδώ. Θέλω να βρω το σπίτι.» 
«Τι εννοείς;» 
«Πρέπει να το βρούμε!»
«Λιζα, ήδη έχω στείλει τους καλύτερους άντρες μου εκεί έξω. Πιστεύω πως πρέπει να ηρεμήσεις για λίγο. Υπάρχει και κάτι ακόμη που θα ήθελα να σου πω.»
«Σας ακούω.»
«Σχετικά με το όνομα της θείας σου που μου ανέφερες.»
«Λοιπον;»
«Δεν μπορούμε να εντοπίσουμε καμία γυναίκα με αυτά τα στοιχεία.»
«Έχει πεθάνει;»
«Πιθανόν. Ίσως να παντρεύτηκε, μετά την εξαφάνιση σου, και να άλλαξε επίθετο. Θα το ψάξουμε κι άλλο όμως.» 
Ο Ρομπερτ, μπήκε στο δωμάτιο κρατώντας μερικές σακούλες στα χέρια του και ένα μεγάλο κουτί. 
«Θα σας αφήσω να τα πείτε. Ρομπερτ.»
«Τζων.» 
Χαιρετήθηκαν με ένα νεύμα και προσφωνώντας ο ένας τον άλλον με τα μικρό του όνομα. Ο χαιρετισμός ήταν παραπάνω από φιλικός, σχεδόν αδελφικός. 
«Τι είναι όλα αυτά;»
«Σου έφερα ρούχα. Ελπίζω να σου κάνουν.» 
«Είναι πολύ όμορφα. Σε ευχαριστώ, αν και είχα αρχίσει να συνηθίζω την λευκή πιτζάμα. Και στο κουτί;»
«Το κουτί έχει δικά σου πράγματα. Τα πήρα από το διαμέρισμα σου.»
«Μα αφού είπες…»
«Πριν βγάλουν τα πράγματα σου από εκεί μέσα κατάφερα να κάνω μία μικρή έρευνα. Ήθελα απλά να μάθω ποια είσαι. Πως σκεφτόσουν. Ήμουν σίγουρος πως δεν είχες πεθάνει, όπως έλεγαν όλοι. Άλλα σίγουρα ήσουν κάπου και ήθελα να σε βρω.» 
Το κουτί είχε πράγματα από το παλιό δωμάτιο μου. Το αρκουδάκι που είχα πάνω στο κρεβάτι μου, δύο αγαπημένοι μου δίσκοι, τα βιβλία που είχα στο κομοδίνο μου, φωτογραφίες των γονιών μου, η πτυχιακή εργασία μου, το ημερολόγιο μου.
«Το διάβασες;» 
«Ναι. Συγγνώμη.»
«Δεν πειράζει, τουλάχιστον πήρες τις φωτογραφίες των γονιών μου.»
«Λιζ, μήπως εκεί που ήσουν…»
«Μη διστάζεις.. πες μου…»
«Μήπως τους είδες;»



11 Μαρτίου
 
Προχώρησα στη τελευταία πόρτα της δεξιάς πτέρυγας. Ακούμπησα το αυτί μου πάνω της και προσπάθησα να αφουγκραστώ κάποιον ήχο. Ακουγόταν ένα συνεχόμενο «τσακ» ενώ νερό άρχισε να βγαίνει κάτω από τη χαραμάδα της πόρτας. 
Άρχισα να συνηθίζω το ανατριχιαστικό σπίτι και τα καταραμένα δωμάτια του, αλλά κάθε φορά η καρδιά μου χτυπούσε σαν τρελή. Κάθε φορά που γυρνούσα ένα πόμολο ή ένα χερούλι. Κάθε φορά που δεν υπήρχε τρόπος για να φύγω από εδώ μέσα. 
Η πόρτα άνοιξε μπροστά μου και εγώ βρέθηκα μέσα σε ένα σκοτεινό δωμάτιο. Παρόλα αυτά το λιγοστό φως που ερχόταν από τον διάδρομο φώτιζε κάποια από τα αντικείμενα του δωματίου. Το νερό έφτανε στον αστράγαλο μου και ήδη είχε μουσκέψει τα πάνινα παπούτσια μου. 
Βρήκα έναν διακόπτη και στο αμέσως επόμενο δευτερόλεπτο η λάμπα της οροφής φώτισε το χώρο με ένα τρεμάμενο φως. Μουσκεμένα χαρτιά υπήρχαν στο πάτωμα και δυο ξύλινες κονσόλες με ξεραμένα κεριά πάνω τους, ανέδυαν μια μυρωδιά μούχλας. Το δωμάτιο συνέχιζε προς τα αριστερά και οδηγούσε σε μία δεύτερη μεταλλική πόρτα. Την πλησίασα και προσπάθησα να την ανοίξω, αλλά δεν υποχωρούσε. Το μικρό παραθυράκι που είχε στο επάνω μέρος της υποχώρησε πιο εύκολα και έτσι μπορούσα να δω πίσω από την πόρτα.
Πίσω από την πόρτα υπήρχε ένα μικρό σοκάκι που έστριβε προς τα αριστερά. Δυο γκρίζες πολυκατοικίες το θωράκιζαν και πεταμένες εφημερίδες και χαρτοκιβώτια είχαν γίνει μία μάζα από το νερό της βροχής που έπεφτε πάνω τους. Άρχισα να φωνάζω για ακόμη μία φορά και τότε είδα έναν άντρα και μια γυναίκα να πισωπερπατούν προς το μέρος μου. Φώναξα για βοήθεια προς το μέρος τους και η γυναίκα απλά κοίταξε προς την πλευρά μου και έπειτα τον άντρα που τη συνόδευε. 
Είναι αδιέξοδο. Τι θα κάνουμε; 
Όχι, δεν είναι! Βγάλτε με από εδώ! 
Το καπέλο της γυναίκας έπεσε προς τα πίσω αφήνοντας τις μακριές κόκκινες μπούκλες της να ελευθερωθούν. «Μαμά»;
Ήταν εκεί. Η μητέρα μου που τόσο αγαπούσα, ήταν τώρα εκεί. Λίγα μέτρα πιο μπροστά από μένα και μας χώριζε μόνο μία μεταλλική πόρτα. Άρχισα να τη χτυπάω με δύναμη και να φωνάζω. Ο άντρας δίπλα της, έβγαλε το παλτό του και τη τύλιξε για να μη κρυώνει. Ο άντρας, ήταν ο πατέρας μου. Δυνατός και προστατευτικός όπως πάντα. 
Εκείνη έτρεμε και η βροχή έπεφτε δυνατά επάνω τους, χωρίς να δείχνει κανένα έλεος. Από τη γωνία ξεπρόβαλε ένας άντρας. Είχε σηκωμένο τον γιακά του μαύρου παλτού του και δεν φαινόταν το πρόσωπο του. Μόνο τα μάτια του. Εκείνα τα μάτια του, που για μια στιγμή μου φάνηκε πως άρχισαν να λαμπυρίζουν και να γίνονται κίτρινα. 
Ο πατέρας μου και η μητέρα μου οπισθοχωρούσαν και έρχονταν όλο και πιο κοντά προς το μέρος μου. Συνέχισα να φωνάζω και να προσπαθώ να βγάλω έστω το ένα χέρι μου μέσα από το στενό παραθυράκι. 
Ο άντρας τους πλησίασε κι άλλο. Δεν μιλούσε κανένας. Και εγώ σώπασα και κρατούσα την ανάσα μου. Δεν πάλευα για να ανοίξω την πόρτα. Ίσως κάποιο γρανάζι στο μυαλό μου να άρχισε να δουλεύει και να ήξερα πως ότι βλέπω, δεν μπορούσα να το αλλάξω. 
Έβγαλε το ξίφος του από την ασημένια θήκη. Κράτησε μερικά δευτερόλεπτα και εγώ ένιωσα να γερνάω μέσα σε αυτά τα δευτερόλεπτα. Δεν είχα άλλη δύναμη να φωνάξω ή να κλάψω. Ήταν η στιγμή που ήξερα πως δεν είχα να κερδίσω τίποτα. Μόνο έχανα. Έχανα ότι αγαπούσα και ότι υπήρχε μέσα σε εκείνο το σοκάκι ήταν η αλήθεια που κανένας δεν είχε δει ποτέ. 
Ο άντρας τράβηξε το παλτό από την πλάτη της μητέρας μου, που κείτονταν νεκρή μέσα στο νερό, και σκούπισε το ξίφος του. Σήκωσε το βλέμμα του και με κάρφωσε με τα ίδια κίτρινα μάτια που είχε, όταν λίγες στιγμές πριν είχε στρίψει μέσα στο στενό δρόμο. Τα δικά μου μάτια θόλωναν τώρα από δάκρυα και έσφιγγα τα δόντια μου δυνατά από μίσος και θυμό. 
«Η σειρά σου Ελίζαμπεθ.»
Μία κραυγή θυμού και απελπισίας μαζί βγήκε από τα χείλη μου. Τα χέρια μου έσφιξαν το πόμολο της πόρτας, αλλά εκείνη δεν υποχωρούσε όσο και αν την τραβούσα. Ο άντρας πλησίασε τη μεταλλική πόρτα, χωρίς να εμφανίζει το υπόλοιπο πρόσωπο του. Μόνο εκείνα τα κίτρινα μάτια του ξεχώριζαν μέσα στις σκιές και η βροχή συνέχιζε να πέφτει αλύπητα. 
Εκείνος έφυγε και οι γονείς μου ήταν ακόμη εκεί. Όσο κι αν φώναζα δεν θα με άκουγαν. Όσο κι αν προσπαθούσα να ανοίξω τη μεταλλική πόρτα, εκείνη δεν υποχωρούσε. Όσες φορές και αν ξαναμπήκα μέσα στο δωμάτιο, η σκηνή ήταν ακριβώς η ίδια. Άρχισα να βρίζω και να καταριέμαι το απαίσιο μέρος που ήμουν κλειδωμένη. Στο τέλος, απλά εξαντλήθηκα. 
 
















Το Σπίτι
  
  
    Παπαδοπούλου, Σάρρα
  
  
    
      
        _
      
      
    
    
      
        1ο μέρος
      
      
    
    
      
        11 Μαρτίου
      
      
    
    
      
        12 Μαρτίου
      
      
    
    
      
        10 Μαρτίου
      
      
    
    
      
        11 Μαρτίου
      
      
    
    
      
        12 Μαρτίου
      
      
    
    
      
        11 Μαρτίου
      
      
    
    
      
        12 Μαρτίου
      
      
    
    
      
        11 Μαρτίου
      
      
    
    
      
        13 Μαρτίου
      
      
    
    
      
        11 Μαρτίου
      
      
    
    
      
        13 Μαρτίου
      
      
    
    
      
        11 Μαρτίου
      
      
    
  





























rl

=

 

f - Zappa MatradomeuAou
Via i

 

