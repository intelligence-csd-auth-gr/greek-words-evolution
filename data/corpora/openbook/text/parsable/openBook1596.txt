




































ΜΕΧΡΙ ΤΗΝ ΛΥΤΡΩΣΗ

Τρίστιχα και πεζά

ΝΙΚΟΣ ΒΑΡΔΑΚΑΣ



Τίτλος: “Μέχρι την λύτρωση”

Συγγραφέας: Νίκος Βαρδάκας

Πίνακας εξωφύλλου: Jackson Pollock

Αυτοέκδοση, e-book

Τόπος & Χρονολογία πρώτης έκδοσης: Θεσσαλονίκη, Ιούλιος 2015

Μέγεθος αρχείου:  1,17 MB

Σελίδες: 29

Μορφή αρχείου: pdf

Γραμματοσειρά: calibri

Aπαγορεύεται η αναδημοσίευση χωρίς την έγγραφη άδεια του δημιουργού.



------ Α' ΤΡΙΣΤΙΧΑ ------

Χαρά

Πολλή η θλίψη, και λίγη

η χαρά του ανθρώπου.

Όταν αιώνια κοιμηθεί.



Γιορτή

Νιώθω πως μου λείπει

η γιορτή. Αυτή που καλεσμένοι

είναι όλοι οι νεκροί.



Ζωή

Μην την συνερίζεσαι.

Δεν ξέρει να αγαπάει.

Εξάλλου δεν έζησε πραγματικά.



Ελπίδα

Κλαίει η αγάπη μου.

Φοβάται λέει το αύριο.

Μα ξέχασες πως σε λένε Ελπίδα;



Έρωτας

Ακούω το τραγούδι του

αηδονιού στο δέντρο.

Έρωτας είναι η φωνή του.



Μυστικό

Η ομίχλη ανυπόφορα κρύβει

ένα μυστικό. Το φως του ήλιου

απ’ τα μάτια μου.



Θάμνοι

Κρυμμένοι πίσω  απ΄ τους

θάμνους είναι δύο λαγοί. Αθώα

 με κοιτάνε ενώ τους σημαδεύω.



Θυμός

Το δίκιο δεν είναι με το

μέρος κανενός. Όταν μάλιστα

ο θυμός είναι η αιτία.



Τιμή

Μου ζήτησε να την συγχωρήσω.

Είναι μεγάλη τιμή  γι’ αυτήν να

την αγαπήσω περισσότερο.



Φύση

Είναι η μητέρα όλων των πλασμάτων.

Όμως  μονάχα εμείς οι άνθρωποι

την πικραίνουμε τόσο.



Αλίμονο

Αλίμονο σε εκείνον που

δεν αγάπησε ποτέ. Είναι ο

θάνατος καθημερινός φίλος του.



 Βράδυ

Ήταν  βράδυ όταν ενώσαμε τις

ψυχές μας. Το φεγγάρι και εγώ

αγαπάμε την όμορφη κόρη.



Αρχή

Η  ζωή μου ξεκινάει πάλι.

Η αρχή είναι σαν το μαχαίρι

που κόβω το παρελθόν.



Νησί

Το νησί εκείνο στέκει μόνο

στην  θάλασσα. Όπως και εγώ

ανάμεσα στους συνανθρώπους μου.



Θέληση

Η θέλησή μου είναι σφαίρα. Η 

πράξη μου θα γίνει πιστόλι να

σκοτώσω τους φόβους μου.



Χέρια

Ευλογημένα τα χέρια που 

ποτίζουν τη  γη. Καρποί  

θα φυτρώσουν με κόπο.



------ Β' ΠΕΖΑ ------

H μνήμη

Λίγο πριν κοιμηθώ, με καταδιώκουν τα βιώματα μου. Η μνήμη μου δεικτικά κουνάει
το δάχτυλο θέλοντας να θυμίσει την διαδρομή της ημέρας μου. Τα χρώματα της
είναι κοκκινόμαυρα, όπως οι πληγές στην ψυχή των ανθρώπων και το αίμα που
κυλάει στα σώματα απ’ την χρήση της βίας. Δεν θέλω να σκέφτομαι πώς κάποιοι
που νιώθουν δυνατοί, ασκούν το δικαίωμα της κυριαρχίας τους. Με προσγειώνει
όμως βίαια η όψη του στυγνού προσώπου τους. Άτεγκτοι, αμίλητοι, μα πάνω απ’
όλα  άδικοι  απέναντι  στους  συνανθρώπους  τους.  Οι  Ερινύες  της  απάθειάς  μου
απέναντι  στις  πράξεις  που  αντικρίζω  είναι  ανελέητες.“Γιατί  δεν  βοήθησες  τον
αδύναμο; Γιατί έγινες η σφαίρα που όπλισε το πιστόλι του διώκτη σου;” Kλείνω τα
μάτια μου και δεν ονειρεύομαι. Μου αξίζει αυτή η τιμωρία.



Καλοκαίρι

Η θερμή αγκαλιά του ήλιου παρασύρει την θέλησή μου για να γευτώ το καλοκαίρι.
Η θάλασσα είναι η ορμή μου για να βιώσω τον έρωτα μου με την Μ. και να δροσίσω
το  κορμί  μου.  Μέχρι  που  αντιλαμβάνομαι  ότι  ο  ενθουσιασμός  μου  μετριάζεται
μεμιάς, όταν αντίκρυ μου διασχίζει το κύμα ένα καράβι. Δεν είναι άλλο από την
αμφιβολία μου ζωγραφισμένη στο φυσικό τοπίο. Κατευθύνεται αργά αργά προς το
λιμάνι. Εκεί που έχουνε προσαράξει οι φόβοι μου. Όπως κι εκείνος αν με χωρίσει η
Μ.



Μυστικά

Το αργόσυρτο ψιθύρισμα της νύχτας, μου πρόδωσε τα μυστικά της. Εκεί, ψηλά στον
ουρανό, μα τόσο χαμηλά στα πιο μακρόπνοα όνειρά μας απλώνεται το πιο όμορφο
φόρεμα της  φύσης.  Αστρόπλεκτο φαντάζει,  με  ουρά το  φως του  φεγγαριού,  να
διαχέεται στις λαξεμένες γωνίες του μυαλού μας. Είναι πλάνη να πιστεύει κανείς ότι
έχει μαύρο φόντο. Γιατί άσπρο είναι το χρώμα που πλάθεται στην αγάπη μας! Όσο
βαθιά κι αν φωλιάζει στην καρδιά. Μα η ομορφιά της νύχτας δεν είναι μόνο ένα
πέπλο. Είναι και η γοργόφτερη ματιά μας παντρεμένη τους μύθους που πλανώνται
στο  άγγιγμά  της.  Επιθυμίες  που  θέλουμε  να  γίνουν  πραγματικότητα,  μα  πώς;
Δύσκολα συνήθως ανασταίνονται, όπως και οι  νεράιδες που παίζουν με τα ξωτικά
στο λιβάδι με τα ουράνια σώματα. Μία ευχή μόνο κάνω. Δώρο στη νύχτα να φέρω
τα δαχτυλίδια του Κρόνου και να με φιλήσει στο μάγουλο τόσο γλυκά, όσο η αχλή
που αφήνουν πίσω τους οι μετεωρίτες.



Νεολέρα

“Nεολέρα!”. Eτσι  χαρακτήριζε τη γενιά μας ο καθηγητής στο σχολείο. Σε εκείνη την
μικρή τάξη του γυμνασίου,  ανέμελοι  νέοι  και  νέες χτίζαμε με  τα  όνειρά μας το
μέλλον. Μέχρι να τα γκρεμίσει με την φωνή του ο κυρ-Παύλος. Το κοντό ανάστημά
του  δεν  συνταίριαζε  με  την  στεντόρεια  κραυγή  του.  Όσο   περνούσε  ο  καιρός
καταλάβαμε ότι ο συνδυασμός των λέξεων “νεολαία” και “χολέρα”, δεν ήταν τίποτα
άλλο απ’ τις αναμνήσεις του. Οι εμπειρίες όπως μας τις εκμυστηρευόταν απ’ το δικό
του περιβάλλον στο σχολείο.  Το ξύλο με την βέργα, που “έτρωγε” συχνά, και οι
αποβολές μέσα απ’ την αίθουσα, επειδή ήταν ζωηρός, του είχαν στοιχίσει αρκετά.
Δεν ήταν κακός άνθρωπος ο φυσικός μας. Πλανημένος  απ΄ τον  χρόνο ήταν. Όπως
κάθε ένας που ξεχνάει ότι η νέα γενιά δεν είναι κατάρα αλλά ευλογία. Είναι ένα
λουλούδι που αν το ποτίσεις με νερό ανθίζει. Αν το αμελήσεις όμως… ξηραίνεται.



Παιδικά χρόνια

Η παλιά  μου  γειτονιά.  Πίνακας  ζωγραφικής  με  αναπαράσταση τα  χρώματα  των
αναμνήσεών μου,  προτού φύγω από εκεί  οριστικά,  στα 15 μου,  με τους γονείς.
Καθώς περπατάω αυτό το μουντό πρωινό του Σαββάτου, ψηλαφίζω κάθε σπιθαμή
γης  που πρωτοπάτησαν  τα  βρεφικά μου πόδια.  Στέκομαι  μπροστά σε  εκείνο  το
πεύκο, που παιδιά παίζαμε κρυφτό. Τι εμπειρία κι εκείνη! Όπως και το ποδόσφαιρο,
ο πετροπόλεμος και το κυνηγητό. Χωριζόμασταν σε παρέες και όχι σε κόμματα. Δεν
ξέραμε  τι  είναι  χρήμα  και  συμφέροντα,  παρά  πλάθαμε  στις  συζητήσεις  μας  τα
όνειρα που θα πραγματοποιούσαμε, όταν θα μεγαλώναμε. Μου λείπουν πολύ. Ο
Γιωργάκης, η  Άννα,  ο Αλέξης, η  Μαρία… Ήρθε η ώρα να φύγω. Περνάει ο χρόνος...
όπως και οι παιδικές αναμνήσεις όλων μας.



Πόλη

Τα  βήματά  μου  διασχίζουν  τη  νυχτιάτικη  μοναξιά  της  πόλης.  Οι  τοίχοι  των
πολυκατοικιών  αντανακλούν  θλιβερά  τα  λόγια  των  ανθρώπων.  Σε  ζευγάρια  ή
παρέες,  μοιράζουν  σε  κομμάτια  τις  εικόνες  της  ζωής  τους.  Σαν  καθρέφτη
αντικρίζουν  την απόγνωση τους στις  συζητήσεις.  Δεν τολμάνε να μιλήσουν για
έρωτα, ελπίδα ή το αύριο. Είναι ανίκητη η δειλία τους μέχρι να ηττηθεί η προσμονή
τους. Η πόλη αυτή είναι στην αγκαλιά του αγνώστου. Οι ήχοι απ΄ τα δάκρυα ή το
σφίξιμο στην καρδιά είναι φως στο μονοπάτι της αναζήτησής μου. Θέλω να ξορκίσω
τα ανθρώπινα σκιάχτρα. Διώχνουν μεμιάς κάθε ελπίδα που πεταρίζει πάνω απ΄ τα
κεφάλια μας.



Κενή οθόνη

Δυναμώνεις τον ήχο απ΄ την τηλεόραση με τον “oρό” που σε συνδέει μ' αυτή: το
τηλεχειριστήριο! Απέναντί σου είναι ένας κόσμος που σε προκαλεί να γίνεις τμήμα
του.  Αν  θέλεις  παράκουσε  τις  σειρήνες  που  σε  προσκαλούνε.  Αναπόφευκτα  θα
γίνεις  παρίας  των  ψευδαισθήσεων  που  μας  κυκλώνουν.  Το  διαβατήριο  για  να
εισχωρήσεις  είναι  τα  προϊόντα  που  αγοράζεις:  Smartphone κινητό  τηλέφωνο,
Laptop ηλεκτρονικό υπολογιστή και φυσικά τηλεόραση με ευρεία οθόνη.  Lifestyle
χάπια καταπίνεις όταν παρακολουθείς τα “πρωινάδικα” και τα “μεσημεριανάδικα”.
Oταν  με  το  ρολόι  σου  κοιτάζεις  την  ώρα,  θυμάσαι  ότι  αντικρίζεις  τα  δελτία
χειραγώγησης των 8. “Οι φτωχοί είναι αδύναμοι.  Aκούστε τους δυνατούς!”  Oταν
όλα αυτά που βιώνουμε περάσουν, θα νοσταλγείς, κούκλα μου, την κενή οθόνη...



Διαδρομή

Κάθε φορά που σε κοιτάζω κατάματα, μου θυμίζεις με τα χείλη σφραγισμένα ότι
σταυρώνω τις ευχές σου. Ότι η ανάσταση που προσδοκά η ψυχή μου είναι επιβάτης
που περιμένει στη στάση το τρένο. Τις “μικρές” συνήθως ώρες της νύχτας,  όταν
μιλάμε,  μπροστά  μας  ο  θόρυβος  διασχίζει  τις  σιδερένιες  ράγες.  Εσύ,  ο  φίλος,
αδελφός και εχθρός μου, ο άλλος μου “Eαυτός” δείχνει πόσο γρήγορα μέσα στην
πάροδο των χρόνων κυλάει η ζωή ενός ανθρώπου. Είναι ένα τρένο, που τα βαγόνια
του  είναι   λίγα,  όσο ακριβώς  η  πνοή  μας  που όταν  πεθάνουμε  σταματάει  και
γεννάει την ψυχή.

Είναι δύσκολο να μετρήσεις πόσοι επιβάτες μπαινοβγαίνουν, γιατί όλοι αυτοί  που
συναντάς από τότε που γεννιέσαι είναι αμέτρητοι, μέχρι να καταλάβεις ότι οι φίλοι
σου είναι μετρημένοι στα δάχτυλα του ενός  χεριού. Όταν το τρένο κάνει στάση σε
ένα σταθμό, γνωρίζεις πολύ καλά ότι δεν είναι τίποτε άλλο από εκείνες τις λίγες
χαρές, αλλά πολύ περισσότερες λύπες, που βιώνεις σε μία περίοδο της  ζωής σου.
Τα  σημάδια  τους,  όμως,  αποτυπώνονται  σπανιότερα  στο  σώμα  σου,  αλλά
συχνότερα στα βάθη του “εγώ σου”, εκεί που συναντάς τον “Εαυτό” σου.  Eίναι οι
στιγμές εκείνες που χάνεις τη γη κάτω απ΄ τα πόδια σου, που στέκεις μετέωρος, σαν
ουράνιο σώμα στο απέραντο του ουρανού.

Φοβάσαι γιατί η ανθρώπινη ασημαντότητα είναι μία μικρή τελεία στη γραμμή της
ζωής.  Θα  ήθελες  πολύ να  είναι  εντελώς  αντίθετα  τα  πράγματα.  Τόσο,  ώστε  να
χαίρεσαι  μόνο  και  να  μην  λυπάσαι  ποτέ.  Η  αλήθεια,  όμως,  είναι  αδυσώπητη.
Προσδοκάς  “Εκείνη”  που  θα  σε  αγαπήσει  και  θα  μοιράζεται  τη  θέση  του
συνεπιβάτη στο βαγόνι. Σε κάθε στάση κοιτάζεις έξω απ΄ το παράθυρο, και πολλές
φορές  νομίζεις  ότι  την  αντικρίζεις.  Όμως  είναι  ματαιοδοξία  να  πιστεύεις  ότι  το
συναίσθημα έχει μάτια. Η αγάπη είναι τυφλή, κι ούτε τα φώτα του τρένου είναι
ικανά να της ανοίξουνε δρόμους. Ο προορισμός κάθε δευτερόλεπτο, κάθε λεπτό και
ώρα, είναι πιο κοντά. Όπως σε όλους τους ανθρώπους υπάρχει η αρχή και το τέλος.

Μα ο οδηγός είναι άτεγκτος και σκληρός, γιατί είναι ο “Χρόνος”. Δεν νιώθει από
συναισθήματα όπως εμείς οι άνθρωποι.  Γιατί  δεν πεθαίνει ποτέ,  παρά γεννιέται
κάθε στιγμή. Η πνοή του είναι η θύελλα που κυβερνάει τον κόσμο και η θάλασσα
που καθρεφτίζονται οι αδυναμίες μας. Οι αρετές μας;  Eίναι βότσαλα στην άμμο,
ώστε τα ίχνη μας να τα ακολουθούν οι επόμενοι. Να γνωρίζουν πώς και αυτοί θα
πράξουν το ίδιο. Όμως, παρά την ανθρώπινη φύση μου, δεν συμβιβάζομαι με την



“Πραγματικότητα”. Τη θυγατέρα του “Χρόνου”, που δεν την ερωτεύεσαι ποτέ γιατί
δεν είναι γυναίκα αλλά αερικό με το οποίο παλεύεις, γνωρίζοντας ότι η μάχη είναι
άνιση. 

Θέλω να ξεσπάσω! Κουράστηκε η θνητή μου φύση. Θέλω να γελάσω και να κλάψω
μαζί.  Να γίνω η φωτιά  σε  ένα διονυσιακό μυστήριο  και  να κάψω το  τρένο.  Να
φεγγοβολώ περισσότερο απ΄ τον κλίβανο που γεμίζει με κάρβουνα, όπως η ελπίδα
που  φουντώνει  σε  κάθε  δυσκολία  της  ζωής  μας.  Μα  είμαι  βλάσφημος  τελικά!
Κανείς δεν είναι πιο δυνατός απ΄ τις αδυναμίες του. Κανείς δεν μπορεί να οδηγήσει
το τρένο της ζωής του. Γιατί   είναι “Eκείνος” και ο “Xρόνος” που αιχμαλωτίζουν
ενίοτε  την  ψυχή  σου.  Μέχρι  τον  τελικό  προορισμό.  Μέχρι  τη  λύτρωση  της
θνητότητάς μας.



Σκοτάδι

Είναι η ζωή μας αδειανή

απ΄ της καρδιάς τα χρώματα.

Η αγάπη είναι ορφανή

δίχως να σμίγουνε τα σώματα.

Το πέπλο της σιωπής απλώνεται

μες στης ψυχής τα βάθη.

Το φως απ΄ την ελπίδα ξεθωριάζει

από της εποχής το άπλετο σκοτάδι.



ΜΕΧΡΙ ΤΗΝ ΛΥΤΡΩΣΗ

ΤΡΙΣΤΙΧΑ ΚΑΙ ΠΕΖΑ

ΝΙΚΟΣ ΒΑΡΔΑΚΑΣ

e-book

2015

Βαθιές είναι οι ρίζες του τόπου αυτού

όπως οι αγώνες του λαού του...


