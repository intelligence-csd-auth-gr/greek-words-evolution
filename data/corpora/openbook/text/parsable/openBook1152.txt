






























για να λερώσει το άσπρο

Εύη Λάσκαρη - Τσάγκα

chimeres.gr editions



διανέμεται με άδεια 
creative commons

by-nc-sa 4.0
© 2017 - Εύη Λάσκαρη-Τσάγκα

ISBN 978-1-365-81597-3

αθήνα
α’ έκδοση 2017







Για τις πλαστελίνες, τις ιστορίες, τα ποιήματα, τα τραγούδια, 
για το πείσμα, το σπιτάκι σου, το χωριό, τα κάδρα, την 
κοπέλα με την άρπα, για το γλυκό σύκο, τον Οδυσσέα 
και τον Άργο, το Θιάκι, το μαντήλι, για την ποδιά, για την 
κληματαριά, τον τραχανά, το χριστόψωμο και την κουλούρα, 
τον αργαλειό, το Πάσχα, το καντηλάκι, το στεφάνι στον 
Άγιο Γεράσιμο, την ασπρισμένη αυλή, για τον κήπο, για τα 
καλοκαίρια, για όλη την αγάπη που μας έδωσες.





Στην γιαγιά Ηρώ





Κανείς δεν είπε τίποτε
μπήκαμε μαζί με τους άλλους

κανείς δεν είπε τίποτε
καλύτερα να διασκεδάσουμε.

ονε ιρο

       11



Ο γλυκερός τίτλος
μιας χειμωνιάτικης ημέρας
θύελλες
στο κέντρο της Αθήνας
ανάμεσα στους πιο μικρούς ανθρώπους
που θωρούν τ’ ανάστημά τους άπιαστο
ανάμεσα σε κούφιους ανθρώπους
που τραγουδήθηκαν 
από κραυγές πεντακάθαρων ανθρώπων
σαλεμένες οι νιφάδες
δεν ξέρουν πού να ακουμπήσουν
στοιβάζονται στα πορτοκάλια 
που είναι αραδιασμένα στο τραπέζι
αγώνας να τα καλύψουν
κι αυτός τρέχει για μελάνι
να λερώσει το άσπρο 
που απλώθηκε με τόσο κόπο
για δυο άγαρμπες σκέψεις
γιατί δεν έχει το κουράγιο
να μην τις κοινωνήσει.

 12



Είναι εξουθενωτικό
ασύλληπτο
πότε ήμουν τελευταία φορά 18;
φτιάχνω παραμύθια

διάβασε με
έχω όλα τα κλειδιά
διάβασε με
έχω όλα τα παράθυρα

χρησιμοποιήσατε το σπέρμα σας 
κύριε Ίνγκλις
πολλές φορές στο παρελθόν
και πρέπει τώρα εγώ
να φυτέψω σε ένα μήλο το ομορφότερο
και μετά να σας το πετάξω στο κεφάλι 
κύριε Ίνγκλις
απολαμβάνω να μιλάω μαζί σας
κι όταν κλείνω τα μάτια μου 
μακάρι να εξαφανιζόσασταν
η αγάπη σας με κουράζει πολύ.

ονε ιρο

       13



Κύριε, μπορείτε να με βοηθήσετε
βάζω το σωστό κλειδί στην σωστή πόρτα
και μπαίνω στο λάθος δωμάτιο

μας είχαν πει
να κοιτάμε ψηλά
αλλά ψηλά δεν είχε τίποτα

κι αποφάσισα χτες το βράδυ
ότι φοβάμαι τους φίλους μου

αποφάσισα χτες το βράδυ
να τους σκοτώσω.

 14



Εκτός απ’ αυτούς
τους πιο παρατηρητικούς
που θα δουν τα λουλούδια να μαραίνονται

θυμήθηκα πως ήταν όταν με άδειασες
και κούμπωσα τη ζακέτα να καλύψω την τρύπα

φταίει κι η μουσική που άκουγα
θα μπορούσε να με παρασύρει σε παράλογες 
αντιδράσεις

αλλά στον διάδρομο έπεσα πάνω στον καθρέφτη
και διόρθωσα τα μαλλιά μου

ένιωσα τόσο ηλίθια.

γ ι α  ν α  λ ε ρ ώ σ ε ι  τ ο  ά σ π ρ ο

       15 15



Ρεαλισμός και νιάτα
τα χρόνια που περάσανε
στοιβάζονται σαν πιάτα

ή αλλιώς

[αύριο το πρωί θα βγει ένας ολόχρυσος ήλιος
κι ένας κίτρινος Χαρίλαος
ο ήλιος θα σου πει καλημέρα
κι ο Χαρίλαος ξέρεις τι θα σου πει;
τι;
άει στο διάολο θα σου πει!]*

*[Αλ. Βουγιουκλάκη, Αχ αυτή η γυναίκα μου.]

 16



Φορούσε ένα λευκό πουκάμισο
μόνο
κι ανέβαινε σκάλες
ασπρισμένες
σε κάποιο νησί
κρατούσε και μια φωτογραφική μηχανή
φώναζε στη φίλη της να την περιμένει
φασόλια αρχίσαν να τρέχουν από τις σκάλες
με κόκκινη σάλτσα
κι εκείνη μπήκε μέσα μήπως και μάθει να 
χορεύει
‘’jack! jack!
stop cooking these magic beans!’’

ονε ιρο

       17



Εκείνη του διάβαζε την εφημερίδα
εκείνος την παρακολουθούσε
μεγάλοι σε ηλικία
καλοντυμένοι
ο κύριος με κουστούμι
εκείνη φορούσε μια κεντημένη ρόμπα
δερμάτινες μπαλαρίνες
μόλις βρήκε κάτι σημαντικό
του έδωσε την εφημερίδα 
να διαβάσει μόνος του

-συνεννόηση-

κι ήταν κι αυτό το σαλονάκι στενό
όλοι λέγαμε συγγνώμη για να περάσουμε
και μαζεύαμε τα πόδια μας
και τα γραφεία ήταν χωμένα 
κάτω από τη σκάλα
κι όλες οι θεραπείες είναι ακριβές
και ο κόσμος είναι πολύς
πολλοί είμαστε άρρωστοι

-λέμε κάθε φορά-

και μετά γυρίζουμε στο σπίτι
και δε λυπόμαστε κανέναν

 18        19



το ζευγάρι ακόμα διαβάζει τις εφημερίδες
έχουν ώρα να τις ανταλλάξουν
πάντως δε φαίνεται να διαβάζουν κάτι 
σημαντικό
περισσότερο ίσως για να μην κοιτάζουν 
τριγύρω
είμαι 28 χρονών
και νιώθω ότι έχω δύο χρόνια περιθώριο
να κάνω την τρελή
ξέρεις ότι υπάρχουν ακόμα άνθρωποι
που ενημερώνονται από τις εφημερίδες;
και του έπιασε το χέρι
και ξεκίνησε να του περιγράφει τί είχε μόλις 
διαβάσει
και τον έσφιγγε για να την προσέξει
και μιλούσε για τον Αντώνη Μπενάκη
που έδωσε όλα του τα απογευματινά 
κουστούμια στους στρατιώτες
κι έμεινε να φοράει ένα συνεχώς το ίδιο
και τόνισε
την πνευματική καλλιέργεια και το ήθος του
και πρέπει να ήταν συγκινημένη
γιατί η φωνή της κόμπιαζε

 18        19

γ ι α  ν α  λ ε ρ ώ σ ε ι  τ ο  ά σ π ρ ο



καθόμαστε ακόμα στο σαλονάκι
αλλά δε μιλάει κανείς
κι ο παππούς δε θέλει να διαβάσει άλλο
την εφημερίδα
και σήμερα το μεσημέρι άκουσα που 
έλεγαν
“αν φύγω θα πεθάνει”

λοιπόν θα το κάνω αυτό το τατουάζ
κάθε φορά που πιάνω πράσινο στυλό
θέλω να σχεδιάσω ένα τριφύλλι
και τί υπέροχο που θα ήταν
να χτύπαγε το τηλέφωνο
και να ‘σουν εσύ!
σ’ αυτό το κόκκινο σαλόνι
που θαύματα συμβαίνουν σήμερα!

 20



Θα βυθιστείς κι εσύ ώσπου το δείγμα να είναι αρκετό
χοροπηδώ ώσπου να τεντώσουν τα νεύρα
μια μέρα όμως έγινε κάτι πολύ παράξενο
η κλωστή πέρασε αμέσως και τις εφτά στρώσεις
με μία μόνο προσπάθεια
δεν είχε ξαναγίνει ποτέ
και τότε σκέφτηκα ‘‘μπορεί και να το κάνω σωστά’’

έχω δει πολλούς πεθαμένους να φοράνε κουστούμια
ξαπλωμένους μέσα σε φέρετρα
όρθιους σε μπαρ να στηρίζονται με τον αγκώνα
ιδρωμένους να στάζουν μέσα στις εκκλησίες
σας κοιτάζω πολλά χρόνια
είστε μια αποθήκη με πράγματα που δε χρειάζεται 
κανείς
κι όταν λέτε μεταξύ σας ‘‘μου αρέσει αυτή’’
εκείνη έρχεται μόνη της 
γιατί βαριέται να κουραστεί
γιατί βαριέται να σας σκεφτεί
γιατί οι πεθαμένοι πάνε με τους πεθαμένους.

 21

ονε ιρο

       21



Τί προσπαθώ να κάνω εδώ;
να βρω τη γραμμή εκκίνησης
τα ερωτήματα που μας απασχολούν
[τι κάνουμε εδώ
ποιοι είμαστε
υπάρχει Θεός;
πεθαίνουμε όταν πεθάνουμε;]
εγώ ξεκίνησα απλά να φτιάχνω έναν κύκλο
κι είχα δύο επιλογές
να ξεκινήσω χαράσσοντας την περιφέρεια 
και να σταματήσω στην αρχή
με ένα πρόχειρο σκίτσο 
με το χέρι
ή να βρω το κέντρο 
και να τον χαράξω με τον διαβήτη
ασήμαντη απόφαση ακούγεται
τον σκιτσάρω με το χέρι
αμέσως με κατάπιε!
μικροσκοπικά κινούμενα βέλη μου δείχνουν προς το 
εσωτερικό του κύκλου 
άλλα βέλη γυρίζουν γύρω γύρω 
κινούνται σαν σκουληκάκια υποδεικνύοντας κάποια 
κατεύθυνση 
ο κύκλος δε μπορεί να ηρεμήσει 
ούτε κι εγώ 
τον έσπασα

 22



τα βελάκια εξαφανίστηκαν
είπα την άλλη φορά θα είμαι πιο προσεκτική 
κι έτσι 
χωρίς να τον σχεδιάσω ξανά 
άρχισα να ψάχνω (κρυφά) το κέντρο του
θα μπορούσε να είναι οποιοδήποτε
εξάλλου δε μιλάμε για το κέντρο του κόσμου 
[ή μήπως γι αυτό ακριβώς το κέντρο μιλάμε;] 
θα μπορούσα να κάνω μια οποιαδήποτε σύμβαση
αρκεί να μην τον ενοχλούσα
το μυαλό μου πήγε στον Βιτρούβιο 
κατάλαβα πως μου έδειχνε τον άνθρωπο 
και την τρύπα στον ομφαλό του
σκέφτηκα ότι το βρήκα το κέντρο
λογικά τώρα μπορώ να χαράξω τον κύκλο 
μπορώ να χαράξω όλους τους κύκλους
αλλά μετά σκέφτηκα τα ψάρια...

γ ι α  ν α  λ ε ρ ώ σ ε ι  τ ο  ά σ π ρ ο

       23 22



Νιώθω μια βρεγμένη πετσέτα πάνω στο στήθος
δεν είναι η ιδέα μου
μικρή μύριζα και κάποιο άρωμα

-και τώρα κάποιες φορές-

φέρνω απότομα τον αέρα μέσα
να το νιώσω ξανά αλλά δε διαρκεί καθόλου 
όπως όλα τα ωραία πράγματα
όπως τότε που ο Γ. μου είπε ότι είμαι εντάξει παιδί 
τότε που του ζήτησα τσιγάρο και τον φίλησα
το έγραψα κι αυτό
κι άκουγα όλη τη νύχτα ράδιο
και την πρώτη μέρα στο πανεπιστήμιο
έγραψα για ένα καφέ δερμάτινο μπουφάν 
που προστάτευε έναν ήρωα
σήμερα όμως έχουμε γιορτή
και δεν ξέρω τι γλυκό να φτιάξω
ούτε τι να ευχηθώ στη μάνα μου.

 24        24



 Έπεφταν βόμβες από τον ουρανό

 κι οι γέφυρες όλες πως ψηλώνουνε 
 για να μην προλάβω

 αν ήταν κάποιος αγχωμένος εφιάλτης
 θα τέλειωνε
 πριν την καταστροφή του κόσμου

 μα ο κόσμος καταστράφηκε

 κι εγώ αδέξια και ξένη
 μ’ αλλιώτικο δέρμα κι όνομα

 πώς να μην είμαι η Εύα;

 25        25

γ ι α  ν α  λ ε ρ ώ σ ε ι  τ ο  ά σ π ρ ο



Λυπάμαι
δε μπορώ να σας εξυπηρετήσω
δε μπορώ να σας φοβηθώ
δε μπορείτε να με πείσετε
πως θα μου κάνετε κακό

αλήθεια λυπάμαι πολύ
ποτέ μου δεν είχα στόχο
να σας ειρωνευτώ
όμως δεν ήθελα ποτέ
να γίνω ο Οδυσσέας
και κάποτε να παινευτώ
τάχα για το ταξίδι

εγώ κάνω τις καταγραφές μου
ήρεμα, μεθοδικά
έχω σκέψεις να τυπώσω
και σε ακριβά χαρτιά

να φιλήσω τη γιαγιά μου
να της φτιάξω τα μαλλιά
και να κλάψω πάλι λίγο
στις 6:30 με 7:00.

 26        26



Αυτά τα άσχημα παπούτσια
που φόρεσες σ’ εκείνο το πάρτυ
και ντρεπόσουν και δεν χόρευες
και κρυβόσουν στο τραπέζι
πίσω από τα φαγητά
κι αυτά τα παπούτσια που σε ξεπέρασαν πριν δεκαετίες
και σ’ έφεραν εδώ πάλι 
στον ίδιο καναπέ πάλι να κρύβεσαι
μετά από τόσες πόλεις
και να μη βρίσκεις τις λέξεις
εσύ που είχες τόσες
για να πεις όπως τότε ένα γεια
δε θα τα ξαναφορέσω
κάθε φορά με εκθέτουν
κι είναι σαν να τα φοράει κάποια άλλη παλιότερη
που την είχαν απορρίψει και ζητάει άλλη μια ευκαιρία
αλλά ποτέ κανείς δεν θα ήθελε να είναι στη θέση της
η ίδια δεν κατάλαβε ποτέ 
γιατί κοιτούσαν τα παπούτσια της
κι ας ήταν αυτά που την έφεραν σε αυτή τη θέση
μα δεν είναι άσχημα!
η ίδια δεν κατάλαβε γιατί κοιτούσαν τα παπούτσια της
κι ας ήταν αυτά που την έκαναν να τρέξει.

 27

ονε ιρο

       27



Ου μπλεχτείς στα δίχτυα του!
Ου κατρακυλήσουμε στη λήθη!
Ου!
Ου!
Ου!
σ ‘άρεσε;
ου ου ου ου!!
στο κάτω ράφι της κουζίνας
κρύβω τη μανία μου με τα γυάλινα βαζάκια
τί θα τα κάνεις όλα αυτά;
θα μαζέψω τα σύννεφα!
δε μπορείς να το κάνεις αυτό!
κι άμα σου λένε ξύπνα, να ξυπνάς!
θα μαζέψω όλους τους αεροψεκασμούς
αυτούς που πήγανε χαμένοι
γιατί πιστεύουν ότι μας ψεκάζουν;
αυτοί θα πίστευαν οτιδήποτε!
κι εσύ;
βέβαια κι εγώ!
χτες το βαγόνι στο μετρό ήταν μαγικό
σαν το βαγόνι στην ταινία που πάει τα παιδιά 
στο Βόρειο πόλο
και πού πήγαινε τελικά;
δεν ξέρω
κατέβηκα στο Σύνταγμα.

 28



τα άρθρα που μου πετάγονται στα μούτρα…

Ή θα είναι τίποτα πολιτικά 
ή τίποτα άρθρα 
που σε κάνουν να νιώθεις 
καημενούλης 
κι ότι εκλιπαρείς για λίγη αγάπη
ή θα είναι τίποτα κυνικοί τύποι 
(που όντως έχουν πλάκα αλλά φίλε κρίμα, 
πόσο δυστυχισμένος είσαι)
θα είναι άρθρα εχθρικά προς τους άντρες 
μιλώντας για τον σεξισμό
θα είναι άρθρα εχθρικά προς τις γυναίκες 
μιλώντας για το σεξ χωρίς ισμό
θα είναι γενικά άρθρα χειραγώγησης 
συνταγές μαγειρικής
ζώδια 
– καλύτερα τα τραγούδια και τα ποιήματα –

και δεν πιστεύω ότι σώζεται 
η κατάσταση με την παιδεία.

 29        29

γ ι α  ν α  λ ε ρ ώ σ ε ι  τ ο  ά σ π ρ ο



Έχουμε το δίκιο
το τραβάει ο ένας από εδώ
ο άλλος από εκεί
το δίκιο πάει από εδώ
πάει κι από εκεί
έχουμε όλοι δίκιο
το φοράμε σαν φουλάρι στο λαιμό
κι άμα το τραβάμε και πολύ
μας πνίγει
δε θέλω να έχω δίκιο
πάρτε το
πνιγείτε μοναχοί σας.

 30        30



Είμαι το λουλούδι που μεγαλώνει
στο μπαλκόνι μου
χωρίς χώμα με τη σκόνη
με τη βροχή και με τη λάσπη
είμαι το λουλούδι που μεγαλώνει 
στο μπαλκόνι μου
χωρίς φροντίδα
που σήμερα φαίνεται άρρωστο
είμαι το λουλούδι που σήμερα 
φαίνεται άρρωστο
και έτσι όπως είμαι ξεχασμένο
θα ανθίσω και δε θα με καταλάβετε.

 31

ονε ιρο

       31



Μύριζες διαφορετικά 
το βράδυ που με γύρισες στο σπίτι το δικό σου 
αφού κρέμασες στο φύλλο της ντουλάπας 
το πέτσινο μπουφάν 
εκείνο το βράδυ πώς έσκυψες πλάι μου 
και ρώτησες αν είμαι καλά! 
είδα για πρώτη μου φορά τ’ αληθινά φτερά σου! 
βγήκαμε στο παράθυρο με γνώρισες στα σπίτια 
στο φεγγάρι 
με σύστησες στους γείτονες και την κρυφή ζωή σου 
εκείνο το βράδυ πώς έσκυψες πλάι μου 
και ρώτησες αν είμαι καλά! 
Τα δάχτυλά μας μπλέξαμε στα κάγκελα 
μ’ έδεσες για λίγο 
όσο κρατάει ένα φιλί στο άπειρο 
ένα φιλί 
το άπειρο 
-είσαι καλά; 
-καλά είμαι! 
κι έγινε αλήθεια το φιλί 
-είσαι καλά;
[ήσουν εκεί;]
και τρύπησε τη γλώσσα μια κλωστή 
που μ’ έδεσε εκεί

τα δάχτυλά μου κύλησαν στις πλάτες σου ποτάμια 
και γλίστρησαν και ξέφυγες!
μικρό μου δαχτυλάκι 
την ώρα που ξεκόλλησες 
έφυγε η ψυχή μου 

 32        33



κι ένιωσα να ‘μαι στο κενό 
σε μια στιγμή να πέφτω 
κι έπεφτα 
κι έπεφτα 
τραβούσα την κλωστή σου τη 
χρυσή 
έπεφτα μόνη στο κενό 
τραβούσα την κλωστή σου 
κι άρχισα να τυλίγομαι 
άρχισα να φοβάμαι 
και βρέθηκα να κρέμομαι σφιχτά 
σ’ ένα κουκούλι 
που όλο όλο μίκραινε 
έτοιμο πια να σπάσει!
και τα δικά μου τα φτερά 
έτοιμα να πετάξουν!

πέρασαν χρόνια απ’ το φιλί 
ήθελα να σ’ ακούσω 
κι έτσι σου τηλεφώνησα 
και ρώτησα τί κάνεις 
μου είπες πως είσαι καλά! 
και ρώτησες ποια είμαι!

ο ποιητής με ξέχασε 
τίποτα δε θυμόταν 
αλλά του είπα είμαι καλά! 
μήπως αναρωτιόταν!

 32        33

γ ι α  ν α  λ ε ρ ώ σ ε ι  τ ο  ά σ π ρ ο



Σήμερα είσαι εδώ! θα περάσουμε ωραία σήμερα!
πες μου, πού θες να πάμε;
σε περίμενα πολύ καιρό
πες μου, θες να βγούμε έξω;
σήμερα λέει έχει μια γιορτή
και θα χορεύουν και θα τραγουδάνε
πες μου, θέλεις να πάμε;
σε λίγο θα αρχίσει να κάνει κρύο
δεν είναι να γυρίζεις χωρίς ζακέτα
πες μου, θες να μείνουμε σπίτι;
μπορούμε να πάμε βόλτα με το αυτοκίνητο
να κατέβουμε στην παραλία ακούγοντας μουσική
πες μου, θέλεις;
δεν έχω φάει τίποτα από το πρωί
είχα αγωνία που θα σε έβλεπα 
πεινάς; πες μου, θέλεις να φτιάξω κάτι;
ήμουν μόνη μου σ αυτό το σπίτι πολύ καιρό
πες μου, σ αρέσει το χρώμα των τοίχων;
έχω κρεμάσει και τις φωτογραφίες από το νησί
να εδώ είμαι εγώ, κι εδώ εσύ
βλέπεις; πες μου αν μας βλέπεις!
αυτό είναι το μπαλκόνι
πολύς ο θόρυβος ε; είναι λεωφόρος!
θα μπορούσες λες να κοιμηθείς με τόσο θόρυβο;
εμένα με ξυπνούν διαρκώς τα αυτοκίνητα
αλλά το έχω συνηθίσει δεν κοιμάμαι και πολύ!
φαίνεσαι κουρασμένος
πες μου, μήπως θέλεις να ξαπλώσεις;
και πάμε άλλη φορά βόλτα

 34



πες μου, δε θέλω να σε βλέπω κουρασμένο
πρέπει να κοιμάσαι
εγώ δεν κοιμάμαι και ξέρω
είδες το λουλούδι που μεγαλώνει στο μπαλκόνι;
ούτε γλάστρα ούτε χώμα!
το παρακολουθώ πολύ καιρό
έχει δυναμώσει, θέλω να δω πόσο θα φτάσει
πες μου, ξέρεις τι λουλούδι είναι;
σκέφτομαι να κρεμάσω έναν πίνακα, εδώ να βάλω 
ράφια
πες μου τη γνώμη σου, πες μου τι νομίζεις
έλα να καθίσεις στον καναπέ
βλέπεις! δεν έχω κρεβάτι!
αυτή η πόρτα δεν κλείνει καλά
θέλω να τη φτιάξω να κλειδώνει
κάθε φορά που μπαίνει αεράκι ανοίγει
και βάζω το τραπεζάκι από πίσω
αλλά συνέχεια κοπανάει και μ’ εκνευρίζει!
πες μου, δεν σ’ εκνευρίζει;
ας την αφήσουμε ανοιχτή
πες μου, πόση ώρα έχουμε;
όχι πολύ ε; δεν προλαβαίνουμε να πούμε και πολλά
αλλά δεν μου μιλάς, γιατί δεν μου μιλάς;
πες μου! πες μου!
Θα πρέπει να φύγεις κάποια στιγμή
και δε θα έχεις πει τίποτα
θα είναι σαν τις άλλες μέρες που περίμενα
μα σήμερα ήρθες! πες μου!

 34

ονε ιρο

       35



Το δύσκολο είναι μέσα σε αυτό το λαβύρινθο
αυτό το κουβάρι
με τους ανθρώπους που αλλάζουν χρώματα
και άρωμα
και μάτια
και μύτες

φορέσαμε προφυλακτικό
στη γλώσσα
στα μυαλά μας

κι ούτε κορμιά ενώσαμε
ούτε ζωές δε ζούμε.

 36        36



Είναι τόσα πολλά αυτά που πρέπει να γίνουν
κι όλοι εκείνοι που πρέπει να προλάβεις να τους πεις πως
 
δε θα δεχτείς ποτέ τη βία
και κανείς δε θα μπορέσει να την αφαιρέσει από τη ζωή σου
μα μόλις το έκαναν
εκατομμύρια χρόνια πριν σου κόψουν τον ομφάλιο λώρο
τότε που σε έδενε ένα καλώδιο
με μια κούνια που γύρισε ανάποδα
και βρέθηκες ανάμεσα στους δορυφόρους
και δεν ξεχωρίζει το σπίτι σου
εκατομμύρια βρέφη πλανητών πιο πέρα
ένα γιγάντιο στόμα βγάζει κραυγές
και σωπαίνει
και καταπίνει ολόκληρους γαλαξίες
και δεν έχεις να του πεις τίποτα
ο πόνος θα τελειώσει σε λίγα χρόνια
σκέφτομαι
οι γυναίκες εκεί μιλάνε με τη μήτρα τους

θα πρέπει να τρέξεις πολύ μακριά
να φτάσεις στην άλλη άκρη
ίσως τότε μπορέσουμε
τρυπώντας αυτή τη γη
να την περάσουμε σαν χάντρα
στο λαιμό του διαστήματος
κι ίσως να είναι αυτή η λύση του προβλήματος
καπνός θα βγαίνει μόνο απ’ τα ηφαίστεια
φτύστε τα τσιγάρα από τα στόματα.

 37        37

γ ι α  ν α  λ ε ρ ώ σ ε ι  τ ο  ά σ π ρ ο



Ξύπνησα από το θόρυβο των αυτοκίνητων
από τις τρεις έσπαγαν το δρόμο τα μηχανήματα
ανοίγω τη βρύση δεν υπάρχει νερό
πλένομαι με το νερό του ψυγείου
ντύνομαι χωρίς να χτενιστώ
με το σκύλο κατεβαίνουμε το ασανσέρ
περπατάμε ως την πλατεία
μαζεύω τα διαμάντια που αφήνει κάθε μέρα 
σε πλαστική σακούλα
περπατάω
μια κυρία θέλει να μου κάνει μια ερώτηση
δε μου αρέσει το κραγιόν της
με ρωτάει αν έχω μαζί μου σακουλάκια πλαστικά
νόμιζα πως θέλει να της δανείσω
ήθελε να μου κάνει παρατήρηση
να μην κυκλοφορώ με το σκυλί χωρίς πλαστικές 
σακούλες
ή χωρίς προφυλακτικά δεν κατάλαβα
την άφησα να μιλάει κι έτρεξα μαζί με το σκύλο
στην Κηφισίας
τα αυτοκίνητα δε με αφήνουν να ησυχάσω
έχω παραιτηθεί από αυτό
τα ακούω που τσακώνονται με το δρόμο
ακούω το τηλέφωνο

 38



γκουγκλάρω τον αριθμό και βλέπω ότι είναι τράπεζα
δεν το σηκώνω
το δωμάτιο έχει καπνό
σκουπίζω τη μύτη μου και βγάζει το χρώμα σου
όμως είμαι νηφάλια
δεν πίνω τίποτα και ειδικά το νερό
το φαγητό δεν κατεβαίνει από το στόμα
διαβάζω τη σκέψη σου πριν από χρόνια
αργώ μέχρι να φτάσω στο σήμερα
μου είπες ασ’ το
και κάπως έτσι εγώ ό,τι είχα στα χέρια μου το 
άφησα
διαβάζω τι λένε οι ποιητές
αυτοί οι θυμωμένοι με τους άλλους
που δεν τους αρέσει αυτό που έγραψαν
αυτοαναιρούνται με ταχύτητα
οι φίλοι τους μισούν και δεν το νιώθουν
υπάρχουμε μόνο όταν μας δουν
κι εγώ το προσπάθησα
άναψα στη νύχτα το κινητό
αλλά το έκλεισα αμέσως
θέλω να κοιμηθώ αλλά δε γίνεται.

 38

ονε ιρο

       39



Γυμνές πλάτες
όμορφες πλάτες
με κορδόνια
με φερμουάρ
φορέματα στο μπουντουάρ
πλάτες όρθιες
σωστά στημένες
μπαλαρίνες

πλάτες σκυφτές
πλάτες βαριές
που σήκωσαν αρρώστιες
πλάτες χαραγμένες
πλάτες χτυπημένες
πλάτες κεντημένες

πλάτες κουρασμένες
πλάτες κουρασμένων γυναικών
που σήκωσαν το βάρος όλων των μωρών
πλάτες που κολύμπησαν σε κρύο νερό
πλάτες που γύρισαν απότομα
πλάτες που κλείνουν πόρτες
πλάτες που κάνουν πλάτες
πλάτες που ξάπλωσαν σε μάρμαρα

πλάτες γυναικών
όμορφες κουρασμένες πλάτες γυναικών
που δε σας νοιάζει πια ποιος σας κοιτάζει
σας κοιτάζω εγώ.

 40        40



Την τελευταία γουλιά από το μπουκαλάκι την ήπια μόλις
και το τσιγάρο μου κρέμεται σβηστό από το στόμα
πρέπει με κάτι κι αυτό να απασχολείται
όσο η πραγματικότητα μου αρνείται
μια παρέα γι’ αυτές εδώ τις νύχτες
το θυμάμαι πως ακούμπησα σε τοίχο
και φίλησα τα χέρια μου τόσο κουρασμένη
τόσο από τους ήχους πλανεμένη
εξαρτημένη
από τις μάγισσες που παίζουν μεθυσμένες
και τραγουδάνε
τους σκοπούς από άλλες χώρες
με λόγια που νόημα δε βγάζουν
και με τα δάχτυλα τους στην άμμο να χαράζουν
καρδιές κι ονόματα και φύλλα και αγέρες
τη μοναξιά μου να φοβίζουν μαζεμένες
να ‘ναι όλες του πολλές κι ευτυχισμένες
πυροβολούν τα φώτα όταν τα βλέπουν
και μετά κρύβονται πίσω από τους βράχους
κι όταν με δουν
χαμογελούν και λένε έλα
έλα μαζί μας να περάσουμε τα πλοία
έλα μαζί μας να τρομάξουμε τους ναύτες
έλα μαζί μας
να σε έχουμε παρέα
κι εγώ τις βλέπω
και τις χαζεύω απ’ την ακτή μου
τις χαιρετάω από μακριά
και λέω θα ‘ρθω
και κείνες ξέρουν πόσο θέλω να γυρίσεις
και χαιρετούν και χάνονται στο κύμα.

 41        41

γ ι α  ν α  λ ε ρ ώ σ ε ι  τ ο  ά σ π ρ ο



Μου είπε κάποιος
ότι δε με αντέχει να με ακούει να γελάω
κι εγώ
τον πυροβόλησα στο δεξί μάτι
κι όπως σπάει το γυαλί
έτρεξε καταρράκτης
όχι αίμα! νερό!
 
γίναμε τώρα πέντε είπε η φίλη μου
κι εννοούσε ότι γέννησε η σκύλα της
 
έτρεχα να βρω πού έχουμε μάθημα
και πέρναγε η βροχή από παντού
κι όλοι φορούσαν μαύρα
ήταν αρχιτέκτονες.

 42        42



Δεν είναι η κάθε μέρα αφόρητη
οι αφόρητες μέρες όμως διαρκούν μήνες
είπε αυτός ο άνθρωπος για τη σχετικότητα
είπε κι αυτός ο άνθρωπος πολλά
κι ο φίλος του έβαζε τα χρώματα σε στρώματα
όσο ήταν νέος
μεγαλώνοντας όμως ζωγράφιζε κι αυτός λουλούδια
όπως κάνουν όλοι οι μεγάλοι άνθρωποι
λες και είναι αυτά τα λουλούδια που λείπουν από τον 
κήπο τους 

μιλάω μόνη μου έτσι κι έξω
κι ούτε ένας να μου κάνει στην πλάτη πατ πατ
και στο κάτω κάτω
κάθε φορά που κάθομαι σε καρέκλα μαζεύω τα πόδια 
μου ώστε να πιάνω όσο γίνεται το λιγότερο δυνατό 
χώρο
δε θέλω όμως το λιγότερο δυνατό χώρο
θέλω αυτόν που μου αναλογεί.

 43

ονε ιρο

       43



Στην προσπάθεια απόδειξης της εναλλακτικής της 
ταυτότητας και προς μεγάλη της έκπληξη 
όταν κατάλαβε ότι τελικά δεν ήταν καθόλου 
εναλλακτική, ακολούθησε την εναλλακτική μέθοδο 
από εκείνη που η ίδια είχε προτείνει στον εαυτό της 
όταν θα ερχόταν η στιγμή που δε θα είχε πλεον 
εναλλακτικές

δεν πειράζει.

 44



Μου φαίνεται πως 
αντί να κλειδώσουμε τους ποιητές στις ντουλάπες 
και να αρχίσουμε το τρέξιμο 
για να σωθούμε 
καθόμαστε υπνωτισμένοι και ακούμε τις σκέψεις τους.

 45        45

γ ι α  ν α  λ ε ρ ώ σ ε ι  τ ο  ά σ π ρ ο












