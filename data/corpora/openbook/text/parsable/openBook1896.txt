




































1

Το Ασημένιο Ρόδο

Νιόβη Λύρη

Published by Niovi Lyri at Smashwords 

Copyright 2016 Niovi Lyri (greek: Νιόβη Λύρη)

Smashwords Edition, License Notes:

Thank you for downloading this book. You are welcome to share it with 

your friends. This book may be reproduced, copied and distributed for 

non-commercial purposes, provided the book remains in its complete 

original form. If you enjoyed this book, please return to Smashwords.com 

to discover other works by this author. Thank you for your support.

Σας ευχαριστούμε που κατεβάσατε αυτό το ηλεκτρονικό βιβλίο. 

Μπορείτε να το μοιραστείτε με τους φίλους σας. Αυτό το βιβλίο μπορεί 

να αναπαραχθεί, αντιγραφεί και διανεμηθεί για μη εμπορικούς σκοπούς, 

υπό τον όρο ότι θα παραμείνει στην πλήρη αρχική του μορφή. Αν σας 

αρέσει αυτό το βιβλίο, επισκεφθείτε πάλι το Smashwords  .  com   και 

ανακαλύψτε άλλα έργα της συγγραφέως. Σας ευχαριστούμε για την 

υποστήριξή σας.

https://www.smashwords.com/
https://www.smashwords.com/


2

Καλοκαίρι ’18



3

1

Η Αλίκη ανέβηκε τρέχοντας τη σκάλα με το κινητό στο χέρι, μπήκε στο 

δωμάτιό της και πέταξε την τσάντα πλάτης στο πουφ από μαύρη δερματίνη, κάτω από 

την παιδική της φωτογραφία σε μεγέθυνση. Μετά πληκτρολόγησε ένα μήνυμα «είμαι 

σπίτι, θα αργήσω», δίστασε λίγο πριν πατήσει Αποστολή (να εξηγούσε άραγε κάτι 

περισσότερο; Ότι ήρθε για να πάρει από την αποθήκη την κούκλα, γιατί είδε σήμερα 

ότι το μαγαζί που επιδιόρθωνε αυτές τις κούκλες θα έκλεινε; ) κι ύστερα πάτησε: η 

Ροντ, το πανέξυπνο λιγομίλητο πλάσμα με τα καταπράσινα μάτια που ήρθε φέτος στο 

σχολείο, δεν χρειαζόταν φλυαρίες.  

Έβγαλε από την τσάντα την κούκλα, που μόλις είχε βρει στην αποθήκη, και την 

ακούμπησε πάνω στο γραφείο από λευκή μελαμίνη, ανάμεσα στο βιβλίο Ιστορίας Γ΄ 

Λυκείου και στο κλειστό λάπτοπ. Την κοίταξε με ανάμικτα συναισθήματα, χαρά και 

απογοήτευση: δεν είχε προλάβει να ψάξει για το χέρι που έλειπε κι έπρεπε να το 

κάνει στην πρώτη ευκαιρία, όχι μόνο γιατί θα έκλεινε εκείνο το μαγαζί, αλλά και για 

να μην ξοδέψει στο μεταξύ τα χρήματα. «Μην ανησυχείς, Ζουζού μου, θα το βρούμε 

το χεράκι σου», είπε αγγίζοντας το ακρωτηριασμένο πάνινο σώμα, ενώ τα γαλάζια 

μάτια την ατένιζαν από το πορσελάνινο πρόσωπο. Άνοιξε έπειτα μηχανικά το βιβλίο, 

δεν είχε διαβάσει τίποτα. Τα Αίτια του Α΄ Παγκοσμίου Πολέμου… Μετά το ντους, 

αποφάσισε. 

Έβγαλε με κοφτές κινήσεις τα ρούχα της (σνίκερς, σοσόνια, φόρμα, τισέρτ, 

σουτιέν, σλιπ) και πριν πάει στο μπάνιο (βρισκόταν στον επάνω όροφο της μεζονέτας 

της ενσωματωμένης στα δυο ρετιρέ της πολυκατοικίας, ο όροφος είχε δικό του 

μπάνιο) στάθηκε να κοιταχτεί στον ολόσωμο καθρέφτη της πόρτας: το σώμα της ήταν 

πάντα λυγερό με γυμνασμένους μυς και το στήθος της, μέτριο και λίγο μυτερό, δεν 

μεγάλωνε πια αλλά είχε αυτή την κάπως σκούρα άλω γύρω από τις ρώγες που δεν της 

πολυάρεσε. Θα άρεσε στον Λέο άραγε αν το έβλεπε; Θα ήθελε να το αγγίξει, να το 

χαϊδέψει; Εξέτασε μετά τα μαύρα μαλλιά της που έφταναν ως τη μέση της, πόσο 

μήκος να έχουν; Η ίδια ξυπόλυτη ξεπερνούσε το ένα κι εβδομήντα πέντε. Έλεγξε τις 

πορφυρές ανταύγειες στα πλάγια, έπειτα επιθεώρησε ένα καινούργιο πίρσινγκ στο 

φρύδι, λες να θέλει λίγο οινόπνευμα; 



4

Ήταν βυθισμένη σ’ αυτή την απαλή ευφορία, αυτό το μίγμα ασαφούς ευτυχίας 

και ανησυχίας που τη συντρόφευε τον τελευταίο χρόνο, κι επίσης στον απόηχο της 

ευχάριστης έντασης που ένιωθε λίγες ώρες πριν πάνω στο Crypton, το παπί της, 

καθώς εμβόλιζε με ελιγμούς την πρωινή κίνηση, όταν απρόσμενα άκουσε από κάτω 

τη φωνή της μητέρας της. Στο διαμέρισμα - μεζονέτα δίπλα στο Αρχοντικό, το 

ρεστωράν του μπαμπά της, η φωνή της μητέρας της δεν ακουγόταν πια συχνά: είχε 

φύγει, ήταν σε διάσταση με τον μπαμπά, και δεν ερχόταν παρά μόνο για να κανονίσει 

μαζί του, συνήθως με καβγάδες, κάτι. Κι οι δυο τους απέφευγαν αυτούς τους 

καβγάδες μπροστά της, τώρα όμως νόμιζαν προφανώς ότι ήταν μόνοι κι έτσι 

μιλούσαν δυνατά. Ένας παράξενος τόνος στη φωνή έκανε την Αλίκη να μισανοίξει 

αθόρυβα την πόρτα, να σταθεί κρατώντας την ανάσα της και να στήσει αυτί:

«Και πού θα πάει η Αλίκη;» ρωτούσε γεμάτη θυμό, κάπως προσποιητό, η μαμά.

«Θα έρθει μαζί μου, φυσικά», απάντησε ο πατέρας, με αυτοπεποίθηση και 

κύρος. (Επίσης κάπως προσποιητό). Ήταν το κύρος του ιδιοκτήτη του πιο διάσημου 

ρεστωράν της Φωκίωνος Νέγρη, που όμως το είχε πια μόνο από κεκτημένη ταχύτητα: 

το ρεστωράν είχε χρεοκοπήσει. Οι απλήρωτοι φόροι, τα απλήρωτα δάνεια και οι 

απλήρωτοι μισθοί απειλούσαν σοβαρά, όπως η Αλίκη είχε πρόσφατα καταλάβει, τον 

πατέρα της ακόμα και με φυλακή. 

«Είσαι με τα καλά σου; Και τι θα κάνει το παιδί στο χωριό;», ακούστηκε η 

μητέρα με έναν τόνο υπερβολικής διαμαρτυρίας - η Αλίκη δεν μπόρεσε, μέσα στον 

πανικό που ήδη της είχε γεννήσει η λέξη χωριό, να μην απορήσει για το ξαφνικό 

θερμό ενδιαφέρον της μητέρας της για την τύχη της. 

Η απάντηση ήρθε με τον ίδιο αέρα προσποιητής βεβαιότητας:

«Εκεί υπάρχουν δουλειές... κτήμα.. σπίτι... χρησιμοποιήσω... συγγενείς».

Η Αλίκη δεν μπορούσε πια να ξεχωρίσει. Κοίταζε τώρα στον καθρέφτη τις 

πορφυρές ανταύγειες στα μαλλιά της μουδιασμένη από την απότομη ταραχή, τις 

κοίταζε σαν να ήταν οι πραγματικές φλόγες που ήδη σπίθιζαν στην ψυχή της, 

γεννημένες από ένα κράμα τρόμου, ετοιμοπόλεμης ορμής και αποφασιστικότητας: 

ώστε ο πατέρας της ήθελε να τη χρησιμοποιήσει; Ώστε θα την έπαιρνε μαζί του στο 

χωριό; Στο χωριό;

Απόγνωση, φρίκη και οργή την κυρίευσαν στη σκέψη του χωριού. Ήταν ο 

τόπος καταγωγής του πατέρα της, η γενέτειρα του παππού που κάποτε πούλησε 

μερικά κτήματα και αγόρασε αυτή την επιχείρηση στην πόλη, το ρεστωράν 

Αρχοντικό, την εποχή που η Φωκίωνος Νέγρη ήταν μια λαμπερή συνοικία με κομψές 



5

πολυκατοικίες, κομψές κυρίες και νεολαία που λάνσαρε στην Αθήνα τα πρώτα μίνι, 

τα νάιτ κλαμπ και τα ροκ συγκροτήματα. Η Αλίκη γνώριζε την Αθήνα εκείνη κυρίως 

ως ένα ασπρόμαυρο σύμπαν με δανέζικα σαλόνια, κάμπριο αυτοκίνητα και χορούς 

υπό την επωδό γιεγιέ γιεγιέ, καθώς τη γνώριζε λιγότερο από τις αφηγήσεις της 

οικογένειας και περισσότερο από τα ελληνικά φιλμ του ’60 που πρόβαλλε η 

τηλεόραση τα μεσημέρια του καλοκαιριού. Πάντως τη γνώριζε, ενώ αντίθετα δεν 

θυμόταν παρά πολύ αμυδρά το χωριό, στο οποίο είχε βρεθεί μόνο δυο τρεις φορές, τη 

μία από αυτές νύχτα, και για ελάχιστες ώρες. Δεν είχε κάνει ποτέ διακοπές εκεί, τις 

έκανε πάντα στο αυθαίρετο εξοχικό που είχε χτίσει ο πατέρας της, με τα δάνεια για το 

Αρχοντικό, σε ένα προάστιο της Αττικής. Δεν είχε ιδέα ποιοι συγγενείς ζούσαν σ’ 

εκείνο το άγνωστο μέρος, τι ακριβώς δουλειές υπήρχαν εκεί για την ίδια ή για 

οποιονδήποτε άλλον, και πώς μπορεί να ήταν η ζωή στο «κτήμα». Η μόνη σίγουρη 

(και απελπιστική, άγρια, τρομακτική) ιδέα που είχε ήταν ότι αν μετακόμιζε σ’ εκείνο 

τον κακοφωτισμένο οικισμό με τα σπιτάκια τα ριγμένα φύρδην μίγδην στην πλαγιά, 

ανάμεσα στα γεμάτα πέτρες και αγκάθια κτήματα, όπου οι βρόμικες κότες και οι 

δεμένοι με σκοινιά δυστυχισμένοι σκύλοι ακούγονταν περισσότερο από τους 

ανθρώπους, θα μαράζωνε και θα πέθαινε. Όχι μεταφορικά, όχι στο περίπου: 

κυριολεκτικά και αναπόφευκτα, θα πέθαινε. 

Πήρε το βιβλίο Ιστορίας και το ξεφύλλισε νευρικά. Το παράτησε όμως ξανά, 

γιατί οι φωνές στον κάτω όροφο συνεχίζονταν. Σε μια κίνηση αυτοπροστασίας 

τυλίχτηκε σφιχτά με το σεντόνι από το ξέστρωτο κρεβάτι της κι επέστρεψε στις μύτες 

των ποδιών πίσω από τη μισάνοιχτη πόρτα.

«... Γιατί να μη θέλει;... Γιατί, τι έχει να κάνει; …Ωραία θα περάσει...»

Ανάμεσα στις λέξεις του πατέρα, που αν και μπερδεμένες ξεχώριζαν κάπως, τα 

μουρμουρητά της μητέρας ήταν σιγανά και στ’ αυτιά της Αλίκης άναρθρα. 

Φαντάστηκε τη σκηνή: η μητέρα της, καθισμένη στον καναπέ, θα έστρεφε αλλού το 

βλέμμα απαξιωτικά, θα μουρμούριζε κάτι ακούγοντας με μισό αυτί και μελετώντας 

τα καλοφτιαγμένα νύχια της ή το φωτιστικό, και ξαφνικά θα ξεσπούσε με οξεία φωνή 

λέγοντας το δικό της. Ο πατέρας μιλούσε ψύχραιμα αλλά, η Αλίκη το ένιωθε, με 

ανασφάλεια. 

«…Τι;... αυτός, ναι.... Μια χαρά παιδί είναι...  Δεν μου λες, τι θέλεις τώρα εσύ; 

…ναι, για έλα να δεις πως βγαίνουν... »

Δεν κατάλαβε στην αρχή για τι «παιδί» μιλούσε ο μπαμπάς της. Ποιος ήταν 

«μια χαρά»; Μετά η ανάσα της κόπηκε από την έκπληξη. Είναι δυνατόν; Ήταν 



6

δυνατόν ο μπαμπάς της να σχεδίαζε αυτό που η ίδια είχε μάθει επίσης από τις ταινίες 

της τηλεόρασης, αυτό που έλεγαν παλιά «να της βρει γαμπρό»; Απίστευτο της 

φαινόταν. Κι όμως, οι σκόρπιες λέξεις αυτό το νόημα έβγαζαν. 

Έχω σχολείο, συνειδητοποίησε ξαφνικά.

Τυλιγμένη με το σεντόνι άνοιξε αποφασιστικά την πόρτα, βγήκε στον διάδρομο 

και φώναξε ένα αμέριμνο «γειαά».

«Αλίκη εδώ είσαι; Μα δεν έχεις σχολείο;»

«Τώρα θα πάω», απάντησε και χώθηκε βιαστικά στο μπάνιο, ενώ σκεφτόταν 

πως αν τους είχε πει «τώρα μόλις γύρισα» θα το πίστευαν. Κανείς δεν 

παρακολουθούσε την πρόοδό της πια, μόνο η βραδινή παρουσία της στο ρεστωράν 

μετρούσε. Ωστόσο ο πατέρας της πλήρωνε ακόμα το φροντιστήριο: ήταν η 

μοναχοκόρη του ιδιοκτήτη του Αρχοντικό, το φροντιστήριο δήλωνε κοινωνικό 

στάτους. 

Άνοιξε το ντους και άφησε το ζεστό νερό να κυλήσει με δύναμη από ψηλά στο 

κεφάλι της. Τα μαλλιά της κόλλησαν στην πλάτη, βαριά στην αρχή, μετά τα ένιωσε 

να χάνουν βάρος και να ανυψώνονται, αφέθηκε ηδονικά στον κυματισμό τους. Προς 

στιγμήν επανήλθε η ευφορία, είδε νοερά το πρόσωπο του Λέο, τα ξανθά του μαλλιά. 

Όταν έκλεισε τη βρύση για να σαπουνιστεί, η φωνή της μητέρας της διαπέρασε την 

πόρτα, αυτή τη φορά με ευκρίνεια: «Δεν με νοιάζει, είπα! Θέλω το μερίδιό μου. Το 

μερί-διό μου, απατεώνα, ακούς;»

Η φωνή αντήχησε μέσα στην Αλίκη - μ έ σ α, ακριβώς. Τα τελευταία χρόνια 

είχε απομακρυνθεί από τη μητέρα της, ο έμφυτος δεσμός είχε σπάσει. Μα τώρα, αυτή 

τη στιγμή, αυτό το θέλω το μερίδιό μου συγκόλλησε, αν και χοντροκομμένα, το 

θραύσμα και την ακινητοποίησε μπροστά σε μια αποκάλυψη. Ήταν σαν, πίσω από 

τους ατμούς και μέσα στο άρωμα γιασεμιού του αφροντούς και τους ήχους του νερού 

στις σωληνώσεις, να είδε κάπου χαμηλά, στα πλακάκια του πατώματος, δίπλα στο 

σιφόνι, τη ζαρωμένη της σκιά, μικρούλα, αδύναμη και αφανή ως τότε, να 

ανασηκώνεται σιγά σιγά, να μεγαλώνει και να σκίζει το θαμπό πέπλο βγαίνοντας στο 

φως. Το μ ε ρ ί δ ι ό μου;

Εγώ δεν ζητώ μερίδια ποτέ, μουρμούρισε καθώς το νερό έτρεχε πάλι στο σώμα 

της, το χτισμένο στο ίδιο καλούπι με της μαμάς της. (Κι εκείνης ήταν ψηλό, χυτό, το 

καλούπι της καλλονής της Κυψέλης που είχε γοητεύσει τον νεαρό εστιάτορα είκοσι 

χρόνια πριν). Τι είναι το μερίδιο; Πώς ορίζεται; Μα να ζητάς μερίδιο από τον ίδιο τον 

πατέρα σου ξεφτίλα δεν είναι; Ή μήπως όχι;



7

Αλλά, παραδέχτηκε καθώς άρχισε να σκουπίζεται με δύναμη, όχι μόνο από τον 

πατέρα της, από πουθενά δεν ζητούσε. Ναι, έβλεπε καθαρά ότι αυτό ακριβώς, το να 

μη ζητάει, να μη διεκδικεί, αλλά αντίθετα να δίνει, ήταν ο τρόπος της να επιβάλλεται, 

ή τουλάχιστον - γιατί τώρα άρχιζε να αμφιβάλλει -  έτσι να νομίζει. Στο σχολείο τη 

θεωρούσαν αρχηγό. Μόνο ο Αντώνης την ανταγωνιζόταν και, θα έπρεπε να το 

παραδεχτεί, τη νικούσε. Μήπως ακριβώς επειδή ο Αντώνης συνεχώς διεκδικούσε; Τι 

θα έκανε αλήθεια ο Αντώνης αν τον απειλούσε ένα χωριό; 

Κάτω δεν ακουγόταν πια τίποτα, ο πατέρας και η μητέρα της είχαν φύγει. 

Άραγε να υποψιάστηκαν ότι τους άκουσε; Και τι να σκέφτονταν γι’ αυτό; Τι να 

σκέφτονταν για την μοναχοκόρη που όλοι θαύμαζαν για την ομορφιά, την αξιοσύνη 

και την περηφάνια της; 

Ναι, αυτό κυρίως, την περηφάνια. Αυτός ήταν ο τίτλος της, ο λόγος που στο 

σχολείο την έλεγαν βασίλισσα, αυτό ήταν που είχε ως κορώνα έναντι του Αντώνη. 

Λοιπόν, ποια περηφάνια; Θύμωσε  με τον εαυτό της, πολύ. Για πρώτη φορά ένιωθε 

πως αυτό που είχε βαφτίσει περηφάνια δεν ήταν παρά η μεταμφίεση μιας αδυναμίας, 

της αδυναμίας της να ζητάει, να διεκδικεί: η περηφάνια της ήταν ένα ψέμα. 

Το μερίδιό μου, σκέφτηκε με πάθος, καθώς φορούσε τη μαύρη γυαλιστερή 

φόρμα. (Το καθιερωμένο της ντύσιμο ήταν: φόρμα και σνίκερς για την πόλη, 

καλύτερη φόρμα και καλύτερα σνίκερς για το σχολείο και μαύρο φόρεμα με 

ψηλοτάκουνα στο Αρχοντικό). Ωστόσο δεν ήταν τόσο απλό. Καθώς φορούσε τα 

παπούτσια είδε κιόλας τον εαυτό της με μεγαλύτερη επιείκεια στη σύγκριση με τον 

Αντώνη: ο Αντώνης φαινόταν να ξέρει τι να διεκδικήσει. Η ίδια δεν διεκδικούσε γιατί 

δεν ήξερε τι θέλει, δεν υπήρξε ποτέ κάτι που να το θέλει τόσο πολύ, ώστε να το βάλει 

μπροστά ως διεκδίκηση.

Αυτό όμως μέχρι σήμερα. Σήμερα αυτό είχε αλλάξει. 

Στάθηκε μια στιγμή κοιτάζοντας την παιδική της φωτογραφία σε μεγέθυνση - 

πόσους αιώνες είναι αυτή εδώ; Το δωμάτιό της, αφρόντιστο πια, με τα ρούχα, τα 

βιβλία και τα μικροπράγματα σκόρπια, τα σεντόνια συνήθως ξέστρωτα και την ίδια 

περαστική σε ώρες ακατάστατες, της φάνηκε μακρινό, αδιάφορο, ένα δωμάτιο 

ξενοδοχείου. Βγήκε στη βεράντα του ρετιρέ, όπου αναπαύονταν τα δυο της 

ποδήλατα, ένα Orbea Boulevard κι ένα σπαστό Safari, και τα δύο πια σε αχρηστία, 

γιατί δεν είχε χρόνο. Ανάσανε την πόλη, ήταν Μάιος. Οι μυρωδιές από το Αρχοντικό 

δεν έφταναν ως εδώ, τρία πατώματα όμως πιο κάτω οι ένοικοι θα ήξεραν ήδη πως η 

κουζίνα του ρεστωράν πήρε μπρος και σήμερα. Η ίδια θα μάθαινε το μενού το βράδυ, 



8

η δουλειά της ήταν ακριβώς αυτή, να το απαγγέλλει στους πελάτες, στο κάθε τραπέζι 

χωριστά. Για πόσο ακόμα; 

Η ερώτηση ήταν διπλή: για πόσο ακόμα θα έκανε η ίδια αυτή τη δουλειά, αλλά 

και για πόσο ακόμα το Αρχοντικό θα υπήρχε, ζωντανό, με την κουζίνα του, τους 

πιστούς πελάτες και τον διάσημο κήπο του στο πίσω μέρος, κάτω από την 

κληματαριά. Από τότε που πήγε στο Γυμνάσιο και άρχισε να καταλαβαίνει, θυμόταν 

τους μεγάλους να μιλάνε για την κρίση. Οι γονείς της, οι καθηγητές, οι πελάτες στο 

Αρχοντικό, οι μάγειρες και οι βοηθοί στην κουζίνα, όλοι. Έλληνες και μετανάστες 

ζούσαν διαρκώς πάνω σε ένα τεντωμένο σκοινί, με τη μόνιμη αίσθηση πως η ζωή 

τους άλλαζε. Χειρότερα, με την αίσθηση πως κάποιοι άλλοι, κάποια άλλη δύναμη την 

άλλαζε, και οι ίδιοι δεν μπορούσαν να κάνουν τίποτα γι’ αυτό. Κοίταξε κάτω, τον 

παράδρομο της Φωκίωνος Νέγρη. Αυτοκίνητα πάντα κινούνταν και κορνάριζαν, η 

σκόνη τους ζωντανή από φωνές και ανάσες. Μέρα τη μέρα νέα τραγούδια, βιβλία και 

ταινίες κυκλοφορούσαν, στο πεζοδρόμιο θα περνούσαν τώρα παιδιά με μουσικές 

στάμπες στις μπλούζες, παιδιά που άκουγαν φανατικά κάποιο είδος μουσικής ή 

έπαιζαν τα ίδια. Μπορούσες πάντα αν ήθελες (κι αν ήσουν δεκαπέντε, δεκαέξι, 

δεκαεπτά) να λες πώς υπάρχει κάτι απλό, κάτι έτοιμο, να το πιστέψεις, πως οι μέρες 

και τα χρόνια κυλάνε κανονικά. Μα ήταν τα χρόνια της μεγάλης κρίσης, άνεργοι 

διαρκώς μετανάστευαν ή και ζητιάνευαν, διαδηλώσεις και ξεσπάσματα οργής είχαν 

γίνει καθημερινά και οι βραχύβιες κυβερνήσεις οργάνωναν εκλογές της απελπισίας 

κάθε χρόνο. Και κάθε χρόνο τα χρέη του μπαμπά της Αλίκης μεγάλωναν, τα δάνεια 

και όλα τα άλλα, όσα δεν ήθελε η ίδια να ξέρει ή δεν της έλεγαν ή υποτίθεται πως δεν 

θα καταλάβαινε. Μα να που δεν ήταν τόσο αθώοι απέναντί της, να που της ετοίμαζαν 

λοιπόν το χωριό.

Η κοιμωμένη του δάσους είμαι, σκέφτηκε κλείνοντας την μπαλκονόπορτα. 

Έπειτα πήρε τα κλειδιά του σπιτιού, του Αρχοντικό και του Crypton, την τσάντα 

πλάτης (όπου είχε ήδη βάλει το αδιάβαστο βιβλίο της Ιστορίας) και το κινητό της, και 

πριν βγει στάθηκε μπροστά στην παιδική της φωτογραφία, στον τοίχο πάνω από το 

μαύρο πουφ. Είπε δυνατά «εσύ, τέλος», και με μια απότομη κίνηση την ξεκόλλησε, 

τη δίπλωσε και την πέταξε μέσα σε ένα συρτάρι του γραφείου. Το μερίδιό μου, 

σκεφτόταν κατεβαίνοντας τροχάδην τη σκάλα. Ευχαριστώ, μαμά. Δεν ξέρω αν εσύ θα 

πάρεις το δικό σου, αλλά εγώ το δικό μου θα το πάρω οπωσδήποτε. Μετά τις 

Πανελλαδικές, αντίο σας! 



9

2

Ο Αντώνης έκανε έναν ελιγμό για να αποφύγει το πρωτάκι που χάζευε το 

αυτοκίνητο. Η κατακόκκινη Άλφα Ρομέο, με την οποία ερχόταν στο σχολείο εδώ κι 

ένα μήνα, από τότε που έκλεισε τα δεκαοκτώ, συνέχιζε να είναι θέαμα θαυμαστό και 

μοναδικό. «Δεν βαρεθήκατε να χάσκετε;» μουρμούρισε, με ικανοποίηση ωστόσο, 

μπαίνοντας στην αλάνα δίπλα στο σχολείο, που κανονικά ήταν πάρκινγκ μόνο των 

καθηγητών. Η δημόσια αιτιολογία για την εξαίρεση του Αντώνη ήταν η μεγάλη αξία 

του αυτοκινήτου, μα στην πραγματικότητα το προνόμιο οφειλόταν στην επιρροή της 

μητέρας του. Μερικές φορές θα προτιμούσε να μην συνοδεύεται στα μάτια των 

άλλων από την εικόνα της βουλευτίνας μαμάς με τις όλο και συχνότερες εμφανίσεις 

στα ΜΜΕ, στο κάτω κάτω όμως δεν είχε πατέρα, ας είχε λοιπόν λίγα παραπάνω 

προνόμια λόγω μαμάς. 

Έσβησε τη μηχανή αφού την άκουσε με προσοχή (θέλει σέρβις), έβγαλε τη 

ζώνη ασφαλείας (τη φορούσε πάντα, γιατί αυτή η μεγαλίστικη συνήθεια 

εντυπωσίαζε) κι έστρωσε τα κοντοκομμένα σκούρα μαλλιά του, εξετάζοντας στον 

καθρέφτη του συνοδηγού το πρόσωπό του με τα έντονα χαρακτηριστικά, την κυρτή 

μύτη, τα σαρκώδη χείλη. Επισκόπησε μετά τα ρούχα του, πανάκριβο τισέρτ και τζιν, 

δερμάτινα σνίκερς, και πήρε κλειδιά, κινητό και την τσάντα πλάτης, αφού πρώτα 

τσέκαρε το περιεχόμενο της εσωτερικής της τσέπης. Στην είσοδο του σχολείου οι 

μαθητές ήδη συνωστίζονταν, μα ο Αντώνης δεν μπήκε. Πέρασε απέναντι στο μικρό 

ταχυφαγείο, το Διάλειμμα. Μέσα γινόταν χαμός από φωνές και σπρωξίματα, χαρμάνι 

από μυρωδιά καφέ και τσιγάρου έπνιγε το μικρό μαγαζί. Ο κυρ- Φώτης, ο ιδιοκτήτης, 

ένας αδύνατος μεσήλικας με λεπτό μουστάκι και μια αμφίβολης λευκότητας ποδιά, 

δεν προλάβαινε να φτιάχνει φραπέ και φρέντο σε πλαστικό κύπελλο με καπάκι. 

Ανάμεσα στο στριμωγμένο πλήθος των μαθητών, ο Αντώνης πλησίασε έναν πελάτη 

μεγαλύτερης ηλικίας, κάπως σκυθρωπό, με φαρδύ κόκκινο πρόσωπο και πυρόξανθα 

μαλλιά. «Μπόγκνταν;» 

Ο ξανθός κούνησε το κεφάλι καταφατικά και του έδωσε κάτι που κρατούσε, και 

το οποίο ο Αντώνης αντάλλαξε με τον φάκελο που έβγαλε γρήγορα και διακριτικά 

από την εσωτερική τσέπη της τσάντας του. Ο Μπόγκνταν πήρε το απόκτημά του κι 

έφυγε και ο Αντώνης αγόρασε ένα φρέντο σε πλαστικό και επέστρεψε στην είσοδο 



10

του σχολείου, για να μπει τώρα κανονικά με τους άλλους. Στην πόρτα σκόνταψε σε 

ένα ξεποδαριασμένο θρανίο και βλαστήμησε, αλλά το ξέχασε αμέσως, ήξερε καλά τι 

γινόταν: το κιτρινωπό διώροφο κτίριο με τα φαρδιά μπαλκόνια και τη μεγάλη 

εσωτερική αυλή, αντιπροσωπευτικό της σχολικής αρχιτεκτονικής, ήταν αέναος 

μοχλός παραγωγικότητας, αφού κάθε πόρτα και παράθυρο, κάθε πρίζα, νιπτήρας και 

πίνακας δεν φτιάχτηκε άπαξ, αλλά, χάρη στη ζωντάνια των μαθητών (την οποία το 

κοινωνικό στάτους του Αντώνη δεν καταδεχόταν) ξαναφτιαχνόταν εις το διηνεκές, κι 

έτσι κανείς πια δεν πρόσεχε το σπασμένο τζάμι, τo πεταμένo καλοριφέρ και τo 

κουτσό θρανίο.

Στην αυλή, κάτω από έναν ήλιο καλοκαιρινό, ήταν ήδη μαζεμένες οι παρέες, 

μικρές συστάδες από ίδια πάνω κάτω κουρέματα, σακίδια και βερμούδες. Γενικά 

πάντως αυτή την εποχή το σχολείο δεν είχε πολλή κίνηση, καθώς οι περισσότεροι 

τελειόφοιτοι μελετούσαν για τις Πανελλαδικές. Μα ο Αντώνης δεν νοιαζόταν για τις 

Πανελλαδικές κι εύρισκε το σχολείο διασκεδαστικό και χρήσιμο. Ήταν ο χώρος της 

μάχης, της επιρροής και συνήθως του θριάμβου του. Περνώντας τη γωνιά όπου οι 

λιγότερο προνομιούχοι από αυτόν πάρκαραν τα μηχανάκια και τα ποδήλατα 

(ποδήλατο: το σούπερ τρεντ μετά την κρίση και την επιδρομή της Οικολογίας, κι ας 

ήταν το σχολείο σε ανηφόρα που σου έβγαζε την ψυχή), πλησίασε το σημείο όπου, 

στην ασθενική σκιά ενός μισομαραμένου δέντρου, τον περίμεναν ο Δαυίδ και ο 

Γολιάθ. Δηλαδή η Ροντίνια και ο Λέο. 

Ο πανύψηλος Λέο ήταν φίλος του και συγχρόνως, φυσικά, ανταγωνιστής του. 

Ήταν Ρώσος μετανάστης (Λεονίντ τον έλεγαν κανονικά) και επαγγελματίας 

μουσικός, ο μόνος αληθινός μουσικός στο συγκρότημά τους, το Ασημένιο Ρόδο. Η 

μικροκαμωμένη Ροντίνια (περιέργως έτσι την έλεγαν κανονικά), η τραγουδίστρια του 

συγκροτήματος, ήταν Εβραία αλλά όχι μετανάστρια, γεννήθηκε εδώ και με την 

ελληνική ιθαγένεια. Ήταν καινούργια στην Τρίτη Λυκείου, από την επαρχία - ο 

Αντώνης είχε έρθει στην Πρώτη, από το Γυμνάσιο του Κολλεγίου. Τη Ροντίνια δεν 

την έβλεπε ακριβώς ως ανταγωνίστρια, της έβρισκε όμως ένα μυστήριο. Ήταν 

απρόσιτη, ανυπότακτη, και μερικές φορές του φαινόταν επικίνδυνη. Ωστόσο έβλεπε 

τα ολοφάνερα χαρίσματά της: ήταν λιγομίλητη, προσόν ανεκτίμητο για κορίτσι, και 

πανέξυπνη, ιδιοφυΐα στους υπολογιστές. Πάνω από όλα όμως ήταν κολλητή με την 

Αλίκη, την αποκαλούμενη βασίλισσα και μόνη σοβαρή αντίπαλο του Αντώνη. Την 

παρατηρούσε τώρα καλά. Φορούσε μαύρο κολάν - σαν καλικατζαράκι είναι - μαύρο 



11

τισέρτ με ροζ καρδούλες και φουλάρι παλαιστινιακό. (Παλαιστινιακό, η Εβραία!) 

«Χάι, Ροντ».

Η Ροντίνια ανασήκωσε το κεφάλι από το πεζούλι του δέντρου όπου καθόταν. 

Τα μάτια της, δυο ιριδίζοντα πράσινα κρύσταλλα, συνάντησαν τα δικά του σταθερά: 

«Έλα», του είπε. «Γεια».

Δεν είπε «άργησες» όπως θα έλεγε κάθε συνηθισμένο κορίτσι, ο Αντώνης όμως 

της απάντησε σαν να είχε πει: «Είχα δουλειά. Αλλά δεν βλέπω την Αλίκη, τι έγινε;»

«Έστειλε μήνυμα, θα αργήσει».

«Οκέι, κατάλαβα. Αυτό με τους άστεγους που ταΐζει από την Αγορά, μας έχει 

κουράσει κάπως. Να καθόμαστε τώρα στημένοι δεν λέει, λέει; Λες και οι άστεγοι από 

την Αλίκη περιμένουν». 

Το ύφος του υπονοούσε ότι ο ίδιος ήξερε πολύ καλά τι περιμένουν οι άστεγοι, η 

Ροντίνια όμως είπε απλώς: «Σπίτι είναι, κούλαρε, θα έρθει».

Σπίτι, του άρεσε αυτό. Σκλαβάκι του μπαμπά της, αυτό ήταν κυρίως η 

βασίλισσα. Σκλαβάκι, χα.

«Εντάξει, φίλε», είπε τότε ο Λέο, «της αρέσει, τι ζόρι τραβάς; Εσύ δηλαδή δεν 

κάνεις έξω από το σχολείο ό,τι σου αρέσει;» 

Ο Αντώνης του έριξε βλέμμα συνωμοτικό, υπήρχε ανάμεσά τους όρκος σιωπής. 

Ταυτόχρονα φρόντιζε να στέκεται κάπως μακριά του για να μην υπογραμμίζεται η 

διαφορά του ύψους τους, ο Ρώσος ήταν σχεδόν δυο μέτρα. Ο Αντώνης ήταν σίγουρος 

πώς αυτός και μόνο ήταν ο λόγος που τον γούσταρε η Αλίκη: ήταν το μόνο αγόρι του 

σχολείου που μπορούσε βάσει ύψους να σταθεί δίπλα της. Είχε και στυλ βέβαια, 

σήμερα φορούσε ένα λευκό καπέλο τύπου Παναμά. Ο Αντώνης ζήλευε, πολύ θα 

ήθελε κι αυτός να φοράει τα παράξενα πράγματα που φορούσε ο Λέο, γραβάτες και 

καπέλα κι εντυπωσιακά σακάκια. Μα όποτε δοκίμασε, κατ’ ιδίαν εννοείται, τα 

παράτησε, το αποτέλεσμα ήταν γελοίο. Δεν πειράζει, αυτός είχε την Άλφα του. 

«Να τη», είπε η Ροντίνια, ενώ την ίδια στιγμή χτυπούσε το κουδούνι. Η Αλίκη 

μόλις είχε παρκάρει το Crypton και πλησίαζε τώρα τρέχοντας την παρέα. Ο Αντώνης 

την είδε με διφορούμενα συναισθήματα, όπως πάντα. Τη ζήλευε, την ανταγωνιζόταν 

μα ταυτόχρονα ένιωθε κοντά της καλά, όταν μαζεύονταν και οι τέσσερις εκείνη 

εξέπεμπε μια ζεστασιά που τους τύλιγε όλους. Και ο ίδιος ακόμα, τότε έκανε 

καλύτερα αυτό που του άρεσε να κάνει, δηλαδή τον αρχηγό των άλλων. Η Αλίκη του 

έδινε δύναμη και γι’ αυτό. Μόλις τους πλησίασε όμως τώρα, ένιωσε μια διαφορά. 



12

Κάτι έχει αυτή, δεν είναι καλά. Ήταν βέβαια φαινομενικά όπως πάντα, αγέρωχη κι 

ωραία με τη μαλλούρα της και τη γυαλιστερή της φόρμα, αλλά κάτι είχε. 

«Λέμε να μας φέρεις τίποτα στίχους από εκείνο το ρεμπετάδικο στην Αγορά», 

της είπε. «Να τους κάνουμε διασκευή. Μια που πηγαίνεις, έτσι κι αλλιώς, για τους 

άστεγους». 

«Οκέι», είπε η Αλίκη. 

Ο Αντώνης στην ουσία αδιαφορούσε για τους στίχους. Ήξερε πως ό,τι και να 

λένε, στο τέλος αυτός απλώς θα σόλαρε με την ακριβή του Fender το λίγο που 

μπορούσε, ο Λέο θα έπαιζε σαφώς καλύτερα και με διάφορα όργανα και η Αλίκη θα 

καθόταν φρόνιμα στα πλήκτρα της. Μόνο η Ροντίνια είχε λόγο να δει τους στίχους, 

γιατί θα τραγουδούσε. 

«Έκοψες τα μαλλιά;» ρώτησε τώρα η Αλίκη τον Λέο, τα μάτια της να 

αποφεύγουν τα δικά του.

«Όχι, τα έχω μαζέψει», είπε ο Ρώσος και ανασήκωσε το καπέλο 

αποκαλύπτοντας ένα μικρό κότσο.

Εγώ τα έκοψα στην Τρίτη Γυμνασίου, θυμήθηκε ο Αντώνης σιωπηρά. Στο 

Κολλέγιο. Μια αλογοουρά σούπερ και ένα βράδυ, είχα πιει και λίγο, χρατς μια 

ψαλιδιά. Την άλλη μέρα σούζα όλοι, άλλοι κανόνες εκεί, πιο σκληροί. Αλλά πού να 

καταλάβετε εσείς οι φλώροι εδώ στο δημόσιο.

Την ώρα της Λογοτεχνίας η Αλίκη μουρμούριζε στη Ροντίνια κάτι για ένα 

χωριό όπου θα πήγαινε ή έπρεπε να πάει. Από το τελευταίο θρανίο (από το οποίο είχε 

τον έλεγχο όλης της τάξης) ο Αντώνης την άκουσε με απορία. Χωριό; Πολύ τον 

παραξένεψε η ιδέα της Αλίκης σε χωριό. Αυτό λοιπόν ήταν, εδώ τελειώνει η βασιλεία 

της; 

Όλων μας η βασιλεία τελειώνει εδώ, σκέφτηκε ξαφνικά, κι ένιωσε έναν 

άγνωστο, καινούργιο φόβο, που τον έδιωξε όμως αμέσως. 

Στα Θρησκευτικά ο καθηγητής, ο Φράγκος, αυτό το ανθρωπάκι το χλομό και 

καμπουριαστό που τώρα τελευταία φορούσε κάτι καπέλα σαν του Λέο, μονολογούσε 

περί ηθικής, εκτός ύλης. Καθώς το βλέμμα του περιπλανήθηκε στα πρόσωπα, ο 

Αντώνης πήρε εκείνο το ύφος του δήθεν απασχολημένου σε σκέψεις, που σε 

αντίθεση με άλλους καθηγητές αποθάρρυνε το ανθρωπάκι από το να του κάνει 

ερωτήσεις. Ο Φράγκος ωστόσο δεν κοίταζε αυτόν, κοίταζε τον Λέο. Ο Ρώσος 

καθόταν στο τελευταίο θρανίο στη διπλανή από του Αντώνη σειρά, είχε βγάλει το 

καπέλο, ο κότσος και το ξανθό κεφάλι του ξεχώριζαν πάνω από όλη την τάξη. 



13

Γερμένος στον τοίχο και με τα μάτια μισόκλειστα, έδειχνε να ακούει τον καθηγητή. 

Στην πραγματικότητα, όπως έβλεπε από το θρανίο του ο Αντώνης, διάβαζε ένα βιβλίο 

ανοιχτό στα πόδια του.

Η διαδρομή από το σχολείο ως το σπίτι, σε μια πάροδο της Αγίου Μελετίου, 

ήταν πέντε λεπτά. Ο Αντώνης πάρκαρε στο ιδιωτικό του γκαράζ (το παλιό 

διαμέρισμα του ισογείου) και ανέβηκε βιαστικά στο σπίτι γιατί θα ερχόταν η μητέρα 

του. Το σπίτι ήταν το επάνω διαμέρισμα ενός παλιού διώροφου με έρκερ, με το 

χαρακτηριστικό προεξέχον παράθυρο και δύο καμπυλωτά μπαλκόνια, με χτιστή 

κουπαστή, συμμετρικά δεξιά κι αριστερά του. Πολλά παρόμοια σπίτια υπήρχαν στον 

μικρό δρόμο, το καθένα με τις δικές του ξεχωριστές λεπτομέρειες, όμως τώρα πια 

ήταν εγκαταλειμμένα ή τα κατοικούσαν φτωχοί μετανάστες. Ο Αντώνης έβλεπε πού 

και πού στο απέναντι παράθυρο μια γυναίκα με μαντίλα και ένα βρέφος στα χέρια, 

μετά η γυναίκα εξαφανιζόταν, ερχόταν άλλη. Το μόνο σπίτι που δεν νοικιάστηκε 

ήταν το δικό του. Ήταν το πατρικό της μητέρας του κι όταν εκείνη μετακόμισε στη 

Γλυφάδα του το άφησε. Τα τρία δωμάτια, ευρύχωρα και ψηλοτάβανα, είχαν όλα 

είσοδο από το χωλ με τα παλιά ασπρόμαυρα πλακάκια, ενώ η κουζίνα είχε και δική 

της έξοδο, σε μια στριφογυριστή σιδερένια σκάλα που οδηγούσε στην ταράτσα. Με 

καινούργια ξύλινα πατώματα, καινούργιο μπάνιο και ηλεκτρικά, το σπίτι ήταν τώρα 

το παλάτι του. Από τα παλιά έπιπλα είχε μείνει μόνο μια βιβλιοθήκη, με τα βιβλία. Τα 

περισσότερα δεν τα είχε διαβάσει ολόκληρα, είχε όμως μια καλή ιδέα από αρκετά. 

Ήταν κυρίως παλιά μυθιστορήματα. Στη μνήμη του είχαν αφήσει μια αίσθηση ότι δεν 

υστερούσε από εκείνους τους άντρες, τους ήρωές τους, ότι μπορούσε να τους φτάσει 

και να τους ξεπεράσει. Η βιβλιοθήκη δέσποζε στο πιο μεγάλο από τα τρία δωμάτια, 

αυτό με το έρκερ και το ένα από τα δίδυμα μπαλκόνια. Εκεί εκτός από την παλιά 

υπήρχε και μια νεότερη, πιο προσωπική βιβλιοθήκη, ένα γραφείο, ένας μοντέρνος 

κίτρινος καναπές και μερικά χαριτωμένα συμπληρώματα ενός κάζουαλ καθιστικού. 

Το διπλανό δωμάτιο, με το άλλο μπαλκόνι, ήταν σχεδόν άδειο κι ήταν τώρα το 

δωμάτιο της πρόβας. Η Αλίκη είχε φέρει το συνθεσάιζερ, ο Λέο ένα λαούτο, ο ίδιος 

είχε τη Fender του. Το ότι πρόσφερε τον χώρο για την πρόβα του έδινε ακόμα 

περισσότερη εξουσία στο συγκρότημα.

Υπήρχε και το πίσω μέρος του σπιτιού, με το μπάνιο και την κρεβατοκάμαρα, 

κι εκεί ακριβώς πήγε τώρα, για ένα ντους και για να αλλάξει. Μισή ώρα μετά 

ακούστηκε ο βαθύς, καμπανιστός ήχος του κουδουνιού. Η μητέρα του είχε κλειδιά, 

αλλά δεν τα χρησιμοποιούσε όταν ο Αντώνης ήταν μέσα.



14

«Λοιπόν», τη ρώτησε, αφού εκείνη κάθισε στον κίτρινο καναπέ κι εκείνος 

έφτιαξε δύο τζιν τόνικ στην κουζίνα, που είχε διαμορφωθεί έτσι ώστε να βλέπει το 

χωλ και το καθιστικό με ένα πάσο. «Τι είναι τόσο σπουδαίο που δεν λέγεται με 

μήνυμα ή από το τηλέφωνο;»

«Απλώς καλύτερα έτσι, δεν ξέρω τι κάνεις εσύ εδώ με τους φίλους σου. 

Λοιπόν, κανονίστηκε. Το Πανεπιστήμιό σου. Έκλεισε η θέση, οριστικά».

Η μητέρα του κατάφερνε πάντα να τον γοητεύει: επιτυχημένη δικηγόρος που 

είχε μπει στην πολιτική, ανήκε στη σπάνια για την Ελλάδα κατηγορία «ανύπαντρη 

μητέρα» και στην ακόμα πιο σπάνια με παιδί αγνώστου πατρός. Η δύσκολη αυτή 

κατάσταση όχι μόνο δεν την είχε εμποδίσει στην καριέρα της, αλλά κατάφερε να τη 

χρησιμοποιήσει. Όπως άλλωστε του έλεγε συχνά, πλην των χτυπητών εξαιρέσεων δεν 

υπάρχουν αντικειμενικά δύσκολες κι εύκολες καταστάσεις, όλα εξαρτώνται από τον 

τρόπο που θα τα εκμεταλλευθείς Την κοίταζε τώρα με θαυμασμό ανάμικτο με εκείνη 

την ενόχληση για το βάρος που εξέπεμπε η προσωπικότητά της. Ήταν πάντα κομψή, 

κατά τη γνώμη του μάλιστα περισσότερο από κοντά παρά στην τηλεόραση, γιατί εκεί 

το μακιγιάζ και τα έντονα πουκάμισα που η στυλίστρια της έλεγε να φοράει της 

έδιναν ένα αέρα κάπως λαϊκό, φωναχτό, που στον Αντώνη δεν άρεσε. Την 

προτιμούσε αμακιγιάριστη, με ένα απλό παντελόνι και τα μαλλιά πίσω όπως τώρα, 

ήταν η μητέρα που ήξερε. 

«Φυσικά θα στείλεις εσύ προσωπικά, την αίτηση και όλα τα τυπικά», του 

τόνισε. «Με τους βαθμούς σου», συμπλήρωσε με νόημα. «Κανονίστηκε όμως. Κοίτα 

να τους βγάλεις τους βαθμούς, μη με κάνεις ρεζίλι».

Ο Αντώνης αναστέναξε, πάλι τα ίδια. «Τους έχω βγάλει ήδη. Γι’ αυτό άλλωστε 

δεν πήγαμε στο δημόσιο; Στο Κολλέγιο πίστευες ότι είχαμε μια παραπάνω 

δυσκολία».

Μισούσε τον εαυτό του όταν χρησιμοποιούσε αυτό το πρώτο πληθυντικό, είχε 

απόλυτη συναίσθηση πόσο γελοίο ήταν. Έπαιρνε τους βαθμούς μαζί με τη μητέρα 

του; Όχι βέβαια! Κι όμως, του έβγαινε αυθόρμητα. Δεν ήταν οι βαθμοί ειδικά, ήταν 

μια κοινή, συνεργατική προσπάθεια για το χάραγμα ενός δρόμου από τον οποίο θα 

ωφελούνταν και οι δύο. Ήταν συνεταίροι.

Εκείνη πιπίλιζε το τόνικ, έδειχνε να μην το εγκρίνει απόλυτα, μετά του είπε 

κάπως άτονα ότι φυσικά θα έβγαζε τους βαθμούς και στο Κολλέγιο. Ο Αντώνης 

ρούφηξε μια γουλιά, κάπως υπερβολικά ηδονική, και την κοίταξε επιτιμητικά. Μη 

μου λες πάλι ψέματα. Ο σταθερός ισχυρισμός της ήταν ότι «πήγαν» στο δημόσιο 



15

Λύκειο επειδή η πολιτική καριέρα της ήταν με κόμμα της Αριστεράς, και άρα το 

σχολείο του απλού λαού για το ίδιο το παιδί της ήταν επικοινωνιακό πλεονέκτημα. 

Αλλά ο Αντώνης είχε πάντα την ιδέα ότι κατά βάθος δεν ήταν αυτή η πρώτη 

προτεραιότητα: η μαμά θα έκανε το παν για να εξασφαλίσουν τις σπουδές του στην 

Αμερική. Ήταν πιο σημαντικές και από την θέση της στη Βουλή, ήταν το μέλλον 

τους. Και ό,τι κι αν έλεγε, οι βαθμοί στο Κολλέγιο ήταν ασφαλώς πιο δύσκολοι. Ο 

ανταγωνισμός ήταν άλλου επιπέδου, και όχι μονάχα ως προς το αν έχεις τη δύναμη να 

κόψεις την αλογοουρά με ένα χρατς.

«Κι άσχετα μ’ αυτό», είπε η μαμά, «τρία χρόνια τώρα μια χαρά τα πας εδώ. 

Τελείωσε σχεδόν, γιατί όλο ξαναλέμε τα ίδια;»

Ο Αντώνης χαμογέλασε, ασφαλώς και τα πήγαινε μια χαρά. Στο δημόσιο οι 

τιμές των χαπιών ήταν πολύ πιο χαμηλές από ό,τι στο Κολλέγιο, ο Μπόγκνταν 

ξεροστάλιαζε για πελάτες στο Διάλειμμα. Όσο για την δημοφιλία του, τώρα με το 

Ασημένιο Ρόδο είχε εκτοξευθεί στα ουράνια. «Δεν τα ξαναλέμε», συμφώνησε.

«Λοιπόν να πηγαίνω», είπε η μαμά. «Να μπεις στη σελίδα του Πανεπιστημίου 

σύντομα, μην το ξεχάσεις, χρυσό μου, ναι; Σου αφήνω εδώ όλες τις πληροφορίες», 

συμπλήρωσε ,ακουμπώντας στο τραπεζάκι μπροστά της ένα πακέτο εκτυπωμένες 

σελίδες στα αγγλικά.

«Έχω να πάω για σέρβις. Και πρέπει κάποια στιγμή να κλείσω και το 

Schooljamming. Αλλά θα τα φτιάξω όλα, μείνε ήσυχη. Είναι δυνατόν να τα ξεχάσω;»

Το βλέμμα της έλεγε όχι, δεν είναι, σου έχω εμπιστοσύνη, είμαστε πάντα καλοί 

συνεργάτες. Μεγαλόφωνα είπε:

«Θα έρθω κι εγώ σ’ αυτό το Schooljamming. Ινκόγκνιτο. Θα φορέσω το τζιν 

μου και θα έρθω».

Αυτή τη φορά δεν μπόρεσε να την καταλάβει. Αστειευόταν; Σοβαρολογούσε, 

υπονοώντας κάτι; Ή μίλησε από καρδιάς κι αυθόρμητα; Ο Αντώνης ένιωσε τη 

στιγμιαία λάμψη μιας άλλης, άγνωστης μαμάς. Δυο λεπτά αργότερα άκουσε το 

διακριτικό Φοκσβάγκεν της, απέφευγε το βουλευτικό αυτοκίνητο. Καλά ακουγόταν, 

αντίθετα το δικό του ήθελε σέρβις.

Το συνεργείο στη Μιχαήλ Βόδα δεν το έπιανε το μάτι, αλλά ο Βούλγαρος που 

το είχε ήταν εξπέρ. Οι τιμές ήταν οι μισές από του εξουσιοδοτημένου και η δουλειά 

εγγυημένη. Ο Κρίστο χαιρόταν να τον βλέπει κι έκανε με την Άλφα σαν μικρό παιδί. 

Ο Αντώνης ένιωθε κάπως έτσι με τον ίδιο τον Κρίστο: εδώ μέσα κάθε ανταγωνισμός 

σταματούσε, κάθε προσπάθεια να μαντέψει προθέσεις και να εκτιμήσει ανθρώπινα 



16

εμπόδια ήταν σε πλήρη αναστολή. Το μικρό συνεργείο, που μύριζε έντονα γράσο και 

όπου το ραδιόφωνο ήταν μόνιμα συντονισμένο σε ένα σταθμό jazz, είχε μια 

ανακουφιστική θαλπωρή.

«Μπορείς να της βάλεις και υγραέριο, ξέρεις», πρότεινε ο Κρίστο, καθώς 

δούλευε, ρυθμίζοντας τη μηχανή. 

«Καλή φάση, φίλε, αλλά θα φύγω, οπότε δεν με ενδιαφέρει». 

«Μετανάστης κι εσύ;» 

Δεν είχε μιλήσει ο Κρίστο, αλλά ένας πιτσιρικάς γύρω στα δεκαπέντε δεκαέξι 

με ζωηρά μάτια και λίγη ακμή στο πρόσωπο. 

«Ο αδελφός μου, ο Βασίλι», σύστησε με περηφάνια ο Κρίστο. «Βασίλι 

Μαρίνσκι με το όνομα, ο πρώτος στην τάξη του. Ο διανοούμενος μας, θα γίνει 

δάσκαλος».

Ο Αντώνης χαιρέτησε με ένα χλιαρό χαμόγελο, ενώ έπινε ένα ποτηράκι ρακή 

κερασμένο από τον Κρίστο. (Δεν ανακατεύεται άσχημα με το τζιν τόνικ). Στο μεταξύ 

ο μικρός, ο Βασίλι Μαρίνσκι με το όνομα, ψαχούλεψε εκστασιασμένος την Άλφα και 

είπε: «Ωραίο φίλε, να το φυλάξεις. Σε λίγα χρόνια θα είναι σπουδαία αντίκα. 

Έρχονται τα ηλεκτροκίνητα».

«Σταμάτα, εσύ, δάσκαλε», τον μάλωσε ο Κρίστο. «Εσύ είσαι της φιλοσοφίας, τι 

ξέρεις από αυτά;» 

Και στον Αντώνη:

«Γεννήθηκε στην Ελλάδα, γι’ αυτό μας βγήκε φιλόσοφος».

«Φίλε» - ο μικρός αποκαλούσε τον αδερφό του φίλε, ελληνικά - «η φιλοσοφία 

ζει για πάντα, η τεχνολογία είναι που πεθαίνει».

Στην επιστροφή είχε μια συγκεχυμένη εικόνα στο μυαλό του, ένα μέλλον με 

ελληνικά σχολεία γεμάτα Βούλγαρους δασκάλους. Το καλοκαίρι ήταν στην αρχή του, 

υγρό από την απότομη ζέστη, και στην ανάσα της βραδιάς ο Αντώνης ένιωθε ότι 

γονιμοποιείται σταθερά, μέσα στα αργόσυρτα χρόνια της κρίσης, μια αλλαγή πολύ 

μεγαλύτερη από όσο προσπαθούσαν να φανταστούν (όποτε προσπαθούσαν) η μητέρα 

του κι οι συνομιλητές της στα παράθυρα της τηλεόρασης. Στην ησυχία του σπιτιού 

τον υποδέχτηκαν σιωπηλά, ακίνητα, στημένα για την πρόβα του Ασημένιου Ρόδου, τα 

πλήκτρα, το λαούτο, η κιθάρα. Στο νου του ζωντάνεψαν μπερδεμένα ο Λέο, η φωνή 

της Ροντίνιας, όλο το συγκρότημα. Ρώσοι, Βούλγαροι, Εβραίοι, σκέφτηκε, και σε ένα 

γεμάτο άγχος ξέσπασμα φώναξε μόνος του δυνατά: «Δεν θέλω να έχω τίποτα μαζί 

τους. Στο μέλλον θα φροντίσω να μην έχω τίποτα με αυτούς. Τίποτα με ξένους».



17

Η τάξη άδειαζε. Ο Λέο, που στη διάρκεια των Θρησκευτικών άκουγε με το ένα 

αυτί, όπως λένε οι Έλληνες, τον καθηγητή, έκλεισε το βιβλίο, ένα ρωσικό 

μυθιστόρημα που συνομιλούσε θαυμάσια με τις διαλέξεις του Φράγκου περί ηθικής, 

το έβαλε στην τσάντα του κι ετοιμάστηκε να φύγει.

«Ωραίο αυτό που διαβάζεις;»

Σήκωσε ξαφνιασμένος το κεφάλι και είδε τον θεολόγο να τον κοιτάζει 

περιπαικτικά. Μόνο οι δυο τους είχαν απομείνει στην αίθουσα.

«Συγγνώμη, κύριε. Ελπίζω πως δεν ενοχλούσα. Ωραίο είναι».

Ήξερε πως το παράπτωμα της μη προσοχής στα Θρησκευτικά δεν ήταν σοβαρό, 

ίσως μάλιστα δεν ήταν καν παράπτωμα: το διάβασμα τον έκανε να είναι ήσυχος, κάτι 

σπάνιο σε ένα μάθημα που ήταν σαν την βαλβίδα της χύτρας, δηλαδή ώρα 

χαλαρώματος από την ένταση των άλλων μαθημάτων.

«Με θέλετε κάτι, κύριε;» 

Πήγε να συμπληρώσει «έχω πρόβα», που ήταν αλήθεια, συγκρατήθηκε όμως, 

ήταν άπρεπο. Ο Φράγκος το ήξερε πως όλοι στην οικογένειά του ήταν μουσικοί. 

Ήξερε επίσης ότι ο ίδιος μάθαινε μουσική από μικρός και ότι τώρα έπαιζε σε διάφορα 

μαγαζιά τα Σαββατοκύριακα. 

Ο Φράγκος του έκανε νόημα να πλησιάσει. Υπακούοντας, ο Λέο συνέχισε να 

δικαιολογείται: «Στο σπίτι μάς αρέσει να διαβάζουμε, αλλά δεν έχουμε χρόνο».

«Έχω να σου δείξω κάτι», του είπε ο Φράγκος, αγνοώντας τις δικαιολογίες και, 

προς μεγάλη έκπληξη του Λέο, που όπως όλα τα παιδιά θεωρούσε τον θρησκευτικό 

έναν παλιάς κοπής, ξεπερασμένο κύριο, άνοιξε τον σκούρο χαρτοφύλακά του κι 

έβγαλε από μέσα ένα λεπτό ασημόχρωμο λάπτοπ τελευταίας τεχνολογίας. Ο Λέο 

μόλις τώρα πρόσεξε το διακριτικά κομψό ντύσιμο του καθηγητή με το μεταξωτό 

πουκάμισο και θυμήθηκε μάλιστα το προχθεσινό καπέλο του, που έμοιαζε με τα δικά 

του. Επίσης και οι διαλέξεις του, αντί για το τυπικό σχολικό μάθημα, μαρτυρούσαν 

ψάξιμο σύγχρονων βιβλίων.

«Τι είναι η μουσική, τελικά, Λεονίντ», τον ρώτησε ο καθηγητής, 

προσφωνώντας τον με το επίσημό του όνομα, όπως έκανε με όλα τα παιδιά. 

Ο Λέο δίστασε. Ήταν παράξενη ερώτηση, που θα έπρεπε να είναι αναμενόμενη, 

κι όμως δεν ήταν. Ήθελε να απαντήσει κάτι που θα εντυπωσιάσει, αλλά και θα είναι 

αληθινό. Απάντησε πρώτα ότι η μουσική είναι κάτι με το οποίο λες ό,τι δεν μπορείς 

να πεις με λόγια, έπειτα είπε αυτά που πάνω κάτω ζούσε ο ίδιος, ως ακόλουθος της 



18

οικογενειακής παράδοσης: ότι με τη μουσική βλέπεις μια συνέχεια στην 

ανθρωπότητα. Ότι είναι μια άσκηση του μυαλού, μια πειθαρχία. Και ότι, ναι, 

επαναλαμβάνεται, αλλά ο συνδυασμός των μοτίβων λέει κάθε φορά κάτι 

διαφορετικό. Όπως και στα μυθιστορήματα, με τις λέξεις και τις φράσεις. 

«Εσύ θα ήθελες να γράψεις με τη μουσική κάτι δικό σου;»

«Μα, ναι, όλοι θέλουμε». Ο Λέο άκουσε τον ίδιο του τον ενθουσιασμό με 

κάποια έκπληξη. «Αλλά δεν ξέρω τι».

Το βλέμμα του καθηγητή ήταν ζεστό και ευγενικό. Ο Λέο ένιωθε πως ο 

Φράγκος τον εκτιμούσε και τον συμπαθούσε, δεν ήξερε όμως γιατί. Γιατί ήταν 

μετανάστης; Γιατί ήταν μήπως Ρώσος, δηλαδή ορθόδοξος; (Ήταν καθηγητής 

Θρησκευτικών). Γιατί δούλευε και έβγαζε το ψωμί του, όπως λένε οι Έλληνες; Ή 

γιατί ήταν καλλιτέχνης;

 Ο καθηγητής στο μεταξύ είχε ανοίξει το λάπτοπ και του έδειχνε στην οθόνη 

μια σελίδα στα αγγλικά. Παρουσίαζε τους όρους ενός διαγωνισμού για μια υποτροφία 

σε σπουδαίο Ωδείο της Κεντρικής Ευρώπης.

«Βρήκα αυτό», του είπε, «και σε σκέφτηκα. Μπορεί να θέλεις να πάρεις 

μέρος».

Ο Λέο ποτέ ως τότε δεν είχε κάνει αυτόνομα σχέδια για το μέλλον. Τα σχέδια 

τα έκανε η οικογένεια. Αλλά και κανείς δεν του είχε πει ότι δεν θα μπορούσε να 

κάνει. Έβγαλε το κινητό του και εντόπισε τη σελίδα.

«Θα το κοιτάξω», είπε, «πολύ ενδιαφέρον. Σας ευχαριστώ πολύ».

Ο ήλιος έγερνε κι η αιωρούμενη σκόνη διαθλούσε το φως πάνω από τα άδεια 

θρανία. Μια στιγμή πριν βγει από την τάξη, κι ενώ ο Φράγκος έκλεινε το 

ασημόχρωμο λάπτοπ του και το έβαζε πάλι στον σκούρο χαρτοφύλακα, ο Λέο είδε τις 

ιριδίζουσες ακτίνες γύρω απ’ τον καθηγητή σαν μια μαγική αύρα, που εμφανίζεται 

μόνο στα μάτια των αντάξιων.



19

3

«Και πού θα πας;»

Ο πατέρας έκανε την ερώτηση θυμωμένος και κατάπληκτος, όμως η Αλίκη 

ήταν πιο θυμωμένη με την πρώτη αυτή αντίδρασή του: πού θα πάω; Συγγνώμη, εγώ 

δεν πάω πουθενά, εσύ είσαι που φεύγεις. Στο περίφημο χωριό.

Τον είχε πετύχει δίπλα στα μεσημεριανά ντελίβερι. Τα πακέτα με τη φίρμα του 

Αρχοντικό και την φιγούρα με δαντέλες και φιόγκους για λογότυπο (εμπνευσμένη από 

την κούκλα Ζουζού) στέκονταν σε στοίβες έξω από την κουζίνα. Μέσα ήταν ο 

Μπόγκνταν, ο Πολωνός σεφ, και η Μιρέλλα, η Αλβανίδα βοηθός, και κατέγραφαν τις 

τηλεφωνικές και διαδικτυακές παραγγελίες, ενώ έκλειναν και τα τραπέζια για το 

βράδυ. Το φρέσκο ψωμί, το μοναδικό χειροποίητο ψωμί τους, μοσχομύριζε. Η Αλίκη 

δεν έτρωγε πια συχνά τα φαγητά του Αρχοντικό, προτιμούσε το φαστφούντ με τους 

φίλους της, αλλά το ψωμί της άρεσε. Καθώς πήγε να πάρει λίγο πέτυχε στον 

διάδρομο τον πατέρα της, να μετράει τα πακέτα. Το είχε αναβάλει ως τότε, τώρα 

όμως κάτι την ώθησε να προχωρήσει επιτέλους: του είπε χωρίς περιστροφές ότι είχε 

ακούσει την κουβέντα με τη μητέρα της τις προάλλες, κι ότι δεν υπήρχε περίπτωση 

να πάει σε κανένα χωριό.

«Δεν θα πάω πουθενά», του απάντησε. «Εδώ είναι η πόλη μου. Εδώ γεννήθηκα, 

εδώ μεγάλωσα, σου διαφεύγει;»

«Δεν είναι σοβαρά πράγματα αυτά, Αλίκη. Θα έρθεις μαζί μου. Όλα τα παιδιά 

στην ηλικία σου μένουν με τους γονείς τους. Αν έμενα κι εγώ εδώ, θα ήθελες να 

φύγεις από το σπίτι σου;».

Πονηρή ερώτηση. Μα η Αλίκη ήξερε, χάρη στα μαθητικά φλερτ, πως αυτή 

ήταν μια τυπικά αντρική μέθοδος, η μέθοδος what if. Η μέθοδος αυτή είναι εντελώς 

αστήρικτη, αφού οι αποφάσεις μας ισχύουν μόνο μέσα σε συνθήκες πραγματικού 

συναισθήματος, δεν υπάρχει what if  για το συναίσθημα. Αφού λοιπόν έτσι κι αλλιώς 

πρόκειται για ψέμα, η σωστή απάντηση είναι αυτή που συμφέρει. «Ναι, βεβαίως και 

θα ήθελα», είπε.

Εκείνος έγινε θηρίο. Άρχισε να εξυμνεί με φωνές τον παράδεισο μέσα στον 

οποίο μεγάλωσε η Αλίκη, τις θυσίες που έκανε γι’ αυτήν. Αράδιαζε τα ποδήλατα, τα 



20

μηχανάκια, τις μεζονέτες και τα φροντιστήρια, τα ρούχα και τα καλλυντικά, το πιάνο 

και το συνθεσάιζερ.

«Αυτά τι σχέση έχουν με το χωριό;», είπε η Αλίκη όταν το ξέσπασμα 

μαλάκωσε.  «Τι από αυτά θα κάνω ή θα έχω εκεί;»

«Ούτε εδώ θα έχεις πια», του ξέφυγε, κι αμέσως φάνηκε ότι μετάνιωσε, αυτό 

ήταν γκάφα.

«Λοιπόν ωραία, ούτε εδώ, ούτε εκεί. Αλλά εδώ θα έχω τη ζωή μου στην πόλη, 

τους φίλους, τις ευκαιρίες μου. Δεν καταλαβαίνεις; Εδώ θέλω να είμαι».

«Νομίζεις ότι θέλεις», της είπε πιο γλυκά τώρα. «Εκεί θα βρεις καινούργιους 

φίλους, δουλειά, ενδιαφέροντα».

Το νομίζεις ότι θέλεις ήταν ακόμη ένα γνωστό αγορίστικο κόλπο. Αντιστάθηκε 

στον πειρασμό να του πει ότι το μόνο ενδιαφέρον που θα μπορούσε να συμβεί στο 

χωριό θα ήταν ένας σεισμός που θα το ισοπέδωνε. Αντί γι’ αυτό συγκεντρώθηκε: ο 

πατέρας της ακολουθούσε παρελκυστική τακτική, εναλλαγή φωνών και πονηρού 

λόγου. Τι θα έκανε στη θέση της ο Αντώνης; Τέρμα το μπλαμπλά, κατευθείαν τώρα 

στα χτυπήματα:

«Κοίτα, σας άκουσα με τη μαμά… προχτές... »

«Ναι, μου το είπες», της απάντησε με εκνευρισμό, «λοιπόν θα στο έλεγα, δεν 

θα στο έλεγα; Κρυφό θα ήταν; Δεν θα σε απαγάγω βέβαια!»

«Όχι, μπαμπά, για τα ‘ενδιαφέροντα’ λέω. Σας άκουσα. Μου έχεις έτοιμη 

δουλειά και μου έχεις και κάτι άλλο. Ποιο είναι αυτό το καλό παιδί με το οποίο καλά 

θα περάσω;»

Ο πατέρας κλονίστηκε, το βλέμμα του μάλιστα έδειξε σαν να προσπαθούσε στα 

αλήθεια να θυμηθεί. Αυτό εξαγρίωσε πιο πολύ την Αλίκη: επιπόλαιες σκέψεις έκανε 

γι’ αυτήν λοιπόν, ούτε καν σχέδια σοβαρά, που να τα θυμάται. 

«Τίποτα σπουδαίο», της είπε, προσπαθώντας να δικαιολογηθεί. «Είναι διάφοροι 

γνωστοί, παλιοί συγχωριανοί του παππού σου, οικογένειες που μπορούν να μας 

βοηθήσουν στο καινούργιο ξεκίνημα. Κάποιος από αυτούς έχει ένα γιο, που έχει 

τώρα μια ταβέρνα εκεί, μια ψησταριά... »

Δεν πίστευε στα αυτιά της. Τη μοναχοκόρη του, αυτή που δήθεν έκανε για χάρη 

της θυσίες, της πήρε πιάνο, μηχανάκι και τα λοιπά, τη φανταζόταν σε ψησταριά του 

χωριού, σύζυγο του ταβερνιάρη;  Η οργή και το παράπονο την έπνιξαν. 

«Δεν θέλω να ξανακούσω για εστιατόριο στη ζωή μου!» φώναξε και τρόμαξε κι 

η ίδια από τη φωνή της. Ήταν σαν να έφτυνε μεμιάς όλα τα ατέλειωτα βράδια που, 



21

στημένη στα ψηλοτάκουνα, απάγγελνε τα αποστηθισμένα μενού σε κυρίες που την 

κοίταζαν με βλέμμα σουβλερό από την κορφή ως τα νύχια.

Η αντίδρασή του ήταν εξ ίσου απρόσμενη. Κλονίστηκε σαν τα λόγια της να τον 

είχαν χτυπήσει, το πρόσωπό του σαν να το διαπέρασε μια ριπή δυνατού αέρα, όπως 

αυτή που ρυτιδώνει τη θάλασσα πριν τη θύελλα. Στο χτύπημα των λέξεων σήκωσε το 

χέρι του - αμυντικά ή επιθετικά;

«Τι είπες; Δεν θέλεις να ξανακούσεις για εστιατόριο; Αχάριστο πλάσμα, 

ντροπή! Ντροπή! Κοίτα γύρω σου» -έδειξε τα πακέτα με τα ντελίβερι, τη μισάνοιχτη 

κουζίνα από όπου ο Μπόγκνταν και η Μιρέλλα θα είχαν στήσει αυτί, έδειξε στο 

βάθος τη σάλα του Αρχοντικό, την πιο διάσημη σάλα εστίασης της Φωκίωνος Νέγρη. 

Το χέρι του ξανακινήθηκε απειλητικά. Μια στιγμή μετά, καθώς ήδη μετανιωμένος το 

μάζεψε και συγκέντρωσε τον θυμό μόνο στα μάτια του, η Αλίκη τον συμπόνεσε. Είδε 

την αδυναμία του πίσω από τη φωνή, είδε την προσπάθεια και την απόγνωση, και 

είδε ότι όντως τη χρειαζόταν μαζί του στα σχέδιά του. Θυμήθηκε ότι είχε αρχίσει να 

πίνει, ότι η μητέρα της τον άφησε ακριβώς τη στιγμή που τα πράγματα έγιναν ζόρικα, 

μόλις ήρθαν τα απλήρωτα δάνεια, οι φόροι, οι απειλές για κατασχέσεις. Και είδε 

ακόμα στο βλέμμα του, σαν σε καθρέφτη πολλαπλών ειδώλων, όλο τον κόσμο των 

ενηλίκων γύρω της που βρίσκονταν σε παρόμοια κατάσταση, που δεν τους ανήκε πια 

τίποτα από ό,τι νόμιζαν σε όλη τους τη ζωή ότι τους ανήκε. Είδε πως ζούσε στην 

καρδιά ενός αναίμακτου πολέμου, που χτυπούσε τυφλά. Ένιωθε τώρα την ψυχή της 

σαν την κόψη ενός μαχαιριού, που ή θα έκανε την αποφασιστική κίνηση προς τα 

εμπρός, ή θα μαζευόταν για πάντα στη θήκη του. Κι όλη η ορμή, όλη η ζωή που 

ήθελε, η ζωή της πόλης και το Crypton της και οι φίλοι της και το Ασημένιο Ρόδο και 

ο Λέο συσπειρώθηκαν ξαφνικά σε μια δίνη στο μυαλό και την καρδιά της κι από το 

σκοτάδι της, από εκεί όπου έδρευε η ανίκητη αυτοσυντήρηση, το μαχαίρι κινήθηκε 

προς τα εμπρός, προς την ήδη δουλεμένη πληγή:

«Τα βλέπω πολύ καλά όλα αυτά», είπε κι έδειξε με τη σειρά της τα κουτιά με τη 

φίρμα του Αρχοντικό. «Κι εσύ τα βλέπεις, κι εγώ τα βλέπω. Ξέρεις τι λένε; Λένε ότι 

θέλω το μερίδιό μου».

«Το ποιο;» Ο πατέρας είχε κοκαλώσει.

«Το μερίδιό μου, από όλα αυτά. Από τη δουλειά που κάνω τόσα χρόνια. Μόνο 

οι υπάλληλοι θα σε τρέχουν με μηνύσεις; Το μερίδιό μου και να φύγω - δηλαδή να 

μείνω, αλλά σε ένα δικό μου σπίτι, μικρό, να νοικιάσω, κάπου να δουλέψω, να κάνω 



22

κι εγώ ένα άλλο ξεκίνημα, όπως το θέλω εγώ. Εσύ μπορείς να πας σε όποιο χωριό 

θέλεις, να κάνεις κι εσύ ό,τι ξεκίνημα νομίζεις. Εγώ όμως θα κάνω το δικό μου».

«Μα τι μερίδιο λες, είναι δικά σου όλα αυτ... »

Σταμάτησε ακούγοντας την ίδια την φράση του. Η Αλίκη συνέχισε να 

επιτίθεται για  μην τον συμπονέσει ξανά:

«Ξέρεις πώς με λένε στο σχολείο; Σκλαβάκι! Σκλαβάκι, έτσι με φωνάζουν πίσω 

από την πλάτη μου».

«Εγώ νόμιζα ότι σε λένε βασίλισσα».

Δεν ήταν άγριος τώρα. Για την ακρίβεια, ήταν σίγουρη πως ήθελε να τελειώσει 

την κουβέντα για να πάει να ανοίξει κανένα κρασί.

«Κοίτα, μπαμπά», είπε πιο ήρεμα, «άκουσα τη μαμά να σου ζητάει το μερίδιό 

της. Δεν ξέρω ποιο είναι το μερίδιο τη μαμάς, αυτά είναι δικά σας. Ξέρω όμως πάνω 

κάτω ή μπορώ να υπολογίσω ποιο είναι το δικό μου. Δεν χρειάζεται να τσακωθούμε. 

Λέω απλώς ότι θέλω να μείνω στην Αθήνα, να βρω μια δουλειά, να νοικιάσω ένα 

μικρό σπίτι. Δεν θέλω τίποτα σπουδαίο. Δώσε μου μόνο ό,τι πρέπει. Την ανεξαρτησία 

μου θέλω και να είμαστε φίλοι».

Ο πατέρας την κοίταξε λυπημένος.

«Δεν υπάρχει μερίδιο, Αλίκη», είπε. «Τα πάντα έχουν χαθεί. Σε ξένο σπίτι 

κοιμάσαι, το παίρνει όπου να ’ναι η Τράπεζα».

«Η μαμά θα πάρει μερίδιο».

«Μην είσαι σίγουρη».

Η ώρα ήταν περασμένη. Το ύφος του ήταν αινιγματικό, η Αλίκη δεν ήξερε αν 

μπλοφάριζε. Δεν είναι δυνατό να μην υπάρχει τίποτα.

«Θα το ξανασυζητήσουμε», της είπε, βάζοντας τέλος σε μια κουβέντα που 

μάλλον είχε αρχίσει να του γίνεται ανυπόφορη. «Θα αλλάξεις γνώμη. Κοίτα τώρα τι 

γίνεται εδώ με τα πακέτα», συμπλήρωσε με κάποια αβεβαιότητα. «Ή μήπως από 

σήμερα παραιτείσαι;», δοκίμασε να αστειευθεί. 

«Όχι, δεν παραιτούμαι. Όσο είμαι εδώ θα δουλεύω. Δεν θέλω να μένω 

δωρεάν», του αντιγύρισε.

Λίγα λεπτά αργότερα, κι ενώ η Αλίκη, ελέγχοντας τα ντελίβερι, δουλειά 

μηχανική σχεδόν, σκεφτόταν δεν τα πήγα κι άσχημα, ο πατέρας επέστρεψε, μάλλον 

έχοντας πιει στο μεταξύ ένα δυο ποτήρια:

«Θα έχεις αυτοκίνητο», είπε καλοπιάνοντάς την, «θα φεύγεις από το χωριό, θα 

έρχεσαι στην Αθήνα όποτε θέλεις. Ό,τι θέλεις θα κάνεις. Πιο ελεύθερη θα είσαι εκεί».



23

Ναι, σίγουρα, κάπως έτσι θα ζουν στα χωριά: με άδειες εξόδου.

«Όχι μπαμπά».

Το θέμα δεν ήταν όπως της το τοποθετούσε. Δεν ήταν η ελευθερία της να 

«κάνει ό,τι θέλει». Στην πραγματικότητα, όσο κι αν δεν συνέφερε να το πει, δεν είχε 

ποτέ την αίσθηση ότι δούλευε με το ζόρι. Κάθε άλλο, της άρεσε, ούτε ένιωθε πως δεν 

έκανε ό,τι ήθελε στις μικρές, καθημερινές της αποφάσεις. Όχι, ήταν κάτι ευρύτερο 

και πιο σύνθετο, που μόλις άρχισε να το διεκδικεί το ένιωσε πολύ σημαντικότερο από 

το απλό, κοριτσίστικο «κάνω ό,τι θέλω». Αφορούσε το σύνολο της ζωής της, τη 

γενική εικόνα. Ήταν η προσωπική της ιστορία, της οποίας είχε ήδη αρχίσει να γράφει 

το πρώτο κεφάλαιο μόνη της, και δεν γινόταν τώρα να το αφήσει.

«Κοίτα», έλεγε στο μεταξύ ο πατέρας αποφασιστικά, μάλλον παίζοντας το πιο 

γερό χαρτί που το κρασί τον βοήθησε να σκεφτεί. «Αν μπεις στη σχολή, αλλάζουν τα 

πράγματα. Μπορεί να μείνεις και σε κάποια φοιτητική εστία. Αν μπεις δεν θέλω να 

έρθεις σε κανένα χωριό».

«Εστία ξέχνα την μπαμπά, τις θέσεις τις παίρνουν τα παιδιά από την επαρχία. 

Τα κανονικά παιδιά από επαρχία», τόνισε. «Οπότε, ποια η διαφορά;  Ή έχεις να μου 

δώσεις το μερίδιό μου και μου το δίνεις έτσι κι αλλιώς, ή και να μπω σε σχολή πάλι 

μόνη μου θα πρέπει να τα βγάζω πέρα». 

Ξανά παράπονο την είχε πνίξει: ο πατέρας της την εκβίαζε με τις εξετάσεις; 

Πρώτη φορά νοιαζόταν για τις σπουδές της, κι άλλωστε αν νοιαζόταν πραγματικά δεν 

θα την έβαζε να δουλεύει, στην τελευταία τάξη. 

Αλλά, για να είναι δίκαιη, ούτε κι η ίδια ποτέ είχε σκεφτεί τις σπουδές σοβαρά.

«Θα το ξανασυζητήσουμε, μπαμπά, έτσι δεν είπες;», είπε, κουρασμένη και η 

ίδια από τη μάχη κι ενώ εκείνος ήδη έφευγε πάλι. Προς το παρόν, ανακωχή.

Λίγο μετά βγήκε από την κουζίνα ο Μπόγκνταν.

«Πάρε κι αυτά» της είπε, δίνοντάς της μερικά πακέτα.

Τον κοίταξε προσεκτικά. Ήταν ο σεφ και πιο πιστός υπάλληλος μαζί με τη 

Μιρέλλα. Εκτός από κάτι part time σερβιτόρους, οι δυο τους ήταν οι μόνοι που είχαν 

μείνει στην επιχείρηση, κι έκαναν τώρα σχεδόν όλες τις δουλειές. Το περίεργο ήταν 

ότι δεν φαίνονταν να διεκδικούν τον μισθό τους με επιμονή. Ο Μπόγκνταν ειδικά είχε 

μια στενότερη σχέση με τον πατέρα της. Μάλλον πίνουν μαζί. Ξαφνικά θυμήθηκε ότι 

τον είχε πάρει το μάτι της μια φορά έξω από το σχολείο. Τι έκανε εκεί;



24

Ο Λέο είδε από μακριά τη Γκαλίνα να κάνει μια στροφή στον αέρα με το 

skateboard. Τα χρυσά μαλλιά της άνοιξαν σαν μεγάλες φτερούγες, το λυγερό της 

δωδεκάχρονο σώμα με το φαρδύ τζιν ταλαντεύθηκε λίγο στη ράμπα, μετά 

προσγειώθηκε στο πλακόστρωτο με μια εντυπωσιακή φιγούρα. Στην πλατεία 

Κυψέλης, στην ειδική κατασκευή που είχαν στήσει πάνω στην κεντρική αλάνα, τα 

παιδιά με τα skateboard, στην πλειοψηφία τους Αφρικανάκια (πράγμα που έκανε τη 

Γκαλίνα να ξεχωρίζει ακόμα περισσότερο) μελετούσαν τον χώρο και διαμόρφωναν 

διαδρομές με άλματα, χορευτικές στροφές και περάσματα εμποδίων. Η Κυψέλη ήταν 

κέντρο των Αφρικανών, εδώ ήταν η πλατεία τους, η καθημερινή ζωή τους. Τα 

μαγαζιά τους απλώνονταν σε όλα τα γύρω στενά, οι γυναίκες τους είχαν αναπτύξει 

εκτός των άλλων ένα δίκτυο καταπληκτικών κομμωτηρίων με αφρικάνικες 

αποκλειστικότητες (ράστα, πολυχρωμίες, εξτένσιονς), ενώ οι νεότερες γενιές 

δούλευαν υπάλληλοι σε εμπορικά ή φοιτούσαν σε επαγγελματικές σχολές. Λιγότεροι, 

όχι όμως και ελάχιστοι, πήγαιναν στο Πανεπιστήμιο. Το skate ήταν ένας ακόμα 

τομέας όπου κυριαρχούσαν, με τα αυτοσχέδια πρωταθλήματά τους. Του Λέο του 

άρεσε το θέαμα, τον έκανε να ακούει με τη φαντασία του τη μουσική που ενυπήρχε 

στον θορυβώδη μα αρμονικό αυτό χορό, σ’ αυτούς τους γεωμετρικούς σχηματισμούς 

στον αέρα ή ανάμεσα στα παγκάκια, τα φυλλώματα και τα άδεια τραπέζια των καφέ, 

όλα μαζί το σκηνικό μιας παράστασης με αστέρι τη Γκαλίνα. 

Η Γκαλίνα ήταν η μικρή του αδερφή. Όταν τον έβλεπε να προβάλλει από την 

κατηφόρα του σχολείου στην πλατεία έκανε μια απότομη φιγούρα, έπαιρνε τη σανίδα 

στο χέρι - ο Λέο έβλεπε την κατακόκκινη γλώσσα των Rolling Stones να τον 

πλησιάζει στην αγκαλιά της αδερφής του - κι έτρεχε κοντά του. Τη σήκωνε ψηλά και 

στροβιλίζονταν μαζί, μετά την ακουμπούσε στο έδαφος και αφού αντάλλασσαν τις 

στοιχειώδεις πληροφορίες, πώς πήγε ή πώς σκόπευε να πάει η μέρα του καθενός, 

έπαιρναν μαζί το δρόμο για το σπίτι. 

Το σπίτι ήταν σε ένα στενό εκεί κοντά, στο ισόγειο μιας παλιάς πολυκατοικίας. 

Είχε από αυτά τα στενά μπαλκόνια φάρδους τριάντα πόντων που έχουν τα ισόγεια 

των παλιών πολυκατοικιών κι έβλεπε τα απέναντι στενά μπαλκόνια, τα παρκαρισμένα 

αυτοκίνητα και όλους τους ενήλικες περαστικούς αν τα ρολά ήταν ανεβασμένα. 

Συνήθως ήταν: η μαμά του Λέο αγαπούσε το φως και την καθαριότητα, που φαινόταν 

καλύτερα όταν ο ήλιος, έστω ο λίγος που έφτανε εδώ χαμηλά, έπεφτε πάνω στο 

τραπέζι με το πολύχρωμο τραπεζομάντηλο, στο κάλυμμα του μικρού καναπέ και στη 

βιβλιοθήκη από μελαμίνη που ξεχείλιζε από βιβλία. Οι άντρες του σπιτιού, ο πατέρας 



25

και ο Λέο, δεν σκοτίζονταν πολύ για το φως γιατί συνήθως έλειπαν, κι όταν ο Λέο 

ήταν στο σπίτι μελετούσε στο πίσω μικρό δωμάτιο. Εκεί το φως ήταν πολύ λίγο και η 

θέα μόνο ένας τοίχος στον ακάλυπτο, αλλά δεν τον ένοιαζε. Το σπίτι εδώ στην 

Κυψέλη ήταν καλύτερο από το υπόγειο στην Ακαδημία Πλάτωνος, όπου έμεναν όταν 

πρωτοήρθαν στην Ελλάδα.

«Ζυμαρικά στον φούρνο», είπε η μαμά. (Στα ρωσικά. Οι γονείς του μέσα στο 

σπίτι μιλούσαν ρωσικά). Τα Ζυμαρικά Στον Φούρνο ήταν αινιγματικό φαγητό, γιατί 

μέχρι να τα δεις δεν ήξερες πώς ήταν μαγειρεμένα, δηλαδή με τι. Αποδείχτηκε ότι 

ήταν με ντομάτα και μυρωδικά, υπήρχε όμως για συνοδεία λίγο λουκάνικο, καθώς 

και σαλάτα. Υπήρχε επίσης τριμμένο τυρί. Η Γκαλίνα θα έπινε κόκα κόλα (ένα μικρό 

ποτήρι γιατί δεν κάνει καλό, πράγμα που λαμβάνει υπόψη ένα κορίτσι που θέλει να 

γίνει γιατρός), ο ίδιος ο Λέο λίγη μπίρα. Έλειπε ο πατέρας, θα έτρωγε μόνος του αργά 

το απόγευμα.

Ο Λέο κάθισε στο τραπέζι με την ευχαρίστηση που καθόταν πάντα, και που 

ήταν δημιούργημα κυρίως της μητέρας του. Δούλευε κι εκείνη βέβαια, διπλά 

μάλιστα: παρέδιδε μαθήματα πιάνου και ορθοφωνίας και βοηθούσε μια άλλη κυρία 

από τη Ρωσία που είχε ραφτάδικο, παίρνοντας στο σπίτι στριφώματα, στενέματα, 

κουρτίνες. Αλλά ήταν ο τύπος της γυναίκας που πλάστηκε πραγματικά για μητέρα και 

νοικοκυρά. Ήταν το βασίλειό της, ήταν μια τροφός. Είχε ένα κάπως σκληρό πρόσωπο 

που χαμογελούσε απότομα και άλλαζε αμέσως έκφραση, ξανθά μαλλιά κομμένα 

κοντά και μια σταθερή αφοσίωση στο καθημερινό της πρόγραμμα. Ποτέ ο Λέο δεν 

είχε μαντέψει καμιά βαθιά θύελλα κάτω από την ήρεμη όψη της, ούτε ακόμα όταν 

διαφωνούσε, χλιαρά πάντα, με τον πατέρα. Είχε την εντύπωση πως η μητέρα του 

ήταν ικανή να μετατρέψει οποιοδήποτε χώρο σε σπίτι, να φτιάξει ατμόσφαιρα 

θαλπωρής και ασφάλειας ακόμα κι αν ξαφνικά βρισκόταν σε ένα αντίσκηνο στους 

πέντε δρόμους, στη μέση ενός φοβερού πολέμου ή μιας βιβλικής καταστροφής.

 Με την ίδια αίσθηση ευχαρίστησης άνοιξε το κινητό του. Ήθελε να δει πάλι τη 

σελίδα που του έδειξε ο Φράγκος τις προάλλες. Την μελετούσε αρκετές μέρες τώρα, 

και είχε βεβαιωθεί ότι ο διαγωνισμός ήταν προσιτός. Πρώτον, δεν ήταν διαγωνισμός, 

αλλά απλώς εξετάσεις. Όποιος πετύχαινε δηλαδή από μια βαθμολογία και πάνω θα 

μπορούσε να πάει, κι αν ήταν φτωχός, με υποτροφία. Επίσης ήταν για νέους από όλη 

την Ευρώπη, και τη Ρωσία. Είχε φροντίσει να το επιβεβαιώσει, γιατί δεν είχε την 

ελληνική υπηκοότητα. Ναι, οι Ρώσοι περιλαμβάνονταν. Διάβασε τώρα πάλι τους 

όρους με προσοχή, και πάλι αναστατώθηκε: ήταν εύκολοι. 



26

Η μαμά του, που παραξενεύτηκε από την αδιαφορία του για το πιάτο, τον 

ρώτησε τι κοιτάζει. Της εξήγησε. Εκείνη δεν είπε τίποτα, ανέφερε μόνο μεγαλόφωνα 

το όνομα της πόλης, σκεπτική. Ο Λέο επέμεινε, ήθελε τη γνώμη της.

«Θα δούμε. Φάε το φαγητό σου, θα κρυώσει».

Θα δούμε; Δεν του άρεσε αυτό. Αντίρρηση από τον πατέρα του ναι, η αντρική 

μάχη είναι πάντα στο πρόγραμμα, αλλά από τη μητέρα; Αυτό ήταν δύσκολη 

περίπτωση. Τότε η Γκαλίνα, που είχε πάρει το κινητό του και προσπαθούσε να 

διαβάσει τη σελίδα (ήταν κάτω από το lower ακόμα στα αγγλικά), είπε:

«Να το πούμε στον θείο Πάσα, όταν έρθει».

Ο Λέο θορυβήθηκε. Ο θείος Πάσα; Ο μυστήριος θείος που ερχόταν κάθε τόσο 

για δουλειές; 

«Έρχεται για τα καλά αυτή τη φορά», επιβεβαίωσε και η μαμά. «Μια δουλειά 

με ένα εργοστάσιο, ή κάτι τέτοιο. Θα μας πει. Φαίνεται καλή προοπτική για όλους».

Πρώτη φορά ο Λέο αδιαφορούσε για την καλή προοπτική για όλους. Άρχισε να 

τρώει, κοιτάζοντας με την άκρη του ματιού τη Γκαλίνα που είχε βγει από τη σελίδα 

του μουσικού διαγωνισμού και, αμελώντας κι αυτή το πιάτο της, έπαιζε τώρα ένα 

παιχνίδι στο κινητό. Συναισθήματα και σκέψεις έγιναν κουβάρι: η Γκαλίνα ήθελε να 

γίνει γιατρός. Ο ίδιος θα έκανε τα πάντα για να βοηθήσει την αδερφή του. Ο θείος 

Πάσα ερχόταν να κανονίσει δουλειές, με συγγενείς και συμπατριώτες. Υπήρχε 

οργάνωση στην οικογένεια, μια σιωπηλή συμφωνία να βοηθούν ο ένας τον άλλον και 

δεν ήταν εύκολο να ξεφύγεις. Ακόμα και η μουσική ήταν μια αυστηρή συλλογική 

δουλειά, με πολλή πειθαρχία. Αλλά τι νόημα έχει να βοηθάμε ο ένας τον άλλον, όταν 

αυτός ο ένας δεν έχει αποφασίσει μόνος του σε τι θέλει να τον βοηθήσουν;

Ο Λέο δεν είπε τίποτε άλλο σχετικό και άρχισε να αστειεύεται με τη Γκαλίνα, 

με τα μακριά μαλλιά της που έμπαιναν στο πιάτο της, με το skate και το πρωτάθλημα 

της Κυψέλης, με τη μελλοντική της καριέρα ως γιατρού. Τη λάτρευε τη Γκαλίνα. Και 

τη μαμά του την αγαπούσε. Και με τον πατέρα καλά τα πήγαινε, δεν είχε ως τώρα 

πρόβλημα.

Αλλά από τώρα μπορεί και να είχε.

Το δωμάτιό του ήταν το μισό του κανονικού δωματίου. Το διαμέρισμα ήταν ένα 

μικρό τριάρι με δύο κρεβατοκάμαρες. Η μία ήταν των γονιών του και την άλλη, την 

πιο μεγάλη, την είχαν χωρίσει με γυψοσανίδα στη μέση, μοιράζοντας το μπαλκόνι, 

και είχαν φτιάξει δυο δωμάτια, από τα οποία το μικρότερο, αυτό που του έτρωγε 

χώρο το κοινό χωλάκι, ήταν το δικό του. Ο Λέο όμως είχε εκμεταλλευθεί το ύψος και 



27

είχε φτιάξει ένα υπερυψωμένο μακρύ κρεβάτι, πολύ βολικό. Από κάτω είχε το 

γραφείο του, τα βιβλία του και τα όργανά του. Είχε επίσης μια μικρή συλλογή από 

καπέλα κρεμασμένα στον τοίχο. Μετά το γεύμα χώθηκε εκεί κι άνοιξε στο λάπτοπ 

ξανά τη γνωστή σελίδα, με την ησυχία του τώρα. Ναι, ήταν εύκολες γι’ αυτόν 

εξετάσεις, και ναι, υπήρχε χρονικό περιθώριο για την υποψηφιότητα.

Όμως, γιατί να το κάνει αυτό; Ένα Ωδείο στην Κεντρική Ευρώπη; Οπωσδήποτε 

προοπτικές, όμως τι τις ήθελε; Για καριέρα; Κι αν οι γονείς του διαφωνούσαν; Να 

συγκρουστεί μαζί τους για μια καριέρα; Κι αν όχι, τότε για τι να συγκρουσθεί; Μέρες 

τώρα τριγυρνούσαν αυτές οι ερωτήσεις στο μυαλό του. Είχε καταλάβει πως ο 

Φράγκος δεν του έκανε τυχαία την ερώτηση «τι είναι η μουσική». Ούτε την άλλη, αν 

ήθελε να γράψει με τη μουσική κάτι δικό του.

Τι είναι η μουσική; Πώς γράφεις μουσική; 

Ήξερε φυσικά πώς γράφεις - με νότες. Όμως, αυτό είναι όλο; Πώς έγραφαν οι 

μεγάλοι συνθέτες; Δηλαδή, τι συνέβαινε στο μυαλό τους π ρ ι ν γράψουν, τι τους 

ενέπνεε;

Συχνά στην τάξη η φωνή του καθηγητή και η μουρμούρα των συμμαθητών 

ακουγόταν στα αυτιά του ως μουσική, ως μια εν δυνάμει συμφωνία. Τα αυτοκίνητα 

στο δρόμο. Τα παιδιά στην πλατεία, οι φίλοι της Γκαλίνας.

Η Γκαλίνα, τι μουσική είναι;

Γύρω στις επτά, όταν ο πατέρας μπήκε στο σπίτι, οι φωνές δυνάμωσαν, το σπίτι 

ξύπνησε. Η Γκαλίνα ακούστηκε να λέει «πάω αγγλικά». Ο Λέο θυμήθηκε ότι είχε 

πρόβα στο μαγαζί που έπαιζε αυτό τον μήνα τα Σαββατοκύριακα. Η μητέρα είπε στον 

πατέρα «να σου βάλω να φας;»  Ο πατέρας είπε «την άλλη εβδομάδα έρχεται ο 

Πάσα».



28

4

Η Αλίκη οδήγησε το Crypton σε ένα στενό που βόλευε για πάρκινγκ, πάρκαρε 

και έλυσε τα μαλλιά της. Το μοναδικό της κράνος το είχε δώσει στη Ροντίνια, που 

κατέβηκε από το πίσω μέρος της μηχανής. Γύρω τους αναβόσβηνε ο λαμπερός 

κόσμος που αποκαλούσαν «το δικό μας Λας Βέγκας». Οι επιγραφές neon σε διάφορα 

μεγέθη και χρώματα ήταν στοιχισμένες η μία δίπλα ή κάτω από την άλλη: Θετικό, 

Θεωρητικό, Σύγχρονο. Η Μέθοδος, Η Διαγώνιος, Η Πρόταση. Η Άνοδος, Η 

Πρόοδος, η Εξέλιξη. Ήταν το φανταχτερό σύμπαν των φροντιστηρίων, που μαζί με 

μια πλούσια σειρά χαρτοπωλεία, ταχυφαγεία και καφέ, απλωνόταν βουερό, μια 

συνοικία ιδιότυπης νυχτερινής ζωής, στο τρίγωνο Πλατεία Κάνιγγος, Ακαδημίας, 

Σόλωνος και τους κάθετους δρόμους γύρω από την παλιά Νομική. Καθώς περνούσαν 

την πόρτα του φροντιστηρίου η Αλίκη ένιωσε ίσως πρώτη φορά τη σημασία του. Με 

τη Ροντίνια πήγαιναν στο ίδιο, αλλά ενώ η Ροντ είχε πολύ καλά στο νου της τι ήθελε 

να κάνει, και μάλιστα με τρόπο που η Αλίκη εύρισκε αξιοθαύμαστο, η ίδια δεν είχε 

καν σκεφτεί τι θα δήλωνε στο μηχανογραφικό. Το επικρατέστερο ως τώρα ήταν να 

ακολουθήσει τον τομέα μέσα στον οποίο ζούσε, να δηλώσει δηλαδή σχολές σχετικές 

με τεχνολογία τροφίμων. Αυτό όμως το είχε σκεφτεί όταν ακόμα πίστευε ότι το 

Αρχοντικό θα ήταν το μέλλον της. 

Μέσα στην τάξη, μια μικρή αίθουσα στον τέταρτο όροφο ενός στενού κτιρίου 

με κακοφωτισμένους διαδρόμους και σκάλες, κάθισαν όπως πάντα μαζί στο θρανίο, η 

Αλίκη προς τον διάδρομο, η Ροντίνια δίπλα στο μεγάλο παράθυρο με τα μονίμως 

κλειστά, ασφαλισμένα τζάμια. Όπως κοίταζε έξω, οι μακριές βλεφαρίδες της 

φωτίζονταν από τη λάμπα φθορίου τη αίθουσας και από τις φωτεινές ταμπέλες των 

απέναντι φροντιστηρίων. Η Ροντίνια είχε τα ωραιότερα πράσινα μάτια που είχε δει 

ποτέ η Αλίκη, σαν κρύσταλλα με θερμές λάμψεις, μάτια ομιλητικά  και γεμάτα 

ζωντάνια, σε αντίθεση με το λιγομίλητο στόμα της. Τη θαύμαζε τη Ροντίνια: θα έδινε 

εξετάσεις για να δει ότι μπορεί να περάσει, και μετά θα έφευγε στο εξωτερικό. 

Αμέσως, δεν θα σπούδαζε εδώ. Θα έδινε όμως πρώτα. 

«Το πρόβλημα λοιπόν είναι το μερίδιο, ή ότι θέλεις έτσι κι αλλιώς να φύγεις;» 

τη ρώτησε τώρα η Ροντίνια γυρνώντας προς το μέρος της, και συνέχισε: «Έχε υπόψη 



29

ότι κανείς δεν φεύγει αυτή την εποχή. Είναι η κρίση. Οι άνθρωποι έχουν την τάση να 

μένουν μαζί».

Αυτή τη φορά η Αλίκη δεν απάντησε ότι δεν είναι αυτή που φεύγει, αλλά 

αντίθετα είναι αυτή που μένει. Με τη Ροντίνια δεν χρειαζόταν αυτό το παιχνίδι των 

λέξεων, ήταν σύμμαχος. Η ουσία της απόφασης ήταν αυτή: η Αλίκη έφευγε. Από το 

πατρικό σπίτι. 

«Είναι και τα δύο», είπε. «Χρειάζομαι μια βοήθεια στην αρχή. Αλλά το 

σπουδαιότερο είναι ότι δεν μ π ο ρ ώ να πάω σε κανένα χωριό. Θα πεθάνω».

«Το ξέρω, φυσικά», διαβεβαίωσε η Ροντίνια.

Η Αλίκη ένιωθε μαζί της τη ζεστασιά που νιώθει όποιος δεν χρειάζεται να 

εξηγήσει. Η Ροντίνια δεν θα τη ρωτούσε «τι ακριβώς θέλεις», ούτε θα της έλεγε ποτέ 

με ύφος «απλώς νομίζεις ότι θέλεις». Δεν χρειαζόταν να αποδώσει φραστικά η Αλίκη 

την επιθυμία της, η επιθυμία η ίδια ακτινοβολούσε: ήθελε αυτά εδώ τα φώτα neon, 

ήθελε τη ζωή εδώ, την πολύχρωμη πόλη και στο βάθος της το πρόσωπο του Λέο. Η 

Ροντίνια δεν είχε καμιά  δυσκολία να κατανοήσει αυτή τη θέληση. 

Η καθηγήτρια μπήκε, και σταμάτησαν την κουβέντα. Οι καθηγητές εδώ ήταν 

πιο αυστηροί από του σχολείου, η δουλειά τους, όλοι το ήξεραν, ήταν απαιτητική και 

ανταγωνιστική: τα φροντιστήρια δεν όφειλαν την ύπαρξή τους τόσο στο ότι κάλυπταν 

τις ελλείψεις των σχολείων, όσο στο ότι κάλυπταν την ανάγκη για δουλειά των 

καθηγητών που περίσσευαν από τα σχολεία. Όλοι κολυμπούσαν στην ελώδη αυτή 

λίμνη από ένστικτο, από την ανάγκη της αμοιβαίας συντήρησης. Και η Αλίκη το 

ήξερε. Ο σεβασμός της δεν ήταν τόσο της μαθήτριας προς την καθηγήτρια, όσο της 

μιας εργαζόμενης προς την άλλη. 

Δυο ώρες Έκθεση. Η Αλίκη χάζευε το σχεδιάγραμμα μπροστά της χωρίς να το 

προσέχει, είχε μεγάλη ανάγκη να συζητήσει με τη Ροντίνια. Έγραψε όπως όπως, 

βιαστικά, και σηκώθηκε: «Σε περιμένω στο καφέ», είπε.

«Οκέι, δεν αργώ».

Η  Ροντίνια έγραφε γρήγορα πυκνογραμμένες, έξυπνες, αλλά μικρές σε σχέση 

με το απαιτούμενο, εκθέσεις. Δέκα λεπτά μετά, στο καφέ, τη ρωτούσε ξανά:

«Αλήθεια, λοιπόν, ποιο είναι το μερίδιό σου;»

«Δεν έχω ιδέα».

«Πώς, δεν μπορείς να υπολογίσεις;»

«Παίρνω τις παραγγελίες, ελέγχω στην κουζίνα τη δουλειά. Είμαι κάτι σαν 

επικεφαλής προσωπικού. Λογικά θα έπρεπε να έχω έναν μισθό».



30

«Να το υπολογίσεις και να το πεις». 

«Δεν υπάρχει τίποτα, ο πατέρας μου λέει ότι όλα θα τα πάρουν οι Τράπεζες».

« Άσχετο. Σημασία έχει να δείξεις ότι το έχεις πάρει σοβαρά. Το έχεις;»

«Εννοείται», είπε η Αλίκη, κάπως αβέβαια. Έμειναν λίγο σιωπηλές, ρουφώντας 

γουλιές από τον βραδινό φρέντο, μέσα στη φασαρία και τον συνωστισμό της 

καφετέριας.

«Κοίτα, Ροντ», είπε τότε η Αλίκη, «όλο αυτό» - έδειξε γύρω τα παιδιά που 

μπαινόβγαιναν ή κάθονταν στη σάλα και τον έξω χώρο, την καφετιέρα που 

γουργούριζε, τη συνομήλική τους νεαρή σερβιτόρα, μάλλον μετανάστρια, τα 

φλιτζάνια που μαζεύονταν, τα τασάκια που άδειαζαν, όλα μαζί ένα μίγμα εικόνων, 

ήχων και αρωμάτων που νάρκωνε τις αισθήσεις κι έκανε το άγχος υποφερτό. «Δεν θα 

μπω πουθενά, αυτό είναι το θέμα. Τι θα κάνω;»

«Θα μπεις», της είπε η Ροντίνια, με όχι και τόσο σίγουρο τόνο, «αλλά να βρεις 

μια δουλειά έτσι κι αλλιώς».

Η Αλίκη κούνησε το κεφάλι. Ναι, μια δουλειά. Σκέφτηκε την κυρία Αθηνά, 

στην Αγορά. Να της το πω όταν θα πάω για τους στίχους.

«Και» συμπλήρωσε η Ροντίνια, «να σε ενδιαφέρουν οι σπουδές. Τώρα με την 

κρίση είναι εφόδιο».

Η Αλίκη δεν απάντησε. Η Ροντίνια ήξερε περισσότερα από την ίδια για τον 

κόσμο που αλλάζει. Είχε μορφωμένο πατέρα, αν και μάλλον λίγο περίεργο. Δεν 

μιλούσε συχνά γι αυτόν, αλλά όποτε μιλούσε το έκανε με αγάπη. Ήταν επιστήμονας, 

ιδιόρρυθμος και κλεισμένος στον εαυτό του, αφοσιωμένος στις έρευνές του. Η Αλίκη 

ένιωθε συχνά απέναντί της ένα διφορούμενο συναίσθημα, μειονεξία μαζί και 

πρόκληση, ένιωθε ότι η ίδια προερχόταν από έναν κόσμο πολύ πιο ρηχό, ότι εκεί έξω 

υπήρχε ένα άλλος κόσμος, σκοτεινός για την ίδια και φωτεινός για τη Ροντίνια, 

γεμάτος γνώσεις που δεν θα είχε ίσως ποτέ τα εφόδια να μοιραστεί. 

Τότε ξαφνικά η Ροντίνια της είπε:

«Σε ευχαριστώ πολύ γι’ αυτό που κάνεις».

Η Αλίκη άργησε μερικές στιγμές να βγει από τις σκέψεις της. «Ποιο;» ρώτησε 

με έκπληξη.

«Που με παίρνεις με το μηχανάκι. Ξέρεις, ήθελα να σου δώσω για την βενζίνη».

«Μα τι λες, έτσι κι αλλιώς θα ερχόμουν, δεν θα ερχόμουν;»

«Όχι, ήθελα να σου πω πάνω σε αυτό. Κοίτα, είναι πολύ ωραίο που κάνεις τόσα 

για τους άλλους».



31

Την Αλίκη, που είχε πρόσφατα σκεφτεί το θέμα, δεν την ενθουσίαζε πια τόσο 

αυτή η εικόνα της, αλλά δεν είπε τίποτα. Της άρεσε να είναι σε κάτι αξιόλογη.

«Επίσης ήθελα να σου πω», συνέχισε η Ροντίνια, «ότι αυτές τις συνταγές που 

δίνεις στην αγγλικού θα μπορούσες να τις εκμεταλλευθείς, αν μάλιστα είναι δικές 

σου».

Η Αλίκη το είχε ξεχάσει. Πράγματι, μερικές φορές είχε φέρει συνταγές σε μια 

καθηγήτρια.

«Του ρεστωράν είναι, από μνήμης. Πιο μικρή δούλευα στην κουζίνα. Δεν έχουν 

κάποια υπογραφή, συχνά αυτοσχεδιάζω. Θα μπορούσες να τις πεις δικές μου».

«Αν θέλεις μπορώ να σου φτιάξω ένα πρόγραμμα για υπολογιστή. Αν μου 

δώσεις τα δεδομένα».

 Η Αλίκη της εξήγησε μερικά πράγματα για τα τρόφιμα, τα συστατικά τους, τις 

αναλογίες, ό,τι γνώριζε εμπειρικά. «Αυτά εννοείς δεδομένα;»

  «Ναι. Θα στο κάνω, γράψ’ τα μου σε ένα χαρτί, δεν είναι δύσκολο».

«Οκέι, αν και δεν πιστεύω να το χρειαστώ ποτέ».

«Δεν ξέρεις, ας το έχεις». 

  Λίγο αργότερα η Ροντίνια φόρεσε το κόκκινο κράνος, που η Αλίκη 

προτιμούσε να δίνει σε εκείνη, και ανέβηκαν στο Crypton. Ήταν περασμένες δέκα 

όταν ξεκίνησαν από την πλατεία Κάνιγγος για την Κυψέλη. Η Αθήνα ήταν 

φωτισμένη. Η Αλίκη ένιωσε πάλι την ανεξήγητη χαρά που την πλημμύριζε όταν 

διέσχιζε την πόλη. Ρουφούσε από την κίνηση γύρω της την ενέργεια που χρειαζόταν, 

για τη δουλειά που την περίμενε. Πίσω στο Διάλειμμα, το ταχυφαγείο απέναντι από το 

σχολείο, όπου η Ροντίνια άφηνε το ποδήλατό της, μόνο κάποιοι σκόρπιοι θόρυβοι 

ακούγονταν: ένα μακρινό μαρσάρισμα, η φωνή ενός θαμώνα στο κοντινό καφενείο, 

τα τελευταία ποτήρια που έπλενε, στο χέρι, στη μικρή του κουζίνα, ο κυρ Φώτης. Η 

ερημιά της ανηφόρας που τη μέρα βούλιαζε από τα πλήθη των μαθητών, μαζί με τη 

μακρινή, υπόκωφη βοή της πόλης, προετοίμαζε την Αλίκη για τη νύχτα που ερχόταν. 

Ξεκλειδώνοντας το ποδήλατο, η Ροντίνια είπε:

«Κοίτα, μεταξύ μας τώρα, φυσικά και θέλεις την πόλη, θέλεις όλο αυτό». 

(Έδειξε με το χέρι γύρω τους). «Ψάξε όμως και τι θέλεις στη συνέχεια, γιατί αυτό 

είναι πολύ γενικό, είναι μόνο ένα συναίσθημα. Δεν μπορείς να έχεις πάντα 

εμπιστοσύνη στα συναισθήματα. Διαλύονται, αλλάζουν. Να πατήσεις κάπου πιο 

συγκεκριμένα, σε κάποιο πιο χειροπιαστό σκοπό». 



32

Κι ενώ η Αλίκη κουνούσε σκεφτική το κεφάλι, η Ροντ πατούσε ήδη τις πρώτες 

ορθοπεταλιές. 

Γύρω στις δώδεκα, στη μεγάλη ολόφωτη σάλα με τα λευκά τραπεζομάντιλα, τα 

σερβίτσια επάνω τους (πορσελάνινα πιάτα, ασημένια μαχαιροπήρουνα, κρυστάλλινα 

ποτήρια) ήδη λίγο αναστατωμένα και τις καρέκλες με την ψηλή πλάτη σε κρεμ 

βελούδο εν μέρει κατειλημμένες, κι αφού οι σερβιτόροι είχαν ήδη σερβίρει ποτά και 

ορεκτικά (η κουζίνα του Αρχοντικό δεν ήταν υψηλή, ήταν περιποιημένη αλλά απλή, 

μεσαία, οικεία), τα βλέμματα των θαμώνων στράφηκαν όλα προς την είσοδο από την 

πλευρά της κουζίνας: με το μαύρο της φόρεμα και τις γόβες που την έφταναν στο ένα 

κι ογδόντα πέντε, η Αλίκη η βασίλισσα έκανε την είσοδό της στη σάλα, χαμογελαστή, 

πανέμορφη, αστραφτερή. Έξω η πόλη φωτιζόταν ήδη από τα αυτοκίνητα που 

κυλούσαν προς μπαρ, ρεστωράν και κέντρα διασκέδασης, ένα ρεύμα όλο ένταση, 

ένας νυχτερινός πυρετός που η Αλίκη τον ένιωθε ειδικά στο τέλος της εβδομάδας να 

ανεβαίνει, και που τελευταία είχε όλο και πιο έντονα την επιθυμία να τον μοιραστεί 

με τον κόσμο εκεί έξω. Τα χρόνια της κρίσης δεν τον μείωσαν, υπήρχε ένα μικρό 

ποσοστό του πληθυσμού που συνδεόταν σταθερά με αυτόν. Μείωσαν ωστόσο πολύ 

το χρήμα που συνδεόταν μαζί του, ενώ μάλλον δεν μείωσαν, αντίθετα μπορεί και να 

αύξησαν, τις απαιτήσεις. Τα καταστήματα τα έβγαζαν πέρα δύσκολα, ο κόσμος όμως 

ζητούσε την ίδια περιποίηση, ίσως και μεγαλύτερη, σαν το μικρό παιδί που είναι 

άρρωστο και χρειάζεται φροντίδα και ζεστασιά για να ξεχάσει την αρρώστια. Το 

ρεύμα του πυρετού ακολουθούσε συγκεκριμένες διαδρομές: λίγες δεκάδες μέτρα από 

τη σκοτεινή κλειστή πόρτα του ταχυφαγείου Διάλειμμα απέναντι από το Λύκειο, η 

Φωκίωνος Νέγρη άστραφτε, καφετέριες και εστιατόρια συνέχεαν μουσικές και φώτα, 

οι θαμώνες κάθονταν πια και έξω – το Αρχοντικό είχε ανοίξει τον θρυλικό πίσω κήπο 

του. 

Ο πατέρας της είχε φύγει για απόψε, τελευταία έφευγε όλο και πιο νωρίς. Ο 

Μπόγκνταν είχε ήδη αναλάβει μερικά τραπέζια, ο πολύς κόσμος όμως θα ερχόταν 

τώρα, μετά τα θέατρα και τα σινεμά. Η Αλίκη κοίταξε τον Μπόγκνταν καχύποπτα, 

θυμήθηκε πάλι την παρουσία του έξω από το σχολείο τις προάλλες. Ο σεφ του 

Αρχοντικό ήταν αυστηρός, σκυθρωπός τύπος, η Αλίκη τον φανταζόταν να έχει 

μεγαλώσει σε ένα σπίτι όπου το χιούμορ ήταν απαγορευμένο και το γέλιο επέσυρε 

τιμωρία. Μαζί της ήταν ακόμα πιο σκυθρωπός, προφανώς επειδή ήταν η κόρη του 

αφεντικού και η αγέλαστη όψη κατ’ αυτόν ήταν δείγμα σοβαρότητας. Ως τώρα η 



33

Αλίκη τον θεωρούσε ταλαιπωρημένο μετανάστη, τώρα όμως ήταν ένας από αυτούς 

που βοηθούσαν τον πατέρα της στη μετακόμιση στο χωριό. Τους είχε δει να συζητάνε 

χαμηλόφωνα, κάτι σχεδίαζαν μαζί. Επίσης είχε την εντύπωση ότι έπιναν μαζί.

Στην κουζίνα αποστήθισε το μενού. Δεν βοηθούσε στην παρασκευή του πια, μα 

παρουσίαζε τα πιάτα με μια άνεση στην περιγραφή, μια δημιουργική ευγλωττία. Ο 

ρόλος της ήταν να πηγαίνει στα τραπέζια φορώντας το πιο όμορφο χαμόγελο, να λέει 

το μενού και μετά, στον δεύτερο γύρο, να παίρνει τις παραγγελίες. Αν οι πελάτες δεν 

ήταν έτοιμοι,  υπήρχε και τρίτος γύρος. Μετά δεν ξανάμπαινε στη σάλα, τα υπόλοιπα 

τα αναλάμβαναν οι σερβιτόροι υπό τις οδηγίες της Μιρέλλας και του Μπόγκνταν. 

Έτσι κι απόψε: φιλική στους καινούργιους πελάτες, με λίγη έξτρα οικειότητα (ένα 

όνομα, μια πιο θερμή καλησπέρα) στους γνωστούς, απάγγειλε με όλη την επίσημη 

ορολογία το μενού και μετά το εξήγησε αναλυτικά, τι περιείχε το κάθε πιάτο και πώς 

ήταν μαγειρεμένο. Έπειτα βγήκε στον κήπο, τον περίφημο πίσω κήπο του Αρχοντικό 

με την κληματαριά. Εδώ οι καρέκλες ήταν από μπαμπού, με το κάθισμα και την 

πλάτη ντυμένα στο ίδιο κρεμ χρώμα της σάλας, όχι όμως από βελούδο αλλά από μια 

καλή απομίμηση, κατάλληλη για εξωτερικούς χώρους. Κάθε χρόνο πλήρωναν πολλά 

για τον καθαρισμό  και τη συντήρηση των επίπλων. Η Αλίκη δεν ήξερε αν φέτος θα 

καθαρίζονταν, ούτε πόσο ακριβώς στοίχιζαν όλα αυτά. Υποπτευόταν πως ακόμα και 

περσινές υπηρεσίες ο πατέρας της τις χρωστούσε. Για πρώτη φορά σκέψεις σαν 

αυτές, σχετικές δηλαδή με τα έξοδα και τα πρακτικά προβλήματα του ρεστωράν, την 

απασχολούσαν τόσο, ώστε δεν ένιωθε τα βλέμματα των θαμώνων, ειδικά τα 

διαπεραστικά κάποιων κυριών. Στον επόμενο γύρο πάντως ήταν ήδη πιο ανάλαφρη, ο 

ρυθμός του ρεστωράν την είχε απορροφήσει κι είχε βρει το γνώριμό της στυλ: πήρε 

τις παραγγελίες, είπε ευχαριστώ πολύ κι αυτή τη φορά ένιωσε τα βλέμματα. Αγνόησε 

τα μοχθηρά, τράφηκε από τα θετικά, ένιωσε πως έλαμπε. «Είναι δεκαεφτά μισό», 

άκουσε να λένε, και η φράση ήχησε στα αυτιά της σαν χρονικό ορόσημο.

Δυο ώρες μετά, στην κουζίνα, ήπιε το χλιαρό γάλα με μέλι που της έφτιαχνε 

τέτοια ώρα η Μιρέλλα.  Η Μιρέλλα ήταν γύρω στα τριανταπέντε, με λευκό δέρμα και 

μαύρα μαλλιά, καμιά φορά η Αλίκη την έλεγε Χιονάτη. Το στόμα της έσπαγε λίγο 

στην άκρη, έδινε συχνά την εντύπωση ότι είχε κλάψει, μπορεί να έχει. Ήταν 

μορφωμένη, είχε σπουδάσει σε μια σχολή τουριστικών επαγγελμάτων, από όπου είχε 

αποφοιτήσει με βραβεία και διακρίσεις. Λιγότερο μαγείρευε πια - ο σεφ ήταν ο 

Μπόγκνταν, που τώρα έκανε και πολλά από τα πρακτικά του μαγειρέματος - και 

περισσότερο διευθετούσε τα ρεζερβέ και άλλες τέτοιου είδους δουλειές, ήταν δηλαδή 



34

ένα είδος υποδιεύθυνσης. Απόψε την πρόσεξε καλύτερα. Η Μιρέλλα ήταν πιο 

κουρασμένη από την ίδια, αλλά είχε αξιοθαύμαστη δύναμη και αντοχή. Ήταν πολύ 

ευγενική κι εξωστρεφής, αλλά στα προσωπικά της σφίγγα. Η Αλίκη πίστευε ότι είχαν 

με τον Μπόγκνταν ερωτική σχέση, δεν το είχαν όμως δηλώσει, μια μυστικοπάθεια για 

την οποία δεν υπήρχε φανερός λόγος. Αλλά μπορεί και να υπάρχει, σκέφτηκε η 

Αλίκη, μπορεί η Μιρέλλα να έχει και κάποιον άλλο, πιο επίσημο δεσμό. Δεν ήταν η 

Μιρέλλα ειδικά που την ένοιαζε, απλώς τώρα άρχιζε να κάνει συστηματική 

ανίχνευση εδάφους: θα βάδιζε μόνη της, έπρεπε να εκτιμήσει φίλους κι εχθρούς.  

Φεύγοντας από το Αρχοντικό, περασμένες τρεις, δεν πήγε κατευθείαν στο σπίτι. 

Έβγαλε τα κλειδιά από το τσαντάκι της και άνοιξε τη μικρή πόρτα, τη σχεδόν αθέατη 

από τους περαστικούς, ανάμεσα στο ρεστωράν και την πολυκατοικία με το ρετιρέ - 

μεζονέτα. Άναψε το φως του στενού διαδρόμου, ξεκλείδωσε τη μία από τις τρεις 

μικρές αποθήκες και μπήκε στο χάος της. Οι μυρωδιές από φθαρμένα υφάσματα, 

εξατμισμένα δοχεία και παιχνίδια νοτισμένα στην υγρασία παιδικού δωματίου την 

τύλιξαν μαζί με τη διάχυτη μούχλα προτού ακόμα ανάψει την αδύναμη λάμπα. Πριν 

αναζητήσει τη Ζουζού είχε χρόνια να μπει εδώ, ωστόσο την είχε βρει εύκολα, όχι 

όμως και το χεράκι της. Κοίταξε τώρα τριγύρω πάλι τους σωρούς με τα κουτιά, τα 

χαλασμένα εξαρτήματα και τις παλιές συσκευές, τα εργαλεία, τα μπιμπελό και τα 

κουζινικά, τις σακούλες με ρούχα. Άκουσε ένα σιγανό θόρυβο, κάποιος άλλος 

ζωντανός οργανισμός υπήρχε εκεί μέσα εκτός από την ίδια. Κράτησε την αναπνοή 

της, δεν ήθελε να συναντηθεί μαζί του, ούτε καν οπτικά. Αλλά έπρεπε να το 

διακινδυνεύσει. Άρχισε να ψάχνει μεθοδικά, χωρίζοντας νοερά τον χώρο σε 

κομμάτια. Στο μεσαίο κουτί μιας στοίβας από τρία όμοια κουτιά, παλιές συσκευασίες 

τροφίμων, ανακάλυψε με χαρά το χέρι ανάμεσα σε μερικά ετερόκλητα αντικείμενα. 

(Ένα ραδιοφωνάκι, μια άλλη, μικροσκοπική κουκλίτσα, ένα βαζάκι με παλιά 

κοσμήματα αγορασμένα από πανηγύρια - ψεύτικα γυαλιστερά πετράδια που την 

έκαναν να συγκινηθεί). Καθώς πήγε να ξαναβάλει το κουτί στη στοίβα, από το από 

κάτω παρόμοιο κουτί ακούστηκε ένας γδούπος. Τρόμαξε και πισωπάτησε, αλλά τότε 

ο θόρυβος έπαψε. Όχι, δεν ήταν από ζωντανό πλάσμα, ήταν από το περιεχόμενο του 

κουτιού, που κουνήθηκε. Το κοίταξε, το ξανακούνησε, τι να έχει μέσα;

Το άνοιξε με περιέργεια. Μέσα είχε ένα δέμα τυλιγμένο σφιχτά με ύφασμα, που 

το ξετύλιξε χωρίς δισταγμό. Τα κοσμήματα που αποκαλύφθηκαν, δαχτυλίδια, ένα 

βραχιόλι, μια χρυσή αλυσίδα, δεν ήταν από πανηγύρια, ήταν αληθινά και πολύτιμα. 



35

Επίσης μέσα στο δέμα υπήρχε, τυλιγμένο σε αλουμινόχαρτο, ένα αρκετά χοντρό 

πακέτο λεφτά.



36

5

Δέκα το πρωί ο Αντώνης κατέβαινε τη Συγγρού στο όριο της νόμιμης 

ταχύτητας. Ελισσόμενος στις λωρίδες μα σταματώντας πάντα στα πορτοκαλί, πέρασε 

στα αριστερά του το Ευγενίδειο ίδρυμα, στα δεξιά του την Όπερα και τη Βιβλιοθήκη 

- το τρυφερό της πάρκο διακρινόταν πίσω από τους παλιούς ευκάλυπτους της 

λεωφόρου - και βγήκε στην παραλία, μπροστά στο καμπυλόγραμμο στάδιο του Τάε 

Κβον Ντο. Λίγα λεπτά μετά γλιστρούσε στο πάρκινγκ του πολυχώρου ψυχαγωγίας 

από μπετόν και γυαλί, του Village Faliron, με τους εξώστες που έβλεπαν προς τη 

μαρίνα Φλοίσβου. Το Μούλτι Σίνεμα, το μπόουλινγκ και τα μπιλιάρδα ήταν άδεια 

αυτή την ώρα, τα Σαββατόβραδα όμως, όπως είχε δει πηγαίνοντας προς τη Γλυφάδα, 

στης μητέρας του, γέμιζαν με νεαρόκοσμο από τα νότια προάστια. Πέρα από τους 

εξώστες απλωνόταν ο Σαρωνικός, με την Αίγινα να διακρίνεται στο βάθος, αχνή στο 

φως του πρωινού, και πιο καθαρά στα δεξιά την Καστέλα και τη Σαλαμίνα. Χαμηλά, 

δίπλα στη θάλασσα, άσπριζε αντανακλώντας τον ήλιο η Πλατεία Νερού. Εδώ θα 

γινόταν φέτος το φεστιβάλ των σχολικών συγκροτημάτων, το περίφημο 

Schooljamming. Τέλος, προς το μέρος της λεωφόρου, ένα δεύτερο συγκρότημα 

ψυχαγωγίας ήταν πιο ζωντανό αυτή την ώρα, καθώς στέγαζε πολυκατάστημα, 

ταχυφαγεία και καφετέριες, ενώ στον κήπο είχε μικρά χαριτωμένα σιντριβάνια 

ανάμεσα στα καθίσματα. Εδώ θα περίμενε τον Αντώνη ο υπεύθυνος του φεστιβάλ. 

Είχε λίγο άγχος. Ήταν η πρώτη φορά στη ζωή του που θα έκανε μια συμφωνία σαν 

αυτές των ενηλίκων. Ήταν σημαντική δοκιμασία και έπρεπε να την κάνει καλά. 

Ο υπεύθυνος του φεστιβάλ, ένας τύπος γύρω στα εξήντα με άσπρη αλογοουρά 

και μαύρο τισέρτ, του έσφιξε το χέρι και μετά από δυο τρεις κουβέντες του αέρα τον 

ρώτησε: «Λοιπόν;»

Λοιπόν, ο Αντώνης δεν ήξερε, αλλά αποφάσισε να αρχίσει επιθετικά.

«Λοιπόν, πόσα χρήματα θα πάρουμε;» ρώτησε.

Ο αλογοουράς γέλασε με την καρδιά του, η φτηνή του κολόνια γέμισε τον 

αέρα. «Τα έξοδα, φιλαράκι, δεν τα καλύπτει καν η χορηγία! Να δώσετε πρέπει, όχι να 

πάρετε! Εσείς θα διαφημιστείτε!»

Ο Αντώνης σοβαρεύτηκε, και του το ξέκοψε: ήξερε, είπε, ότι ο επίσημος 

πάροχος του Schooljamming, μια εταιρία τηλεφωνίας και ιντερνέτ, κάλυπτε όλα τα 



37

τεχνικά έξοδα, ηλεκτρικά, βιντεοσκόπηση, ηχοληψία. Ήξερε επίσης ότι τα εισιτήρια 

θα πήγαιναν στον χώρο αλλά και στην εταιρία της διοργάνωσης, δηλαδή σε αυτόν με 

τον οποίο μιλούσε τώρα. «Το ξέρω από τη μητέρα μου», τόνισε με νόημα, και 

ανέφερε το όνομά της. «Το πόσα θα πάρουμε το είπα για αστείο, αλλά και να 

δώσουμε αποκλείεται. Εγώ ήρθα κυρίως να κανονίσω τα της εμφάνισης, σε ποια 

σειρά θα βγούμε και τα σχετικά».

Ο αλογοουράς έγινε αρνάκι μόλις άκουσε το όνομα της μαμάς. 

«Έλα, ένα αστείο έκανα, δεν θα τα χαλάσουμε», είπε. Μετά υποσχέθηκε 

αμέσως, από μόνος του, εμφάνιση του Ασημένιου Ρόδου στο τέλος του 

προγράμματος, θέση φυσικά εξόχως προνομιακή, καθώς και ό,τι άλλη εξυπηρέτηση 

ήθελε ο Αντώνης. Καθώς χωρίζονταν είπε «κι εγώ στην ηλικία σου έπαιζα σε ροκ 

συγκρότημα», αλλά ο Αντώνης του χάρισε μόνο ένα κρύο χαμόγελο, όλοι αυτοί με 

τις άσπρες αλογοουρές και τα μαύρα τισέρτ σε κάποιο συγκρότημα έπαιζαν στα νιάτα 

τους.

 Ικανοποιημένος από τον εαυτό του, έκανε περπατώντας μια βόλτα ως τη 

μαρίνα Φλοίσβου. Του άρεσε η μαρίνα, τον ενέπνεε σχετικά με το μέλλον του, αφού 

θα σπούδαζε ναυπηγός. Όχι ότι ήταν κάτι που το αγαπούσε ιδιαίτερα, δεν το 

αντιπαθούσε όμως κιόλας. Γι’ αυτόν η επιτυχία δεν είχε να κάνει τόσο με κάποιο 

ειδικό τομέα, όσο με τη θέση του ίδιου ανάμεσα ή απέναντι σε άλλους ανθρώπους. Η 

ναυπηγική δεν θα ήταν παρά το μέσο, μπορούσε λοιπόν να την αγαπήσει, γιατί όχι; 

Στη μαρίνα πήρε ένα φρέντο στο χέρι, μοιράστηκε για λίγο νοερά την ανεμελιά 

των παιδιών με τα πατίνια και τα ποδήλατα και χάζεψε τους υπάλληλους του μικρού 

Λούνα Παρκ, που ήταν περίπου συνομήλικοί του και μάλλον μετανάστες, δεν βλέπεις 

Έλληνα σε τέτοια δουλειά, ακόμα και τώρα με την κρίση. Κάθισε μετά σ’ ένα 

παγκάκι κι αφέθηκε στην ονειροπόληση, κοιτάζοντας την αντανάκλαση του νερού 

πάνω στα σκάφη. Θα μπορούσε να σχεδιάσει μια πατέντα για ειδικό τύπο σκάφους. 

Αναλογίστηκε υλικά και πηγές ενέργειας, έφτιαξε με το νου του ειδικό εξοπλισμό. 

Ένιωσε γενναιόδωρος. Φαντάστηκε ότι στολίζει τις μαρίνες του μέλλοντος με 

εφευρέσεις που θα έφεραν την ένδοξη υπογραφή του. 

Εννιά το πρωί η Αλίκη μπήκε ορμητικά με το Crypton από την Ομόνοια στην 

Αθηνάς, κάνοντας σφήνα ανάμεσα σ’ ένα ταξί και το λεωφορείο -  φυσαρμόνικα της 

γραμμής για Πειραιά. Η πλατεία είχε ξυπνήσει και κόχλαζε ήδη από τα πλήθη που 

ξέβραζε το ανθεκτικό (σκαμμένο το ’30 για το τρένο και ανασκαμμένο το ’90 για το 



38

μετρό) υπόγειο, μέσω των επτά εξόδων. Τα περίπτερα κρεμούσαν ως το έδαφος τον 

Ημερήσιο Τύπο, στο Hondos Center οι τελευταίες πωλήτριες κατέφθαναν μαζί με τις 

πρώτες πελάτισσες και τα καφέ σερβίριζαν ακατάπαυστα κυπελλάκια εσπρέσο μέσω 

υπαλλήλων – ταχυδακτυλουργών. Η Αλίκη έστριψε στη Σοφοκλέους, πάρκαρε 

απέναντι από το Χρηματιστήριο και με την τσάντα στην πλάτη, το κράνος στο ένα 

χέρι και το κινητό στο άλλο μπήκε στη Δημοτική Αγορά. 

Η Αγορά της άρεσε, ένιωθε ωραία στο εσωτερικό της. Οσμές, φωνές, οι πάγκοι 

με τα τρόφιμα ο ένας δίπλα στον άλλο στη σειρά, όλα τής ήταν οικεία, γιατί μικρή 

είχε περπατήσει ανάμεσά τους πολλές φορές, με τον μπαμπά να την κρατάει από το 

χέρι περήφανος και να χαιρετάει με θερμές χειραψίες του εμπόρους. Ήξερε επίσης 

από αφηγήσεις των ίδιων των εμπόρων ότι η Δημοτική ή Βαρβάκειος Αγορά 

στεκόταν εδώ πάνω από έναν αιώνα, από πολύ πριν σκαφτεί η Ομόνοια. Το αδρό και 

λιτό κτίριο, το οποίο ήταν, όπως της είχαν διδάξει, εκλεκτικιστικό, δηλαδή συνδύαζε 

στοιχεία από διάφορους ρυθμούς, απλωνόταν ανάμεσα σε ονόματα ένδοξα ή μυθικά – 

εκτός από την Αθηνά, τον Σοφοκλή και τον Ευριπίδη την οριοθετούσαν οι 

τυραννοκτόνοι Αρμόδιος και Αριστογείτων – έχοντας στο εξωτερικό της μαγαζιά με 

όσπρια, μπαχαρικά και νωπά ή ξηρά λαχανικά και μέσα τρεις περιμετρικές στοές 

(κρέατα) και μια πανύψηλη κεντρική (ψάρια), όλες με τσίγκινη μισάνοιχτη οροφή 

από όπου διαχεόταν το φως της μέρας. Οθόνες Plasma κρέμονταν ψηλά ανά 

διαστήματα, προτείνοντας διαρκώς προϊόντα, ιδέες, συνταγές μαγειρικής. Τέλος στις 

γωνιές διέκρινες μαγειρεία και σε κάποια από αυτά μικρόφωνα: από νωρίς το 

απόγευμα  έπαιζαν ορχήστρες με ρεμπέτικα και λαϊκά. 

Η Αλίκη ανασήκωσε το κεφάλι προς τις Plasma και το φως από την οροφή 

έπεσε στο πρόσωπό της. Οι πελάτες την κοίταζαν με έκπληξη. Οι χασάπηδες την 

άγγιζαν καθώς περνούσε, δείχνοντάς της με καμάρι στους γάντζους τα γδαρμένα 

τετράποδα. Διέσχισε τους πάγκους με άνεση, ομιλητική και φιλική προς όλους, 

μαγαζάτορες, βοηθούς και χονδρέμπορους, κι έκανε συμφωνίες για κάποια πακετάκια 

στα αλλαντικά και στους ξηρούς καρπούς. Όλοι την εξυπηρετούσαν με ζήλο, μετά 

στρέφονταν πάλι στη δουλειά τους, να κερδίσουν τον χαμένο χρόνο: εδώ, απέναντι 

από το επίσημο, άνοιγε κάθε μέρα ένα άλλο χρηματιστήριο, αυτό του φαγητού. Αφού 

πήρε ό,τι ήθελε, η Αλίκη χώθηκε σε ένα από τα μαγειρεία. 

«Γεια σας, κυρία Αθηνά», χαιρέτησε την ηλικιωμένη γυναίκα με τα κοντά 

γκρίζα μαλλιά. Εκείνη σκούπισε τα αλευρωμένα χέρια της και της έφερε ένα χαρτί: 

το μαγαζί ήταν ρεμπετάδικο, και το χαρτί είχε γραμμένους στίχους από παλιά λαϊκά.



39

Η Αλίκη γνώριζε χρόνια την κυρία Αθηνά και την θεωρούσε έμπιστη, εκτίμηση 

που δεν ήταν μόνο δική της. Ήταν μια γυναίκα με ευγένεια, που κρατούσε ίσες 

αποστάσεις από όλους. Επιπλέον είχε κάποια σχέση με τη μουσική, τραγουδούσε και 

η ίδια. 

«Έχουμε φτιάξει ένα συγκρότημα στο σχολείο», της εξήγησε η Αλίκη. «Θα 

παίξουμε στο σχολικό φεστιβάλ, το Schooljamming, και λέμε να κάνουμε μια - δυο 

διασκευές ρεμπέτικων».

«Μπράβο! Και πώς το λέτε το συγκρότημα;»

«Ασημένιο Ρόδο».

Η κυρία Αθηνά το άκουσε στην αρχή σκεπτική, μετά το πρόσωπό της 

φωτίστηκε: «Θυμίζει το Ρόδον», είπε, «την παλιά αίθουσα συναυλιών στην οδό 

Μάρνη, εκεί που τώρα είναι ένα σούπερ μάρκετ. Όλο ροκ καλλιτέχνες έφερνε, 

ιστορική αίθουσα. Ωραίο», αποφάνθηκε τελικά.

Η Αλίκη δεν είχε ιδέα για το Ρόδον στη Μάρνη, αλλά είχε ήδη αλλού το νου 

της. «Να σας πω, κυρία Αθηνά», είπε με κάποιο άγχος, «θα ήθελα να σας ζητήσω μια 

χάρη».

«Ό,τι θέλεις, Αλικάκι».

«Τελειώνω φέτος το σχολείο και ψάχνω για δουλειά. Κάτι πρόχειρο αλλά και 

σταθερό σχετικά για αρχή, σε κάποιο μαγαζί ίσως. Να σερβίρω, να βοηθάω στην 

κουζίνα».

Κι ενώ η κυρία Αθηνά την κοίταζε με φανερή έκπληξη, η Αλίκη συνέχισε 

αποφασιστικά - άλλωστε θα το μάθαιναν σύντομα:

«Κλείνει το μαγαζί μας, δεν τα βγάζουμε πέρα. Εμπιστευτικά σας το λέω, αλλά 

θα γίνει σύντομα. Ο μπαμπάς μου θα πάει στο χωριό για ένα νέο ξεκίνημα. Αλλά εγώ 

δεν θα πάω μαζί του. Η σχολή, βλέπετε».

Και συμπλήρωσε, με μικρό δισταγμό:

«Και να μην μπω, πάλι δεν θα φύγω, θα μείνω να ετοιμαστώ για του χρόνου. 

Αλλά χρειάζομαι δουλειά».

Ήταν ικανοποιημένη με τον τρόπο που το είχε πει. Φαινόταν φυσικό, σαν 

συμφωνία όλης της οικογένειας.

Η κυρία Αθηνά κούνησε με προθυμία το κεφάλι. «Βεβαίως, Αλικάκι, θα 

κοιτάξω, ό,τι μπορώ. Ξέρεις, βέβαια, πως τα πράγματα είναι δύσκολα».

«Κυρία Αθηνά, λέτε να μην το ξέρω; Ό,τι μπορείτε βέβαια, ό,τι να ’ναι στην 

αρχή, κάποιο ταβερνάκι, φαστφούντ, ακόμα και καφετέρια. Εγώ δεν ξέρω και 



40

πολλούς, είμαι κλεισμένη, σχολείο - ρεστωράν, εσείς εδώ έχετε τις διασυνδέσεις», 

τόνισε με ύφος παρακλητικό και κολακευτικό μαζί. Και, καθώς ένιωθε τη γυναίκα 

πάντα φιλική κι ευγενική, τόλμησε και τη συνέχεια:

«Και σπίτι ψάχνω», είπε. «Ένα μικρό, ίσως με συγκάτοικο, ίσως και μόνη μου. 

Φοιτητικό».

Η γυναίκα κούνησε πάλι το κεφάλι, καταφατικά αλλά φανερά μπερδεμένη.

«Μας παίρνουν το σπίτι, κυρία Αθηνά».

Έκανε το ύφος της περισσότερο δραματικό από ό,τι αντιστοιχούσε στα 

πραγματικά της συναισθήματα. Δεν χαιρόταν βέβαια που τους έπαιρναν το σπίτι, 

αλλά δεν λυπόταν κιόλας τόσο πολύ: καθώς την απορροφούσαν όλο και περισσότερο 

τα καινούργια της σχέδια, κάθε απομάκρυνση από την πατρική περιουσία την ένιωθε 

ως αποδέσμευση, ως ελευθερία.

Η κυρία Αθηνά της έσφιξε θερμά το μπράτσο, σαν να της έλεγε «εγώ είμαι 

εδώ», η «καταλαβαίνω, όλοι πάνω κάτω τα ίδια περνάμε». Η Αλίκη ένιωσε 

ανακούφιση. Ήταν ένα δύσκολο βήμα, και το είχε κάνει.

Ομόνοια πάλι, Σταδίου, Πανεπιστημίου. Τρεις στάσεις του Crypton, τρεις 

άστεγοι. Ο πιο νέος, ο Θανάσης, δυο μάτια έξυπνα και φιλικά, σαλάμι και τυρί, ο 

δεύτερος, ο κύριος Στράτος, κουρασμένο πρόσωπο και ντροπαλό, σαρδέλα, κι ο 

γέρος κύριος Δημήτρης, σαν φοβισμένο αρπακτικό, σουτζούκι, για να το φυλάξει. 

Όλα με ψωμί και νερό, μόλις τα είχε πάρει από την Αγορά. Παράκαμψη και κύκλος, 

Ακαδημία. Ακριβώς μπροστά από το ανώτατο πνευματικό ίδρυμα της χώρας, κάτω 

από την Αθηνά και τον Απόλλωνα κι ανάμεσα στον Πλάτωνα και τον Σωκράτη, ένα 

επίπεδο κομμάτι μάρμαρο μισοκρυβόταν στο ακούρευτο γκαζόν. Εκεί ξεκουραζόταν 

η αγαπημένη της άστεγη, μια κάτισχνη κυρία αόριστης ηλικίας. Ψωμί, γάλα, 

χουρμάδες και καραμέλες, δεν ήθελε κρέας ποτέ. Η Αλίκη ήξερε πως ο Αντώνης την 

κορόιδευε για τους άστεγους, πως κατά τη γνώμη του δεν είχαν ανάγκη τα σαλάμια 

της και το νερό της, είχαν καλύτερες πηγές. Μπορεί να ήταν έτσι, μα ένιωθε ωραία να 

τους τα φέρνει, άλλωστε για λίγο ακόμα θα ήταν.

Και ύστερα Σόλωνος, Σκουφά, Κολωνάκι. Αρώματα εισαγωγής, ρούχα ακριβά, 

έπιπλα μοναδικά και παράξενα. Παρά την κρίση και τους απλήρωτους λογαριασμούς, 

η έκθεση πραγμάτων που αποκαλούνταν όμορφα (μερικά ήταν) μηχανικά 

συνεχιζόταν. Η Αλίκη πάρκαρε άβολα στην ανηφόρα προς τη Δεξαμενή, μπροστά σε 

μια βιτρίνα με την ταμπέλα «κλείνουμε, εκποίηση σε πολύτιμες αντίκες», άνοιξε την 

τσάντα πλάτης και έβγαλε από μέσα τη Ζουζού και το χεράκι της. Ο τεχνίτης την 



41

κοίταξε με ενδιαφέρον, με συγκίνηση σχεδόν. «Είναι τύπου Δρέσδης», είπε. «Σπάνια 

και πανέμορφη. Θα σου τηλεφωνήσω όταν θα είναι έτοιμη, μπορεί να αργήσει».

Χωρίς το καπέλο και το σακάκι του αλλά με τα ρούχα της δουλειάς, φόρμα και 

φαρδύ τισέρτ, ο Λέο ήταν πάντα ο ξεχωριστός Λέο: πανύψηλος, σωματώδης, με το 

ξανθό κεφάλι με τον μικρό κότσο στην κορυφή, ξεχώριζε ανάμεσα στους κουβαλητές 

του πολυκαταστήματος. 

Στο πολυκατάστημα αυτό, κάτω από τη λεωφόρο Λενορμάν, ο Λέο δούλευε 

λίγες ώρες τα πρωινά, όταν είχε σχολείο απόγευμα. Αυτό γινόταν από την εποχή που 

έμενε ακόμα στην Ακαδημία Πλάτωνος. Όταν μετακόμισε στην Κυψέλη διατήρησε 

τη δουλειά, αλλά μειωμένη, λόγω στενέματος χρόνου: η Ακαδημία Πλάτωνος στον 

χάρτη δεν απείχε πολύ από την Κυψέλη, και οι δυο ήταν συνοικίες του κέντρου, μα η 

μετάβαση από τη μια στην άλλη δεν ήταν εύκολη γιατί καμιά από τις δύο δεν είχε 

σταθμό του μετρό. Η αλλαγή λεωφορείων μέσα στην κίνηση ήταν χρονοβόρα, έτσι 

αναγκαστικά ο Λέο δούλευε λιγότερο. 

Δίπλα στο Πολυκατάστημα ήταν το μεγάλο πάρκο της Ακαδημίας Πλάτωνος, 

όπου του άρεσε να περπατάει όταν έμενε εδώ, και όπου και σήμερα μετά τη δουλειά 

(και πριν το σχολείο) αποφάσισε να πάει μια βόλτα, είχε ανάγκη τη μοναξιά και την 

αυτοσυγκέντρωση. Να σκεφτεί και να αισθανθεί. Το Ωδείο της Κεντρικής Ευρώπης 

τον είχε οριστικά αναστατώσει. Σύντομα χάθηκε μέσα στο πάρκο με την πλούσια 

φυσική βλάστηση, τα μικρά κοιλώματα, τα ξέφωτα με τις συστάδες από αρχαία 

ερείπια. Είχε βαφτίσει νοερά το πάρκο Πράσινο Δράκο, γιατί το διέσχιζε η οδός 

Δράκοντος. Ήταν ένα ήμερο μικρό δάσος γεμάτο δροσερά μυστικά. Του άρεσαν τα 

καθαρά του γήπεδα, όπου κι ο ίδιος είχε παίξει πολλές φορές μπάλα, του άρεσε, όταν 

έμενε ακόμα εδώ, να κάνει τζόγκινγκ στα μονοπάτια του, κι απολάμβανε την ησυχία 

και τον στοχασμό στο μικρό, άγνωστο στους περισσότερους Μουσείο. Το ότι εδώ 

ακριβώς δίδασκε ο Πλάτωνας του είχε φανεί από την αρχή πολύ φυσικό: είχε έρθει 

στην Ελλάδα. Τότε ήταν ο Πλάτωνας, οι φίλοι και οι μαθητές του, τώρα παιδιά στις 

Παιδικές Χαρές, οικογένειες σε πικνίκ, σκυλιά στη βόλτα τους. Και ακόμα 

ηλικιωμένοι που λιάζονταν, ποδηλατοδρομίες και τα καλοκαίρια το open air film 

festival, όπου το ποπ κορν μοσχομύριζε από το απόγευμα ως αργά τη νύχτα, φρέσκο 

και ζεστό. Άργησε να προσέξει ότι δεν υπήρχαν τουρίστες: η Ακαδημία Πλάτωνος 

δεν περιλαμβανόταν στα τουριστικά πακέτα. 



42

Κάθισε σε ένα παγκάκι στο πιο αγαπημένο του ξέφωτο και βυθίστηκε σε 

σκέψεις. Το κυριότερο ερώτημα ήταν για ποιο λόγο θα ήθελε μια μοναχική καριέρα, 

μακριά από την αγκαλιά της οικογένειας. Για ποιο λόγο θα αντιμαχόταν το πατέρα 

του, θα στενοχωρούσε ίσως τη μαμά του, δεν θα ξανάβλεπε για καιρό τη σούπερ 

αδερφούλα, τη Γκαλίνα, που ήθελε να γίνει γιατρός. (Και πώς θα τη βοηθούσε να 

γίνει γιατρός, αν δεν έμενε εδώ, να δουλεύει μεροκάματο στα μαγαζιά τις νύχτες;)

Ακόμα και με τη φόρμα και το λερωμένο τισέρτ, όπως καθόταν στο παγκάκι με 

τα τεράστια πόδια του απλωμένα μπροστά, τα μάτια μισόκλειστα και το πρόσωπο με 

τα έντονα ζυγωματικά γερμένο προς στον ήλιο, ένιωθε πως τραβούσε τα βλέμματα 

των περαστικών. Παρά την εντυπωσιακή εμφάνισή του, που τον έδειχνε μεγαλύτερο 

από την ηλικία του, ο Λέο σκέφτηκε με κάποιο παράπονο πως δεν ήταν παρά παιδί, 

ελάχιστα μεγαλύτερο από την κανονική ηλικία των συμμαθητών του: ήταν δεκαεννιά 

και δεν είχε βρει ως τώρα τον χρόνο να ασχοληθεί με τα δικά του, τα προσωπικά του 

όνειρα. Αυτή τη στιγμή οι εικόνες που ανακαλούσε στο μυαλό του μέσα στην ησυχία 

του πάρκου και τα αρώματα της γης ήταν κυρίως οι ευχάριστες στιγμές από το 

Λύκειο, τον χώρο στον οποίο είχε βρει την καταξίωση ως ο Λέο (ή Λεονίντ, όπως τον 

έλεγε ο Φράγκος), ο Ρώσος μουσικός. Το Ασημένιο Ρόδο θα ήταν μεγάλο προσωπικό 

σουξέ του, όσο κι αν ο Αντώνης ήταν ο επικεφαλής στα διαδικαστικά.

Σκοτείνιασε λίγο μόλις σκέφτηκε τον Αντώνη: υπήρχε ανάμεσά τους ένα 

μυστικό που εκείνος δεν είχε πει πουθενά, και ο Λέο του χρωστούσε ευγνωμοσύνη γι’ 

αυτό. Δυο μήνες μετά την αρχή της φετινής σχολικής χρονιάς ήταν η νύχτα μιας 

διαδήλωσης, που κατέληξε σε περίπου πόλεμο (χημικά, πέτρες, φωτιές) μεταξύ 

αστυνομίας και διαδηλωτών. Ο Λέο είχε αναλάβει εκείνο το βράδυ να μοιράσει κάτι 

προκηρύξεις για λογαριασμό κάποιων τύπων, Ελλήνων, γνωστών ενός συμπατριώτη 

του. Βρισκόταν στην πλατεία Αττικής με τα χαρτιά στο χέρι, όταν αντιλήφθηκε 

ύποπτη κίνηση πίσω του. Δεν ήξερε τότε ακόμα ότι η συμμετρική αυτή πλατεία με το 

απλό σιντριβάνι, το γκαζόν και τα δέντρα γινόταν συχνά πεδίο δράσης ομάδων 

νεαρών, μεταναστών και Ελλήνων, καθώς ήταν το γεωγραφικό σύνορο πολλών 

συνοικιών με ελάχιστες διαφορές, αλλά μεγάλο ζήλο στην επίλυσή τους: νότια ήταν η 

Ακαδημία Πλάτωνος, τα Σεπόλια και ο Κολωνός, βόρεια η Αχαρνών με τον Άγιο 

Παντελεήμονα, η Βικτόρια και η Κυψέλη. Κοιτάζοντας πίσω του, εκείνη τη νύχτα με 

τις φωτιές και τα δακρυγόνα, είδε δύο τύπους με κουκούλα, μεγαλόσωμους σαν τον 

ίδιο, να τον πλησιάζουν. Πριν προλάβει να αντιληφθεί τι γινόταν του έριξαν δυο 

μπουνιές, του άρπαξαν κι έσκισαν τις προκηρύξεις και το έβαλαν στα πόδια. Ο Λέο 



43

έπεσε ζαλισμένος στον δρόμο. Λίγα λεπτά μετά μαζεύτηκε κόσμος. Κάποιοι έλεγαν 

να καλέσουν την αστυνομία, άλλοι ασθενοφόρο. Τότε μέσα στη ζάλη του είδε 

κάποιον να σπρώχνει φωνάζοντας «τον ξέρω, αφήστε τον, θα τον αναλάβω εγώ». 

Ήταν ο Αντώνης.

«Ε, Λέο, πώς είσαι ρε; Να καλέσω ασθενοφόρο;» 

Ο Λέο τόνισε όχι, διαβεβαιώνοντας πως ήταν καλά. Δεν ήταν και πολύ 

σίγουρος γι’ αυτό, ήταν όμως σίγουρος για τη φασαρία στην οποία θα έβαζε τους 

γονείς του και θα έμπαινε και ο ίδιος. Ο Αντώνης τότε έβγαλε το κινητό και κάλεσε 

το προσωπικό του ταξί. (Πριν βγάλει την άδεια οδήγησης για την Άλφα υπήρχε πάντα 

ταξί διαθέσιμο, χάρη στη μαμά του). Ο Λέο κατέληξε στο σπίτι του Αντώνη στην 

πάροδο της Αγίου Μελετίου, λίγα στενά πιο πέρα από την πλατεία Αττικής. Στην 

κρεβατοκάμαρα έπιασε όλο το κρεβάτι και τα πόδια του κρέμονταν έξω, ενώ το 

στόμα του είχε πρηστεί. Ο Αντώνης άρχισε να του ρίχνει ελαφρές μπουνιές στα 

μπράτσα. Ο Λέο στην αρχή δεν αντέδρασε, μετά άρχισε να ανταποδίδει. Όταν 

τέλειωσε η τελετουργία, ο Αντώνης του έδειξε τις προκηρύξεις, που έγραφαν κάτι για 

ιερό αίμα των Ελλήνων και για αγώνες εναντίον των ξένων. «Μ’ αυτούς είσαι;» 

«Ποιους αυτούς, φίλε;» 

Εξήγησε ότι τα χαρτιά του τα έδωσαν κάτι τύποι, γνωστοί ενός γνωστού, σε ένα 

μπαρ όπου σύχναζαν Έλληνες και Ρώσοι. Του είπαν ότι ήταν περήφανοι Έλληνες που 

ήθελαν να διώξουν τους ξένους, δηλαδή αυτούς που έκαναν κουμάντο τώρα με την 

κρίση, τους Αμερικάνους, τους Γερμανούς. Τόνισε ότι δεν είχε καν μπει στον κόπο να 

τα διαβάσει προσεκτικά.

«Τους ξένους εννοούν τους μετανάστες, φίλε. Εσένα θέλουν να διώξουν».

«Όχι, κάνεις λάθος». Ο Λέο μίλησε ζωηρά. «Με μας κάνουν παρέα. Όλο στα 

ρώσικα μαγαζιά είναι, γουστάρουν πολύ».

 «Αυτά τα λένε οι φασίστες, φίλε», του είπε έντονα ο Αντώνης, δείχνοντας πάλι 

τα χαρτιά, «δεν το ξέρεις; Έξω οι ξένοι; Εσύ είσαι ο ίδιος μετανάστης, μη μας 

τρελάνεις τώρα! Να κόψεις μ’ αυτούς, θα έχεις άσχημα μπλεξίματα». 

Ο Λέο δεν είχε προηγούμενη εμπειρία, στην Ακαδημία Πλάτωνος δεν του είχαν 

τύχει τέτοια. Κατάλαβε όμως, ήξερε ότι κάποιοι συμπατριώτες του είχαν εθνικιστικές 

παραξενιές, μπορεί λοιπόν να έκαναν παρέα με έλληνες ομοϊδεάτες. Έκοψε μαχαίρι 

και χρωστούσε ευγνωμοσύνη στον Αντώνη, που δεν τον άφησε να μπλεχτεί. 

Ήταν όμως αυτή η ευγνωμοσύνη ένα κάποιο κίνητρο για τον ίδιο, για να 

προχωρήσει στη ζωή του; Να γίνει ίσως κάποτε σπουδαίος, για να χαρίσει στον 



44

Αντώνη κάτι, να του το ξεπληρώσει; Χμ, ο ίδιος ο Αντώνης είχε ήδη μικρύνει πολύ 

αυτή την ιδέα: θεωρούσε επαρκή ανταπόδοση τα στραβά μάτια που έκανε ο Λέο στα 

πάρε δώσε του με τους τύπους που πουλούσαν χάπια. 

Επίσης του έχω χαριστεί αρκετά, νομίζω, και στην αρχηγία του Ασημένιου  

Ρόδου, που λογικά θα έπρεπε να την έχω εγώ.

Το Ασημένιο Ρόδο του έφερε στο νου την Αλίκη. Εδώ υπήρχε ένα σημαντικό 

κίνητρο για το Ωδείο της Κεντρικής Ευρώπης. Η Αλίκη. Της αρέσω και δεν το 

κρύβει, ταυτόχρονα όμως είναι μακρινή, δεν δείχνει διαθέσιμη. 

Η Αλίκη ήταν διαφορετική κοπέλα από όσες ήξερε. Ενώ ήταν πολύ όμορφη και 

εντυπωσιακή, έτσι πανύψηλη (για κορίτσι), με τα μακριά μαύρα μαλλιά της, κι έκανε 

όλα τα βλέμματα να στρέφονται επάνω της, δεν είχε τον τύπο της μοιραίας, το 

κοριτσιού που γοητεύει τα αγόρια και ενδιαφέρεται για αυτό. Ήταν μάλλον ένας 

τύπος Αμαζόνας, έτσι όπως έτρεχε παντού με το Crypton της, ούτε όμως κι αυτή η 

εικόνα της ήταν πολύ σταθερή: συχνά ήταν ευάλωτη, μια τρυφερή μαμά για τους 

άστεγους, μια ψυχή που έτρεχε για όλους, να τους ευχαριστήσει, να εξυπηρετήσει, 

περισσότερο από ό,τι θα μάντευε κανείς από την αγέρωχη όψη της. Ήταν αυτό που 

έκανε τον Αντώνη να τη λέει περιφρονητικά σκλαβάκι, αλλά ο Λέο ήξερε πως ο 

Αντώνης τη ζήλευε για την επιρροή που εκείνη είχε στο σχολείο. Και αυτό ήταν ένα 

άλλο, τρίτο χαρακτηριστικό της, μια άλλη μεταμόρφωσή της: η Αλίκη είχε συχνά τον 

αέρα ενός ηγέτη, χωρίς να το επιδιώκει καθόλου, σαν αυτό να έβγαινε από πολύ 

βαθιά της. Γιατί όμως δείχνει ενδιαφέρον για μένα; Μόνο επειδή και οι δύο είμαστε 

ψηλοί; 

Σίγουρα θα ήθελε να εντυπωσιάσει την Αλίκη. Ναι, θα ήθελε για χάρη της να 

γίνει ένας σπουδαίος μουσικός. Ήταν ένα καλό κίνητρο, που όμως το ένιωθε 

περισσότερο με τον νου, παρά με την καρδιά. Η καρδιά του τη φοβόταν, ήταν, παρά 

τις πολλές της όψεις (ή εξαιτίας τους) ουσιαστικά ξένη, άγνωστη. 

Καλύτερα από όλους την Αλίκη την ήξερε η Ροντίνια, για την οποία ο Λέο 

ήξερε ακόμη λιγότερα. Το ότι ήταν διάνοια (σκαρφιζόταν κι έφτιαχνε απίθανα 

προγράμματα για υπολογιστές) ήταν το μόνο βέβαιο. Η Ροντίνια ήταν ένα κορίτσι 

από το οποίο θα άξιζε να ζητήσει συμβουλή, όμως φοβόταν πως, όπως συνήθως 

συμβαίνει με τους ξεχωριστά έξυπνους, η απάντησή της όχι μόνο δεν θα τον 

βοηθούσε, μα θα του γεννούσε κι άλλες ερωτήσεις. Πάντως του έδινε την εντύπωση 

ότι η ίδια δεν θα δίσταζε στιγμή να πάει στην Κεντρική Ευρώπη, ή αλλού, σε 

οποιαδήποτε πόλη και να κάνει καριέρα, για ο,τιδήποτε. 



45

Η πόλη του Ωδείου είχε ένα ωραίο σάιτ στο διαδίκτυο κι ο Λέο μηχανικά το 

αναζήτησε τώρα πάλι στο κινητό του, και ξεχάστηκε: σπίτια ψηλά και ομοιόμορφα με 

περίτεχνες κόκκινες στέγες, δρόμοι φαρδείς και καθαροί, διαφημίσεις που έμοιαζαν 

με έργα σύγχρονης τέχνης. Κι ακόμη, πολυκαταστήματα στεγασμένα σε όμορφα 

παλιά κτίρια, μικρά καφέ παντού, χαριτωμένες πλατείες και καλλιτέχνες του δρόμου 

που την έκαναν να μοιάζει με σκηνικό θεάτρου. Αμέτρητα μουσεία επίσης, 

ποδήλατα, υπαίθριες αγορές λουλουδιών, όλα έδιναν χρώμα σε μια πόλη πολύ παλιά, 

μεσαιωνική, που χωρίς αυτά θα ήταν μουντή, αυστηρή, ίσως και τρομακτική, αλλά 

χάρη σε αυτά ήταν ζωντανή και χαρούμενη, ένα κάλεσμα σε μια διαρκή γιορτή. 

Υπήρχε επίσης ένα ποτάμι, στην όχθη του ένα κάστρο γύρω από το οποίο απλωνόταν 

η ιστορική συνοικία και πιο μέσα ένας πολύβουος σιδηροδρομικός σταθμός. 

Κλείνοντας το κινητό, ο Λέο επανήλθε στη σκληρή πραγματικότητα: ούτε ο 

Αντώνης, ούτε η Αλίκη, ούτε η Ροντίνια ήταν το πρόβλημα: στο σπίτι περίμεναν τον 

θείο Πάσα.



46

 

6

Προφανώς νιώθοντας ότι αυτό ήταν το μόνο που μπορούσε να κάνει αυτή τη 

στιγμή καλά, η μαμά του Αντώνη έβγαλε από τη μεγάλη σινιέ τσάντα το πανάκριβο 

τηλέφωνό της και άρχισε να τραβάει βίντεο, στρέφοντας την κάμερα για να τους 

καλύψει όλους. Λίγο πριν είχε πει στην Αλίκη «να βάλουμε τα τυροπιτάκια χωριστά 

από τα μπριός», μα εκείνη της απάντησε ευγενικά και θερμά «όχι, όχι, μια χαρά είναι, 

πολύ ωραία τα φτιάξατε», πράγμα που έφερε τη βουλευτίνα σε σύγχυση. Ο Αντώνης 

τις κοίταζε, όπως ήταν μαζί οι δυο τους στην κουζίνα πίσω από το πάσο. Με τζιν και 

τισέρτ, τα μαλλιά μαζεμένα πίσω, ήταν περίπου όμοιες και του γεννούσαν μια γλύκα, 

μια ικανοποίηση όπως τις έβλεπε μαζί. Μετά η μαμά πήρε το τηλέφωνο και, με τη 

βιντεοσκόπηση, διεκδίκησε τον έλεγχο που τόσο ακαταμάχητα της είχε αφαιρέσει η 

Αλίκη.

Ο Αντώνης είχε οργανώσει ένα μικρό πάρτι με μπουφέ, με την ευκαιρία της 

τελικής τους πρόβας. Οι ποικιλίες, μαζί με ποτά και αναψυκτικά, ήταν απλωμένες, 

από τον ίδιο και τη μαμά, σε χρωματιστά σερβίτσια, πάνω στο πάσο ανάμεσα στην 

κουζίνα και το καθιστικό με τον κίτρινο καναπέ. Η Αλίκη ήρθε πρώτη φέρνοντας το 

ωραίο της ψωμί από το Αρχοντικό. Μετά ήρθαν μαζί ο Λέο και η Ροντίνια, και η 

μαμά δεν κατάφερε να κρύψει εντελώς μια αμηχανία απέναντι στον Ρώσο και την 

Εβραία. Κι ενώ με τον πρώτο ήταν κάπως πιο άνετη («πώς είναι λοιπόν τα πράγματα 

για σένα στην Ελλάδα; Δύσκολα, ε; Θα φτιάξουν, προσπαθούμε όλοι για το 

καλύτερο»), δεν είχε κάτι έξυπνο να πει στη Ροντίνια.

 «Τι ωραίο όνομα», είπε μόνο. «Από πού βγαίνει;»

«Από πουθενά, έτσι βαφτίστηκα», απάντησε η Ροντίνια. «Δηλαδή δεν 

βαφτίστηκα, μια ονοματοθεσία έκαναν οι γονείς μου. Είμαστε Εβραίοι, αλλά όχι 

θρησκευόμενοι».

«Α, μάλιστα. Ροντίνια λοιπόν. Είναι κάποιο εβραϊκό όνομα;»

«Όχι».

Η μαμά φαινόταν να περιμένει τη συνέχεια, αλλά η Ροντίνια δεν της είπε τίποτε 

άλλο. Στράφηκε στην Αλίκη και άρχισε να της λέει για κάποιο πρόγραμμα που 

σκόπευε να της φτιάξει, κάτι με συνταγές. Η μαμά άκουγε εντυπωσιασμένη, μετά 

επιτέλους είπε «λοιπόν εγώ σας αφήνω. Καλή πρόβα».



47

Στην πόρτα ωστόσο είπε χαμηλόφωνα στον Αντώνη να προσέχει τους ξένους. 

«Μεταξύ μας, ο Ρώσος τίποτε ύποπτες διασυνδέσεις θα έχει. Κι αυτή η Εβραία, δεν 

κατάλαβα καθόλου από που κρατάει η σκούφια της».

Η πρόβα ζεστάθηκε γρήγορα.  Πλήκτρα η Αλίκη, κιθάρες ο Αντώνης και ο Λέο, 

λαούτο ο Λέο επίσης, τραγούδι η Ροντίνια. Η μπαλκονόπορτα ήταν ανοιχτή, στα 

διαλείμματα των κομματιών ακουγόταν πού και πού απ’ έξω, από τον ήσυχο δρόμο, 

μια φωνή σε άγνωστη γλώσσα. Ο Αντώνης ένιωθε όλο και πιο καθαρά ότι του άρεσε 

να διευθύνει ομάδες, ότι θα μπορούσε να διαπρέψει σ’ αυτό. Καμάρωνε το 

καλοκουρδισμένο του βασίλειο, απολάμβανε το μικρό σύνολο που καθοδηγούσε: η 

Ροντίνια κρατούσε τους καθαρογραμμένους στίχους και τραγουδούσε προσπαθώντας, 

με το αυτί, να συντονιστεί. Ο ίδιος ακομπανιάριζε με την Fender και το ίδιο έκανε και 

η Αλίκη με τα πλήκτρα, αφού μικρή μάθαινε πιάνο. Ο Λέο, εννοείται, ήταν ο μόνος 

που έπαιζε με αξιώσεις. (Εκτός από το λαούτο είχε φέρει και κιθάρα, όχι όμως βιολί, 

που ήταν το κυρίως όργανό του). Μα ο Αντώνης σκηνοθετούσε τα πάντα, φώτα, 

κινήσεις, ακόμα, εν μέρει, και το ντύσιμό τους, κι αυτό ήταν που μετρούσε. Επίσης 

είχε επιτύχει το Ασημένιο Ρόδο να εμφανιστεί στο τέλος του φεστιβάλ, κάτι που ήταν 

βεβαίως θρίαμβος. 

Η πρόβα κυλούσε καλά, δεν είχαν μόνο ακόμα φιξάρει τα περάσματα κι αυτό 

τους παίδευε. Ο Αντώνης και ο Λέο άλλαζαν διαρκώς τη σειρά αυτοσχεδιάζοντας, 

όταν η Ροντίνια, που γενικά δεν ανακατευόταν σε τέτοια, είπε: «Έχω να προτείνω 

κάτι, αν δεν σας πειράζει». Αυτό που πρότεινε ήταν μια πλήρης αλλαγή της σειράς 

όλων των κομματιών, με αποτέλεσμα ένα καταπληκτικό δέσιμο μεταξύ τους, μια 

τελείως άλλη θεώρηση, με αρχή, μέση και τέλος, που τους άφησε όλους άναυδους. 

«Εσύ δεν ξέρεις καν μουσική», σχολίασε, συγχυσμένος, ο Αντώνης.

«Δεν είναι μουσική, είναι λογική».

«Δεν θα τελειώναμε ποτέ χωρίς τη Ροντ», είπε η Αλίκη στον Λέο στο διάλειμμα 

της πρόβας, οι δυο τους μόνοι στο δωμάτιο - στούντιο.

Ο Λέο συμφώνησε αφηρημένος. Δεν συζητούσε εύκολα με τους άλλους για 

μουσική, γιατί κανείς τους δεν είχε μ’ αυτήν τη σχέση που είχε ο ίδιος. Κατά τη 

γνώμη του η μουσική ήταν για τους άλλους κάτι σαν τον αθλητισμό. Μια ασχολία 

πρόσκαιρη, που τους ένωνε μόνο επιφανειακά, σε έναν κοινό σκοπό βασισμένο σε 

κάτι εξωτερικό, σε ξένα, δανεικά στοιχεία. Όσοι δεν έκαναν αθλητισμό «έπαιζαν 



48

μουσική». Αλλά ο Λέο ήταν πραγματικός μουσικός, η σχέση του με τη μουσική ήταν 

αλλιώτικη. Τουλάχιστον όφειλε να είναι. Έτσι, δεν είχε τη διάθεση να μιλήσει με την 

Αλίκη για μουσική. Ήθελε όμως να μιλήσει, γενικά, μαζί της. Την κοίταζε, όπως 

εκείνη καθόταν χαϊδεύοντας αφηρημένα τα σβηστά πλήκτρα και μετά πιάνοντας τα 

μαλλιά της πίσω κι αφήνοντας ελεύθερες μόνο δυο κόκκινες τούφες δεξιά κι 

αριστερά. Λίγο πιο πριν την είχε δει να παίζει με το καπέλο του, το μύριζε και το 

χάιδευε στα αστεία. Όπως την κοίταζε, φοβήθηκε πως θα είχε το γλυκερό βλέμμα των 

χαζών εραστών κι άρχισε να γίνεται νευρικός. Τελικά της απάντησε με ύφος 

υπεράνω, «ε, θα τα βρίσκαμε στο τέλος».

Η Αλίκη τον κοίταξε έντονα. «Δεν τα βάζεις ποτέ με τον Αντώνη», του είπε. 

Ήταν το είδος της παρατήρησης που θα έκανε η Αλίκη, με το ύφος που θα είχε 

μόνο η Αλίκη. Ευθεία, απλή, χωρίς ίχνος υποτίμησης, αλλά ούτε και θαυμασμού, μια 

απλή διαπίστωση, μια πληροφορία «σε ξέρω». Αλλά αυτό ακριβώς, το «σε ξέρω», 

ήταν απειλή. Γιατί πίσω από την προσπάθειά του να φαίνεται ισάξιος με τον Αντώνη, 

αλλά και με τους άλλους άντρες, τους συγγενείς, τους άλλους μουσικούς, κρυβόταν η 

προσπάθειά του να ελέγξει ένα ποτάμι συναισθήματα, που δεν είχαν ως τώρα βρει 

καμιά κοίτη για να κυλήσουν, καμιά κοιλάδα να κατευθυνθούν. Φούσκωναν βαθιά 

μέσα του και τον πλημμύριζαν όλο και περισσότερο, ενώ όλη του η ζωή τον 

υποχρέωνε σε μια πειθαρχία, που ήταν ακόμα πιο οδυνηρή ακριβώς επειδή ήταν 

πειθαρχία της μουσικής, του μέσου δηλαδή με το οποίο, κανονικά, θα έπρεπε να 

εκφράζει αυτά τα συναισθήματα. Κι αυτή όλη η ένταση είχε αυξηθεί απότομα, μετά 

την πρόταση του Φράγκου για το Ωδείο της Κεντρικής Ευρώπης.

«Είμαστε φίλοι με τον Αντώνη», είπε, «και θέλει να είναι το αφεντικό. Ε, ας 

είναι. Είμαστε και στο σπίτι του. Δεν έχουν μεγάλη σημασία όλα αυτά άλλωστε, ένα 

ερασιτεχνικό συγκρότημα είμαστε».

Έλπιζε πως ο αυτοέλεγχος απέδωσε, πως ακούστηκε αρκετά επαγγελματίας, 

αρκετά ειδικός, ώστε να διασώσει και την ιδιότητα του μουσικού και τον εγωισμό του 

απέναντι στον Αντώνη. 

Τότε η Αλίκη είπε: «Ξέρεις, σ’ αγαπάω».

Καθόταν εκεί γαλήνια, δεν είχε κάνει την παραμικρή κίνηση καθώς μίλησε, 

αλλά του φάνηκε πως είχε κινηθεί προς το μέρος του με αστραπιαία ταχύτητα, πως 

του είχε ρίξει γροθιά. Ενστικτωδώς έκανε μια κίνηση προς τα πίσω κι αγκάλιασε το 

λαούτο του. Είχε συγκλονιστεί με έναν τρόπο πρωτόγνωρο. Είχε μόλις βγει από μέσα 

του ένα πνεύμα ως τότε άγνωστο, ήθελε ξαφνικά να γίνει οπωσδήποτε σπουδαίος, να 



49

δημιουργήσει κάτι για τους άλλους, που να έχει μεγάλη σημασία και γι’ αυτόν. 

Ταυτόχρονα ένιωσε θυμό για την Αλίκη, που έβγαλε από μέσα του αυτό το πνεύμα 

τόσο ξαφνικά. Τον συγκράτησε όμως και χαμογέλασε. «Θα φύγω», είπε με μια ψύχρα 

σε παραφωνία με το χαμόγελο.

«Πού θα πας;».

«Σε ένα Ωδείο στην Κεντρική Ευρώπη. Έχω διάφορα υπόψη, αυτή την εποχή 

διαλέγω».

Βρισκόταν ήδη στον αστερισμό του ψέματος. Η Αλίκη έφταιγε γι’ αυτό, εκείνη 

τον είχε εκσφενδονίσει στο οχυρό με τις υπεκφυγές. Προετοίμασε τη φαρέτρα για τα 

επόμενα ψέματα.

«Κι εγώ θα φύγω», είπε τότε η Αλίκη, χωρίς να του κάνει άλλη ερώτηση.

«Πού θα πας;», τη ρώτησε σαν αντίλαλος, σχεδόν με ανακούφιση.

«Πουθενά ιδιαίτερα, κάπου εδώ γύρω. Θα φύγω από το σπίτι και θα μείνω μόνη 

μου. Θα βρω μια δουλειά».

Αυτό ήταν πραγματικά πολύ. Μετά το «σ’ αγαπάω», αυτό ήταν πάρα πολύ για 

να το αντιμετωπίσει. 

«Και οι δικοί σου τι λένε;», ρώτησε με ύφος σαν να τη μάλωνε - ο θυμός του 

μόλις είχε βρει ύπουλη διέξοδο.

«Πολλά. Αλλά έχουν προβλήματα. Δεν θέλω να τους βαραίνω άλλο».

Ακουγόταν ήρεμη. Να ήξερε άραγε τι συνέβαινε μέσα του;

«Μα νόμιζα πως τους βοηθάς».

Δεν έλεγε ψέματα, το νόμιζε αλήθεια. Δεν είναι λοιπόν το σκλαβάκι που λέει ο 

Αντώνης;

«Όχι πια. Τα πράγματα είναι πολύ άσχημα με την κρίση. Ούτε τους βοηθάω, 

ούτε αυτοί φαίνονται να μπορούν να με βοηθήσουν». 

Και συμπλήρωσε, κοιτάζοντάς τον στα μάτια: «Δεν θέλω να με χρησιμοποιεί 

κανένας. Δεν πρέπει να μας χρησιμοποιούν αυτοί που αγαπάμε, δεν πρέπει να τους 

αφήνουμε».

Μετά άναψε το συνθεσάιζερ και χτύπησε δυνατά μια συγχορδία. 

«Θα φύγουμε κι οι δυο λοιπόν», ήταν το μόνο που μπόρεσε να πει ο Λέο, 

χτυπώντας, σε απάντηση, δυο χορδές στο λαούτο. Αλλά ο θυμός δεν καταλάγιασε, 

απλώς έκανε στροφή: ο θείος Πάσα δεν θα μου κάνει εμένα τον έξυπνο, δεν του 

πέφτει κανένας λόγος. 



50

Στο διπλανό δωμάτιο, το καθιστικό - γραφείο, ο Αντώνης είχε καθίσει μπροστά 

στον υπολογιστή του και παίδευε μια δύσκολη άσκηση ναυπηγικής που τον 

απασχολούσε εδώ και λίγες μέρες. Η Ροντίνια στάθηκε με ενδιαφέρον μπροστά στην 

παλιά βιβλιοθήκη. «Κυρίως μυθιστορήματα έχεις», παρατήρησε.

«Ναι, ήταν της μητέρας μου».

«Τα έχεις διαβάσει;».

«Τα περισσότερα όχι. Δεν διαβάζω μυθιστορήματα, βαριέμαι. Μικρός όμως 

κάτι είχα διαβάσει. Θυμάμαι μερικά, πάνω κάτω».

 «Κι ο πατέρας μου έχει πολλά μυθιστορήματα», είπε η Ροντίνια.

Ο Αντώνης ένιωθε πάντα περίεργα με τη λέξη πατέρας. Μικρός πληγωνόταν 

που δεν είχε, μετά, στην εφηβεία και στο Κολλέγιο του άγριου ανταγωνισμού, άρχισε 

να νιώθει περήφανος για την επαναστάτρια και φεμινίστρια μαμά. Τώρα αναζητούσε 

μόνος του τρόπους αναπλήρωσης, σαν να προσπαθούσε να γίνει πατέρας του εαυτού 

του. «Σου θυμίζω τον πατέρα σου;» ρώτησε με ενδιαφέρον.

«Α, Όχι. Όχι, εκτός από αυτό» - έδειξε τα βιβλία - «καθόλου. Εσύ είσαι 

κοινωνικός, αγαπάς τους ανθρώπους...» 

Το τελευταίο το είπε διστακτικά. Ο Αντώνης το πρόσεξε. Πιστεύω πως ξέρει 

ότι δεν αγαπάω ακριβώς τους ανθρώπους. Πάντως, κοινωνικός είμαι.

«..ενώ εκείνος είναι κλεισμένος στο καβούκι του. Μόνος. Και πριν που έμενα 

μαζί του» (η Ροντίνια είχε έρθει στην Αθήνα για το φροντιστήριο, κι έμενε με κάποιο 

συγγενή) «έτσι ήταν, μέρες κλεισμένος, δεν μιλούσε σε κανέναν. Χωμένος στις 

έρευνές του. Αλλά τα μυθιστορήματα του αρέσουν. Λέει ότι σε μαθαίνουν τις εποχές 

καλύτερα κι από την Ιστορία. Λέει επίσης ότι στο μέλλον τα βιβλία θα αλλάξουν 

μορφή, ότι αργά ή γρήγορα η ηλεκτρονική ανάγνωση θα επικρατήσει».

«Ιστορικός είναι ο πατέρας σου;»

«Όχι, είναι φυσικός επιστήμονας. Γεωλόγος».

Είχε σταθεί τώρα δίπλα του και κοίταζε μια την οθόνη του υπολογιστή με την 

εκφώνηση της άσκησης και μια το χαρτί μπροστά στον Αντώνη. 

«Κάθισε», της είπε, και τράβηξε μια καρέκλα δίπλα στη δική του.

Κάθισε σιωπηλή, με το κοκκινόξανθο, ξυρισμένο στο πλάι κεφάλι ίσια προς 

στην οθόνη. Ανέβασε τα πόδια πάνω στην καρέκλα και τα δίπλωσε μπροστά στο 

μικρό στήθος, το λεπτό της γόνατο ξεχώριζε από την τρύπα στο μπλουτζίν σαν 

μαλακό ρόδινο ζωάκι. 



51

«Έχω κολλήσει με την άσκηση αυτή, με παιδεύει μέρες», είπε ο Αντώνης, 

κοιτάζοντας το γόνατο.

 Η Ροντίνια έδειξε ενδιαφέρον αλλά δεν ήξερε από πλοία, ενώ την μπέρδευαν 

και οι μονάδες μέτρησης. (Η ναυπηγική είναι παραδοσιακά βρετανική). Χρειάστηκε 

αρκετά λεπτά για να κατανοήσει τις ίντσες και τις γυάρδες και λίγα ακόμη για να 

κατανοήσει όλη την άσκηση.

Μετά χρειάστηκε πέντε λεπτά για να τη λύσει. 

Ο Αντώνης είχε κι άλλη φορά τρομάξει από το μυαλό της, στο σχολείο σε ώρα 

μαθήματος, αλλά τώρα το έπαθε πιο έντονα. Το αποτέλεσμα ήταν μια απότομη έλξη, 

ένα πάθος να την πάρει αγκαλιά, που συγκράτησε με δυσκολία. Τον διευκόλυνε κι 

εκείνη, γιατί είχε σηκωθεί ήδη από την καρέκλα, μουρμουρίζοντας «πρέπει να κάνω 

εκείνο το πρόγραμμα με τις συνταγές που υποσχέθηκα στην Αλίκη». 

«Δεν τα αφήνεις αυτά, Αλίκη μου, και να πας με τον πατέρα σου; Δεν βλέπεις τι 

γίνεται; Όλα διαλύονται, εσύ τώρα θέλεις να ζήσεις μόνη σου; Τι θα κάνεις μόνη σου 

στη ζούγκλα;»

«Μαμά, σε άκουσα να το λες. Με τα αυτιά μου σε άκουσα. Τι θα κάνει η Αλίκη 

στο χωριό, έτσι είπες. Νόμιζα ότι είσαι με το μέρος μου».

«Είμαι βρε Αλίκη, αλλά κι εδώ τι θα κάνεις; Θα δουλέψεις; Πού; Εκεί σου έχει 

έτοιμη δουλειά».

Η Αλίκη κοίταζε με απογοήτευση τη μαμά της, που κοίταζε τα περιποιημένα 

νύχια της. Η μαμά διεκδικούσε πάντα για τον εαυτό της, με όπλα που η Αλίκη δεν 

ήξερε να χρησιμοποιεί. Με ό,τι συμβόλιζαν αυτά τα νύχια, τα μαλλιά με τις πάντα 

τέλειες ανταύγειες, τα σταυρωμένα κομψά της πόδια. Η μαμά ήθελε το καλό της, 

αλλά το δικό της μερίδιο δεν θα το διακινδύνευε. «Νόμιζα, μαμά, ότι νοιάζεσαι για 

μένα».

Η μαμά τράβηξε το βλέμμα από τα νύχια και το σήκωσε προς το φωτιστικό. 

«Αλίκη, είμαι πενήντα χρονών. Θέλω να ζήσω κι εγώ. Εσύ έχεις καιρό, και θα ζήσεις 

πολύ καλύτερα στο μέλλον, αν μείνεις τώρα με τον πατέρα σου... Θα δούμε πάντως, 

κάτι θα του πω», είπε στο τέλος και έλαμψε παράξενα μια στιγμή, το βλέμμα της, 

στην Αλίκη τώρα, ένα μίγμα πονηριάς και θλίψης.

Ξαφνικά η Αλίκη κατάλαβε. Η μαμά της (που ζούσε μια χαρά με τον φίλο της, 

χήρο με δυο παιδιά) είχε έναν και μόνο αντίπαλο, τον μπαμπά της, και θα 

χρησιμοποιούσε τα πάντα, ακόμα και την ίδια, για να τον εκβιάσει. Θα πρόσθετε 



52

αιτήματα, και θα τα χρησιμοποιούσε για να ζητήσει περισσότερα και να πάρει τελικά 

ό,τι ήθελε. Η μαμά θα τη χρησιμοποιούσε, αυτό έκανε από την αρχή.

«Κανείς δεν ξέρει το μέλλον, μαμά», απάντησε. «Κι εγώ θέλω να ζήσω. Τώρα».

Τη θυμόταν να τη χαϊδεύει, να την παίρνει αγκαλιά, να τη στολίζει. Δεν ήταν 

κακή η μαμά, δεν μπορούσε να πει πως δεν την αγαπούσε. Την αγαπούσε με τον 

τρόπο της, αγάπη σαν ένα δροσερό κι ανάλαφρο μπουκέτο από στιγμές, χάδια, 

αγκαλιές και γλυκόλογα, χωρίς βαθύτερο ρίζωμα, χωρίς συνέχεια και ειρμό. Χωρίς 

μεγάλη επίδραση στην υπόλοιπη ζωή.

 «Άλλωστε», η μαμά συνέχισε τον δικό της μονόλογο, «ούτε εμένα βλέπω να 

μου δίνει τίποτα. Ας δούμε πρώτα τι υπάρχει, έχω βάλει δικηγόρους... Μην κάνεις 

τίποτα βιαστικό Αλίκη, σε παρακαλώ».

Η μαμά την παρακαλούσε.

 «Οκέι, μαμά», είπε παίρνοντας την ίδια στάση, με σταυρωμένα πόδια, και 

βλέμμα που προσπαθούσε αμήχανα να μιμηθεί το δικό της. 

Ο θείος Πάσα ήταν ξανθός με μουστάκι και λίγο παχύς, ένας τυπικός Ρώσος 

επαρχιώτης. Το κυριακάτικο τραπέζι ήταν στρωμένο προς τιμήν του, το ψητό με 

πατάτες είχε έρθει με το ταψί, η βότκα έρεε. Οι άντρες είχαν έρθει στο κέφι, όχι μόνο 

λόγω της βότκας αλλά και λόγω της συζήτησης. Οι κουβέντες για τα οικονομικά, για 

σχέδια που αποβλέπουν στο κέρδος, είναι πάντα μεθυστικές, και η οικονομική κρίση 

στην Ελλάδα δεν ήταν μόνο αιτία φτώχιας και φόβου για το μέλλον. Για τους Ρώσους 

μετανάστες, τουλάχιστον κάποιους από αυτούς, ήταν ο κόσμος της ευκαιρίας. Από 

ό,τι μπόρεσε να καταλάβει ο Λέο, που με τη βοήθεια του αλκοόλ βρισκόταν ήδη στο 

Ωδείο της Κεντρικής Ευρώπης όπου έλαμπε ως μουσικό αστέρι, κάποιοι συγγενείς με 

κεφάλαια θα επένδυαν σε μια καινούργια επιχείρηση. 

«Κι ο Λεονίντ θα έρθει στο εργοστάσιο, όταν με το καλό ανοίξει, ε, Λεονίντ;», 

Ο θείος τον χτύπησε φιλικά στην πλάτη.

«Ο Λέο θα πάει στην Κεντρική Ευρώπη. Θα δώσει εξετάσεις στο Ωδείο και θα 

φύγει».

Νεκρική σιγή έπεσε στο τραπέζι. Ο Λέο ξαφνιάστηκε, τρόμαξε σχεδόν. Δεν 

είχε μιλήσει ο πατέρας του, ούτε η μητέρα. 

Είχε μιλήσει η Γκαλίνα.



53

Ο πατέρας αγριοκοίταξε την κόρη του, που απτόητη κοιτούσε χαμογελαστή τον 

θείο Πάσα. Η μητέρα αμήχανη πήρε δυο πιάτα, είπε κάτι για τα παιδιά που έχουν τα 

όνειρά τους. Ο Λέο μπήκε στη μάχη, με ευγνωμοσύνη για την αδερφή του.

«Έτσι είναι», είπε. «Εγώ θα πάω στο Ωδείο, η Γκαλίνα θα γίνει γιατρός».

Ήταν πραγματικά έτοιμος για μάχη. Τα λόγια της Αλίκης τις προάλλες στου 

Αντώνη («κι εγώ θα φύγω», «δεν πρέπει να αφήνουμε αυτούς που αγαπάμε να μας 

χρησιμοποιούν» και «σ’ αγαπάω»), πιο ζωντανά τώρα ακόμα κι από τη στιγμή που τα 

πρωτοάκουσε, του έδιναν δύναμη.

Τότε όμως ο θείος Πάσα ρώτησε απροσδόκητα: «Σε ποια πόλη;»

Κι όταν ο Λέο είπε, ο θείος τον διαβεβαίωσε ότι υπήρχαν άνθρωποι εκεί να τον 

στηρίξουν, και να μην φοβάται τίποτα.

Το υπόλοιπο γεύμα κύλησε με το ίδιο κέφι και με τον Λέο να έχει ένα 

μούδιασμα στο κεφάλι, δεν είχε καταλάβει τι ακριβώς είχε γίνει. 

«Λεονίντ», του είπε ο θείος Πάσα φεύγοντας, «να μου πεις όταν είναι να 

φύγεις, έτσι; Να ειδοποιήσουμε τους ανθρώπους μας εκεί». Και τον ξαναχτύπησε 

στην πλάτη.

Πιο αργά ο Λέο χτύπησε την πορτούλα στο γύψινο διαχωριστικό και μπήκε στο 

δωμάτιο της Γκαλίνας,όπου, καθώς η ένοικος βρισκόταν στη μετάβαση από την 

παιδική ηλικία στην εφηβεία, βασίλευε ακόμα, γύρω από τετράδια, ρούχα και πλήθος 

πολύχρωμα κοκαλάκια μαλλιών, ένα κάπως παραμελημένο ροζ. Η Γκαλίνα καθόταν 

οκλαδόν στο κρεβάτι της φορώντας την πιτζάμα της κι έπαιζε σκάκι στη φτηνή της 

ταμπλέτα.

«Θα το θυμάμαι, Λίνουτσκα», της είπε.

Η Γκαλίνα του έκλεισε περιπαικτικά το μάτι. «Ζαβοοόντ;», έκανε σέρνοντας 

κοροϊδευτικά τη φωνή. «Τι σχέση έχουμε εμείς με εργοστάσιο; Εμείς, 

αλληλοϋποστήριξη».

«Αλληλοϋποστήριξη, ναι, Γκαλίνα», επανέλαβε. 

Δεν ήταν σίγουρος ότι οι γονείς τους έπαιρναν στα σοβαρά την επιμονή της 

Γκαλίνας να γίνει γιατρός. Ήταν και δύσκολο, δηλαδή κόστιζε: πολλά φροντιστήρια. 



54

 

7

Το λευκό φόρεμα ήταν για την Αλίκη μια επιπλέον γιορτή. Καθόταν στο βάθος 

της σκηνής, πίσω από τα πλήκτρα. Δεξιά της και μπροστά ο Λέο, ντυμένος στα 

μαύρα και με άσπρο καπέλο, έδινε προσωπικό ρεσιτάλ. Αριστερά της ο Αντώνης, με 

τισερτ και τζιν, συνόδευε φιλότιμα με τη Fender. Λίγο πριν είχε δώσει τις τελευταίες 

σκηνοθετικές οδηγίες, ενώ έκανε και τις συνεννοήσεις με τον ηχολήπτη. Η Ροντίνια, 

φορώντας το άλλο καινούργιο φόρεμα που αγόρασαν οι δυο τους μετά από 

εξορμήσεις στην Πατησίων και την Ερμού, ένα μοβ με φουρό, ξεσήκωνε τον κόσμο 

με το τραγούδι. Το βουερό πλήθος πλημμύριζε την παραλία και όλο τον χώρο γύρω 

από τη σκηνή. Κερκίδες, πλατεία, ακόμα και η γέφυρα πάνω από τη λεωφόρο που 

έβγαζε στην Όπερα, πάλλονταν σαν τα βάθη των ωκεανών από τα χιλιάδες 

φωσφορίζοντα γκάτζετ. Η θάλασσα μπροστά, με τα ιστιοφόρα και τα γιοτ, λίγο πριν 

χρύσιζε καθώς ο ήλιος έδυε, τώρα ήταν σκοτεινή κι άστραφτε από τα φώτα. Ήταν η 

μπλε ώρα, που λένε οι φωτογράφοι, οι κάμερες είχαν πάρει φωτιά. Οι μπίρες και τα 

αλκοολούχα βοηθούσαν στη ζάλη: δεξιά από τη σκηνή ήταν η καντίνα, όπου 

ατέλειωτα πλήθη σχημάτιζαν ουρές για να ψωνίσουν με τα κουπόνια που συνόδευαν 

το εισιτήριο. Πιο δίπλα έστεκαν, ήσυχα τώρα και σβηστά, τα δύο κοντέινερ που 

χρησίμευαν για καμαρίνια, τα μοιράζονταν δέκα συγκροτήματα. Εκεί μέσα η Αλίκη 

άλλαξε το τζιν της με το άσπρο φόρεμα. Στο βάθος, στο πλακόστρωτο κατά μήκος 

του νερού, είχε στηθεί μία μεγάλη σειρά χημικά βεσέ, αυτή την ώρα κατάμαυρα σαν 

πύργοι παραμυθιού.

Εδώ και δύο ώρες το Schooljamming άφηνε το στίγμα του στο καλοκαίρι. Η 

παραλία όλη αντηχούσε ηλεκτρικές κιθάρες και πλήκτρα. Καθώς η Αλίκη έπαιζε με 

όλο της το πάθος, παραδομένη στα ντεσιμπέλ που χτυπούσαν ρυθμικά στο στήθος 

της, σήκωνε κάθε τόσο το βλέμμα ψηλά: με φόντο τον ουρανό της μπλε ώρας, 

ανέμιζαν στους ιστούς τους, αλλόκοτα σύμβολα ενός συναισθήματος αποχαιρετισμού 

μαζί και θριάμβου, οι σημαίες του χορηγού, ενός παρόχου ιντερνέτ και τηλεφωνίας. 

«Γεννάμε απόψε τον καινούργιο μας εαυτό», της φώναξε στο αυτί η Ροντίνια 

πλησιάζοντάς την, δακρυσμένη. «Σαν τα φίδια, πετάμε το παλιό μας δέρμα». Μετά 

επέστρεψε μπροστά: η φωνή της, η φωνή του Ασημένιο Ρόδο, είχε ξεσηκώσει την 



55

παραλία. Η Αλίκη ένιωθε πως και τους τέσσερις τους είχε συνεπάρει μια σκόνη 

πλανητική, που τους μαγνήτιζε προς ένα άλλο σύμπαν. 

«Στα πλήκτρα η Αλίκη» – ο Αντώνης άρχισε την παρουσίαση των μελών. 

«Λαούτο, κιθάρα, φωνή ο Λέο, κιθάρα, όσο μπόρεσα, εγώ, Αντώνης. Πρώτη φωνή, η 

Ροντίνια». 

Καθώς τα χειροκροτήματα κορυφώνονταν, η Ροντίνια φώναξε προς τη 

δονούμενη νύχτα:

«Πάμε όλοι μαζί!» 

Και πήγαν όλοι μαζί: «Τώρα όλα γύρω μου γελούνε - κι απ’ αγάπη όλα με 

μεθούνε - σαν φιλώ γλυκά τα δυο σου χείλη - που ’ναι σαν τριαντάφυλλο τ’ Απρίλη». 

Η νύχτα, από την Όπερα και το Τάε Κβον Ντο μέχρι τη μαρίνα Φλοίσβου και το 

πάρκο, τραγουδούσε μαζί τους. Στις κερκίδες το σχολείο τους κρατούσε ένα πανό με 

φωσφορίζοντα γράμματα, Ασημένιο Ρόδο, που μια φαινόταν και μια κρυβόταν 

ανάμεσα στα σώματα που χόρευαν, χόρευε κι αυτό, το έπαιρνε ο αέρας. Η Αλίκη 

ήξερε πως δεν θα το ξεχνούσε ποτέ, πως σημάδευε τη ζωή της.

 

 «Φανταστική», είπε ο Αντώνης στη Ροντίνια, στο καμαρίνι - κοντέινερ που 

μοιράζονταν με άλλα τέσσερα σχολεία.

Τα άλλα σχολεία είχαν φύγει, ήταν μόνοι τους. «Ήσουν φανταστική», ξαναείπε 

με σπασμένη φωνή, προσπαθώντας να βρει την αυτοκυριαρχία του. 

Αλλά τότε συνέβη κάτι, αστραπιαία. Η Ροντίνια, με τα μάτια γεμάτα δάκρυα, 

του είπε «ευχαριστώ» και τον φίλησε στο μάγουλο. Κι εκείνος δεν την άφησε να 

απομακρυνθεί, ήταν αδύνατον, δεν μπορούσε. Την κράτησε επάνω του, ήταν το μόνο 

αναγκαίο και το πιο αυτονόητο πράγμα. Σύρθηκαν μαζί πίσω από ένα παραβάν που 

είχαν για να αλλάζουν. Δεν υπήρχε τίποτα εκεί παρά μόνο ένα σκαμπό, μα ήταν 

ακριβώς ό,τι χρειαζόταν. Η Ροντίνια ανέβηκε επάνω του, σήκωσαν και κράτησαν 

μαζί το μοβ φόρεμα με το φουρό. Τα πράσινα μάτια της έλαμπαν, κοιτάζοντάς τον. Ο 

Αντώνης βυθίστηκε στο άρωμά της, ένα πιπεράτο άρωμα μιας συνηθισμένης 

κολόνιας που νόμιζε ότι μύριζε για πρώτη φορά, και με μια ορμή που δεν είχε 

ξανανιώσει ποτέ την έσφιξε, τη φίλησε ξανά και ξανά, ακόμα και το μοβ φόρεμα 

φίλησε, και όσο έκαναν έρωτα έλεγε και ξανάλεγε, κατάπληκτος, το παράξενο, 

μοναδικό όνομά της. Λίγα λεπτά αργότερα κοιτάχτηκαν, εκείνη γελούσε, ένα γέλιο 

αμήχανης χαράς. Ταχτοποίησε το φόρεμά της, εκείνος τη βοήθησε. Μετά, σαν όλο 



56

αυτό να ήταν μόνο ένα όνειρο που είχε απροσδόκητα διακόψει τη ροή των 

γεγονότων, της αντιγύρισε το φιλί στο μάγουλο.

Έξω ο κόσμος έφευγε. Η Ροντίνια στάθηκε λίγο πιο πέρα κοιτάζοντας γύρω 

της, έχοντας ήδη προφανώς κάτι στο μυαλό της, που την οδηγούσε μακριά του. Στο 

πρόσωπό της και το μοβ της φόρεμα γυάλιζαν τα τελευταία φώτα της Πλατείας 

Νερού. Ο Αντώνης κοίταζε κι αυτός γύρω του ζαλισμένος, ήξερε πως η νύχτα αυτή, 

κι ας είχε τελειώσει,  θα έμενε για πάντα ζωντανή σε φωτογραφίες ποικίλης ακρίβειας 

και άγνωστης τύχης. Καθώς ο καιρός θα περνούσε κάποιοι θα τις έσβηναν ή θα τις 

ξεχνούσαν σε κάποια παλιά συσκευή και θα χάνονταν, μα οι πιο πολλοί θα τις έβαζαν 

στα ηλεκτρονικά τους άλμπουμ ή και θα τις τύπωναν και θα τις έδειχναν στους 

φίλους και τα παιδιά τους: αυτοί είναι οι Ασημένιο Ρόδο. Η Ροντίνια θα έλαμπε 

χιλιάδες φορές στο μοβ της φόρεμα με το φουρό. Άλλοτε πάλι οι φωτογραφίες θα 

έδειχναν πρόσωπα που κανείς δεν θα ήξερε τι απόγιναν, σε μερικές θα φαίνονταν οι 

σημαίες ενός ξεχασμένου παρόχου ιντερνέτ και κάποιες θα είχαν για φόντο ένα χρυσό 

ή κόκκινο ή μπλε ουρανό και μια σειρά μαύρα χημικά βεσέ.



57

 

8

Το αυτοκίνητο περνούσε για πολλοστή φορά από τους ίδιους επαρχιακούς 

δρόμους. Δρόμοι, σκεφτόταν η Αλίκη με περιφρόνηση και απόγνωση, καθισμένη 

ανάμεσα στις αποσκευές, δηλαδή σε ένα σωρό κακοφτιαγμένα, κακοπακεταρισμένα 

συμπράγκαλα. Ένιωθε τα δεσμά στο σώμα της, μέχρι τα κόκαλά της σχεδόν. Εδώ, 

στο πίσω κάθισμα του παλιού τετράθυρου αυτοκινήτου με τα χαλασμένα αμορτισέρ, 

το δέρμα και οι κλειδώσεις της, τα νεύρα και οι μύες ποθούσαν με λαχτάρα το 

Crypton, την ταχύτητά του, τον αέρα στο πρόσωπο. Δεν κατάλαβε για πότε κλείστηκε 

σε αυτό το κλουβί. Μετά το Schooljamming αποχωρίστηκε απότομα τους φίλους της. 

Δεν πήγε με τους άλλους στο αεροδρόμιο να αποχαιρετήσει τον Αντώνη και έχασε 

και τη Ροντίνια, είχε φύγει από την Ελλάδα ξαφνικά κι απότομα. Κι ο Λέο θα έφευγε 

κι αυτός, ή μπορεί να είχε κιόλας φύγει.

Μπροστά της, στο κάθισμα του συνοδηγού, καθόταν ο Μπόγκνταν. Ο μπαμπάς 

της τον έπαιρνε μαζί στο χωριό για να βοηθήσει στις δουλειές, στην επιδιόρθωση του 

σπιτιού, το ξερίζωμα των αγριόχορτων, το κουβάλημα. Επίσης τον έπαιρνε γιατί ο 

Μπόγκνταν, ως ξένος, συνεργαζόταν καλύτερα με τους οικοδόμους, τεχνίτες και 

κηπουρούς του χωριού, που κι αυτοί ήταν όλοι ξένοι, Αλβανοί, Ρουμάνοι, Βούλγαροι. 

Ο ουρανός ήταν συννεφιασμένος. Ήταν οι μέρες μετά τον τελευταίο καύσωνα, 

τέλος Αυγούστου, και η σημερινή ειδικά ήταν μέρα που η Αλίκη θα θυμόταν καιρό: 

τα αποτελέσματα των Πανελλαδικών είχαν ανακοινωθεί χτες, και δεν είχε περάσει 

πουθενά.

«Πώς να περάσω που αντί να διαβάσω δούλευα για το εστιατόριό σου;», είπε 

στον πατέρα της. Κι ακόμα, «εγώ θα φύγω», «εγώ δεν μένω εδώ», και «από αύριο 

ψάχνω δουλειά». Μουρμούριζε μηχανικά, με τα νεύρα τσακισμένα: ο μπαμπάς 

αδιαφορεί, είναι σαν να του λέω πως αύριο θα πάω εκδρομή. Δεν με παίρνει σοβαρά. 

Φυσικό, τόσους μήνες τα λόγια είχαν χάσει τη δύναμή τους.

Σιωπηλός, σκοτεινός, ο Μπόγκνταν βάραινε πνιγηρά τη διαδρομή, την έκανε 

αφόρητη. Ένα μίζερο ταξίδι, που θα κατέληγε πάλι στην ίδια φυλακή. Τι θα κάνω; 

Ακόμα και χωρίς μερίδιο πρέπει να φύγω, πρέπει να φύγω. Η κυρία Αθηνά της είχε 

βρει σπίτι και δουλειά, αλλά έπρεπε να τα κλείσει και τα δύο σύντομα. 



58

Έφτασαν: να οι μισογκρεμισμένοι φράχτες των μπερδεμένων κτημάτων, να τα 

δέντρα που δεν καταλάβαινε αν ήταν άγρια ή ήμερα. Ο πατέρας της τής το είχε 

χτυπήσει κι αυτό: 

«Δεν σου αρέσει η φύση;»  

«Όχι».

Ψέματα φυσικά. Της άρεσε η φύση, τα φυτά, τα νερά, και στο σχολείο της 

άρεσε η Περιβαλλοντική Εκπαίδευση. Της άρεσε ακόμα και να ξαπλώνει πάνω στο 

χώμα, να μυρίζει, να αισθάνεται τη γη. Αυτό όμως που έβρισκε εδώ δεν ήταν η φύση 

όπως την ήξερε, το πολύχρωμο ξάφνιασμα, η γιορτή αρωμάτων και ήχων, το 

αστείρευτο βιβλίο. Ήταν μια θλιβερή, κακοποιημένη πλευρά της. Οι άνθρωποι εδώ 

ούτε αγαπούσαν τη φύση, ούτε και ήθελαν να είναι μέρος της. Τα ξερά χωραφάκια με 

τους σπασμένους φράχτες, τα άσχημα σπίτια με τα βρόμικα κοτέτσια και τους 

ελενίτες, τα σκουπίδια, οι πρόχειρες αποθήκες με τους ντενεκέδες από λογής 

φυτοφάρμακα, η οσμή των βόθρων και τα μονότονα  πεζούλια, ανάμεσα στα οποία 

γυάλιζαν, παρκαρισμένα στους ελάχιστους περιποιημένους χώρους, τα ΙΧ αυτοκίνητα 

για την έξοδο στην πόλη, της έλεγαν πως εδώ οι άνθρωποι, αν και κοντά στη φύση, 

στην πραγματικότητα ήταν ύπουλοι φονιάδες της. 

Να και το σπίτι τους, που είχε ήδη καθαρίσει υπάκουα αμέτρητες φορές. Όσο ο 

πατέρας της παρκάριζε στο φρεσκοβαμμένο πάρκινγκ και η ίδια στεκόταν έξω και 

του έδινε οδηγίες (αναρωτιόταν αν προστάτευε το σαράβαλο αυτοκίνητο ή το 

γυαλιστερό ντουβάρι), ο Μπόγκνταν απομακρύνθηκε λίγο, και τώρα επέστρεφε 

κρατώντας στα χέρια του ένα νεκρό σκυλί. 

«Φόλα», είπε.

Έτσι μιλούσε συνήθως, κοφτά, παρόλα αυτά εξήγησε επαρκώς ότι βρήκε το 

σκυλί πεταμένο κοντά στο σπίτι. Ήταν το ίδιο σκυλί, κάποιου γείτονα, που η Αλίκη 

είχε ελευθερώσει από το σκοινί του στο προηγούμενο ταξίδι τους. Τα σκουλήκια 

είχαν αρχίσει να το τρώνε και βρομούσε. Η βρόμα γέμισε την ψυχή της, μαζί με το 

μήνυμα που πήρε, αν εσύ τα λύνεις εμείς θα τα σκοτώνουμε, μικρή πρωτευουσιάνα, 

γιατί είναι δικά μας. Επιπλέον της φάνηκε ότι ο Μπόγκνταν το είχε βρει υπερβολικά 

γρήγορα, σαν να ήξερε πού ήταν. Εκείνη τη στιγμή πήρε την απόφαση: είχε κιόλας 

φύγει. Ο θυμός της προς τον Μπόγκνταν, προς αυτό το αινιγματικό, ανέκφραστο 

πρόσωπο, ήταν ο χρήσιμος εχθρός της. Με τι ασχολιόταν τώρα, αλήθεια; Ποια ήταν 

τα σχέδιά του; Ασφαλώς ο μπαμπάς θα τον πλήρωνε περισσότερα από το γελοίο 



59

χαρτζιλίκι της, από το οποίο έδωσε σχεδόν ολόκληρο μηνιάτικο μόνο για την κούκλα, 

τη Ζουζού.

Το χωριό ήταν νεκρικά ήσυχο στο μεσημέρι, μόνο κάτι αραιά, μονότονα 

γαυγίσματα ακούγονταν. Κάποιοι γείτονες πέρασαν και είπαν καλημέρα με στραβά 

χαμόγελα. Πώς μπορούν και χαμογελάνε οι τύποι που σκοτώνουν τόσο εύκολα ένα 

σκυλί;

Σκούπισε τη μικρή τσιμεντένια βεράντα έξω από την πόρτα, μετά κάθισε σε μια 

πάνινη σπαστή πολυθρόνα. Παρατήρησε τη χρυσή αλυσίδα που φορούσε ο 

Μπόγκνταν, τη δύναμη με την οποία σήκωνε τα τούβλα για ένα τοιχίο ασαφούς 

χρησιμότητας, που έχτιζαν μαζί με τον μπαμπά της. Όταν έπιασε η βροχή, ο μπαμπάς 

είπε: «Πάω να καθαρίσω τα χόρτα».

Είχε τις προάλλες μαζέψει χόρτα από μια πλαγιά εκεί κοντά, του άρεσε αυτή η 

συνήθεια. Η Αλίκη μπήκε μαζί του, είχε μόνο λίγες στιγμές πριν μπει στο σπίτι κι ο 

Πολωνός.

«Μπαμπά», του είπε, «αύριο κιόλας φεύγω». 

Αυτή τη φορά ήταν πολύ σοβαρή και ήξερε πως αυτό φαινόταν. 

«Στα αλήθεια θα φύγω. Δώσε μου ό,τι μπορείς, δεν μπορώ πια να μείνω άλλο 

εδώ»

«Πού θα πας;» Η φωνή του ήταν επίσης σοβαρή, είχε καταλάβει.

«Έχω βρει μια δουλειά, σε μια ταβέρνα. Και σπίτι. Θα σου τηλεφωνήσω, δεν θα 

χαθούμε».

 «Δεν υπάρχουν λεφτά, Αλίκη, έχω μόνο αυτά». 

Το τυλιγμένο πακέτο στην τσέπη του ήταν ήδη έτοιμο, αν και δεν θα μάθαινε 

ποτέ αν προοριζόταν από την αρχή για την ίδια. Της το έδωσε: ήταν πεντακόσια 

ευρώ.

Η Αλίκη είπε ξερά «ευχαριστώ», χωρίς να σχολιάσει. Ενώ ο Μπόγκνταν 

έμπαινε, εκείνη βγήκε με το κινητό στο χέρι:

«Μαμά, εκείνα τα πεντακόσια ευρώ που μου υποσχέθηκες…»

Ο διάλογος ήταν στην αρχή ο γνωστός («φεύγω», «πού θα πας», κλπ), στο 

τέλος όμως η μαμά της υποσχέθηκε ότι θα της έδινε πεντακόσια ευρώ το βράδυ, να 

πέρναγε να τα πάρει.

Το επόμενο τηλέφωνο ήταν στην κυρία Αθηνά. Να της κλείσει το σπίτι και τη 

δουλειά, θα πήγαινε κιόλας αύριο.



60

Στην επιστροφή το βράδυ έβρεχε συνέχεια, ο κόσμος είχε γίνει θολή λάσπη. Οι 

δυο άντρες είχαν θάψει το σκυλί, το σπίτι στο χωριό είχε καθαριστεί και φτιαχτεί 

αρκετά, ήταν σχεδόν έτοιμο για να μετακομίσουν εκεί ο μπαμπάς της, ο Μπόγκνταν, 

ίσως και η Μιρέλλα. Ο Πολωνός, όπως κατάλαβε η Αλίκη, είχε βρει δουλειά σε μια 

μάντρα έξω από το χωριό, «Υλικά Οικοδομών - Οικοδομικές Εργασίες». Ο μπαμπάς 

της σχεδίαζε να ασχοληθεί με δικές του καλλιέργειες. Θα ήταν το οχυρό του, το 

καταφύγιό του, εκεί θα κρυβόταν από τους δανειστές. Αν είναι καλά γι’ αυτόν…

Έριχνε αστραπές όταν έφτασαν κι οι δρόμοι είχαν γίνει ποτάμια.  Η Κυψέλη 

σίγουρα θα πλημμύριζε, όλη η Αθήνα θα πλημμύριζε, όπως σε κάθε βροχή μετά τις 

μεγάλες ζέστες, και μετά τις πυρκαγιές που γύμνωσαν τα βουνά της Αττικής. Αλλά η 

Αλίκη ένιωθε τις αστραπές να της ζωντανεύουν το μυαλό και την καρδιά. Ήταν στην 

πόλη της, στα νερά του δρόμου γυάλιζαν τα φώτα, λαμπερά σαν την απόφασή της να 

ζήσει εδώ. Δεν είπε παρά ελάχιστες κουβέντες με τη μαμά της, μέτρησε μόνο καλά τα 

500 ευρό. Παρά τον θυμό της για τον Μπόγκνταν, ήξερε πως αυτό που σκόπευε να 

κάνει απόψε θα τη βύθιζε σε μια λάσπη διαφορετική, χειρότερη και βαθύτερη από 

αυτή των χωματόδρομων που μόλις είχαν αφήσει πίσω. Αλλά δεν δίστασε.

Είχε μαντέψει ότι το κουτί με τα κοσμήματα και τα λεφτά στην αποθήκη ήταν 

του Μπόγκνταν, ή της Μιρέλλας, ή και των δυο τους. Μπορούσε να σκεφτεί πολλούς 

λόγους για τους οποίους τα έκρυβαν, ο ένας από τους δύο ή και οι δυο μαζί, ανάμεσα 

στους οποίους ο ισχυρότερος ήταν ότι, τα κοσμήματα τουλάχιστον, ήταν κλεμμένα. 

Αλλά δεν την παρηγορούσε αυτό, δεν μετρίαζε τις τύψεις της. Ήξερε πως θα 

βυθιζόταν στη λάσπη, μα δεν γινόταν αλλιώς. 

Το ξημέρωμα κατέβηκε κρυφά στην αποθήκη. Πήρε ένα μέρος, όχι μεγάλο, από 

τα λεφτά, άφησε τα κοσμήματα. Είχε ήδη ετοιμάσει το σακ βουαγιάζ ( ρούχα και 

παπούτσια, η  Ζουζού με το χεράκι στη θέση του) και μια τσάντα με το λάπτοπ και τα 

χαρτιά της. Τα φόρτωσε στο Crypton, δεν χαιρέτησε κανέναν, μόνο τηλεφώνησε στην 

κυρία Αθηνά. Είχε αρκετά χρήματα για την εγγύηση, τα δύο πρώτα ενοίκια και 

κάποια τρέχοντα έξοδα, μέχρι να πληρωθεί από την καινούργια δουλειά. Το ίδιο 

κιόλας πρωί, την ώρα που κανονικά θα έτρεχε για τις πρωινές δουλειές του 

Αρχοντικό, έπαιρνε το κλειδί του σπιτιού της. 

Λίγες μέρες μετά μίλησε με τον πατέρα της στο τηλέφωνο. Δεν ήταν τελικά και 

τόσο δύσκολο: θα μπορούσε να πάει όποτε ήθελε στο σπίτι, της είπε, να πάρει τα 

υπόλοιπα πράγματά της, σύντομα όμως, γιατί δεν ήταν σίγουρος τι θα γινόταν το 

σπίτι. Ακουγόταν πολύ απασχολημένος με τα δικά του προβλήματα.



61

«Να προσέχεις», της είπε ωστόσο, με εκείνο τον τόνο στη φωνή που την έβαζε 

στον πειρασμό να τον συμπονέσει.

Με ένα γνωστό της κυρίας Αθηνάς που είχε ημιφορτηγάκι, πήγε στο ρετιρέ - 

μεζονέτα και κουβάλησε το κρεβάτι και το γραφείο της. Επίσης πήρε λίγα πιατικά 

από το υπό διάλυση Αρχοντικό. Μια εβδομάδα μετά της τηλεφώνησε η Μιρέλλα. 

«Μήπως ξέρεις τίποτα…»

Τη ρωτούσε αν ήξερε τίποτα για κάποια λεφτά που είχαν χαθεί. Η Αλίκη 

καρδιοχτύπησε. 

«Ήταν οι οικονομίες μου», είπε η Μιρέλλα διστακτικά, σαν να ζητούσε 

συγγνώμη για την ενόχληση. 

Οι δικές σου μόνο οικονομίες; Σκέφτηκε η Αλίκη. Και τα κοσμήματα; Κι αυτά 

οι οικονομίες σου ήταν;

«Μήπως τα πήρε ο Μπόγκνταν;» της είπε, νιώθοντας ότι βουτούσε πιο βαθιά σε 

εκείνη τη λάσπη. 

«Δεν ξέρω. Δεν νομίζω».

Μπορεί και να την είχε βάλει ο Μπόγκνταν να τηλεφωνήσει. Ξαφνικά ένιωσε 

μεγάλο φόβο για τον Πολωνό, ότι μπορούσε να της κάνει κακό. Κάνει όμως δουλειές 

με τον μπαμπά, ξανασκέφτηκε, δεν θα τολμήσει τίποτα εναντίον μου. Δεν τον 

συμφέρει.

«Δεν ξέρω τίποτα, λυπάμαι, Μιρέλλα».

Δεν είχε ιδέα αν ήταν πειστική. Επέμενε όμως, φυσικά, και η Μιρέλλα έκλεισε 

το τηλέφωνο, αφού της ευχήθηκε «να είσαι καλά». Το κακό της βάραινε το στήθος. 

Μια μέρα θα επανορθώσω. Μια μέρα θα σε κάνω βασίλισσα, Μιρέλλα.



62

Ασημένιο Ρόδο



63

1

Ο Λέο κοίταζε τον σκίουρο που στεκόταν σε κάποια απόσταση από το παγκάκι, 

με τα μεγάλα αμυγδαλωτά του μάτια στραμμένα προς το πλάι, τη μουσούδα του όμως 

με τους αεικίνητους κοπτήρες ίσια προς τα εμπρός. Τον κοίταζε έντονα, επίμονα, 

σχεδόν προκλητικά. Ένιωθε σαν ήρωας κάποιου καρτούν, γελοίος, ένας άντρας δυο 

μέτρα να προσπαθεί να επικοινωνήσει με ένα μικρό τρωκτικό, ένα από τα αμέτρητα 

(ή μήπως είναι μετρημένα και καταγραμμένα;) που ζούσαν μόνιμα σε αυτό το πάρκο 

και το χειμώνα τρέφονταν χάρη στους θαμώνες του. Ο Λέο του πέταξε ένα κομμάτι 

από το σάντουιτς. Όπως περίμενε, ο σκίουρος το πήρε κι έφυγε.

Αυτός ήταν ο τρίτος σκίουρος που δοκίμαζε ο Λέο σήμερα. Επίσης, έκανε το 

πείραμα για τρίτη μέρα. Όλοι οι σκίουροι απομακρύνονταν στους τρεις σπόρους, ή 

τις τρεις μπουκιές απ’ το σάντουιτς. Αυτή η συμπεριφορά έμοιαζε ασύμβατη με ό,τι 

είχε διαβάσει ο Λέο στο διαδίκτυο, δεδομένου ότι το ζώο μπορούσε να αποθηκεύει 

τροφή στο σώμα του και άρα, θεωρητικά, να καταβροχθίζει απεριόριστα. Ο Λέο 

παρακολούθησε τον σκίουρο να απομακρύνεται μετά το τρίτο κομματάκι ψωμί, 

ύστερα στράφηκε στον νεαρό Αφρικανό που καθόταν στο διπλανό παγκάκι και 

διάβαζε σε μια ηλεκτρονική συσκευή ανάγνωσης. Οι Αφρικανοί εδώ, τουλάχιστον 

αυτοί που γνώρισε στο ωδείο και στο πάρκο, δεν ήταν από κοινότητα μεταναστών, 

όπως στην Κυψέλη. Ήταν μοναχικοί φοιτητές σαν αυτόν, κατ’ ευθείαν από την 

Αφρική, από κάποια μεγάλη της πόλη.

«Όλοι οι σκίουροι φεύγουν μετά τις τρεις μπουκιές», είπε.

Ο Αφρικανός κούνησε το κεφάλι γελώντας: 

«Ξέρουν να μετράνε».

Ο Λέο κοίταξε τα γυμνά δέντρα γύρω του, τους καφεγκρίζους κορμούς («φαιό» 

δεν το λένε αυτό το χρώμα ελληνικά;) και το ίδιας απόχρωσης έδαφος με τα μυριάδες 

κλαδάκια και ξερά μικρά φύλλα, όλα μαζί ένα μονότονο τοπίο, στο οποίο οι σκίουροι 

είχαν αφομοιωθεί πλήρως, σαν κομματάκια του που ζωντάνευαν ξαφνικά όπως στα 

καρτούν. 



64

Όταν πρωτοήρθε στην πόλη του Ωδείου, το ψυχρό κλίμα του ξύπνησε παιδικές 

μνήμες από την πρώτη πατρίδα του, τη Ρωσία, και αυτό εκείνη τη δύσκολη στιγμή 

ήταν ευεργετικό. Σύντομα ωστόσο άρχισε να τον απειλεί ένας κόσμος άτεγκτης 

οργάνωσης, διαρκών απαιτήσεων και κανόνων. Τυλιγμένος μόνιμα σε έναν μανδύα 

από συννεφιά και βροχή ή χιόνι, ο κόσμος αυτός απλωνόταν σε όλη την πόλη. Τα 

ομοιόμορφα κτίρια με τις εντυπωσιακές κόκκινες στέγες του φαίνονταν, μετά τις 

πρώτες εβδομάδες, απλώς μια μονότονη γραμμή που σημάδευε τον ουρανό παντού 

όπου σήκωνε το βλέμμα. Τα πάρκα ελάχιστα μαλάκωναν αυτή την εντύπωση, πρώτον 

γιατί είχαν δέντρα φυλλοβόλα, άρα τον χειμώνα γυμνά, και δεύτερον γιατί 

περιβάλλονταν, σε μια κάπως ευρύτερη προοπτική, από τις ίδιες μονότονες στέγες. 

Επίσης του έδιναν την εντύπωση της σιωπής ακόμα κι όταν είχαν κόσμο, οι ήχοι ήταν 

σαν προγραμματισμένοι από έναν βαριεστημένο μαέστρο χωρίς φαντασία: εδώ 

παίζουν παιδιά, εκεί μουσική, πιο εκεί κάποιος βγάζει λόγο. Ακόμα και τα ζώα, 

καθαρά και περιποιημένα, έμοιαζαν να συμμετέχουν στο ίδιο πρόγραμμα - όμορφα 

σκυλιά στα λεωφορεία και τα τραμ σε ειδικές θέσεις, σκιουράκια του πάρκου 

εξημερωμένα όλα με παρόμοιο τρόπο. Τα Μέσα Μεταφοράς, πάντα εξοργιστικά στην 

ώρα τους, του γεννούσαν  άγχος με την ακρίβεια δευτερολέπτου, που ένιωθε τον 

πειρασμό να αμφισβητήσει πηγαίνοντας μόλις μια στιγμή πιο αργά στη στάση και 

βρίζοντας μετά τον οδηγό, που πάντα θα είχε κιόλας φύγει. Τα σούπερ μάρκετ είχαν 

ανυπόφορη ποικιλία και διαρκείς προσφορές, οργανωμένες με τόσο πολύπλοκο τρόπο 

που ζαλιζόταν, και προτίμησε τελικά ένα δυο μικρά μαγαζιά, όπου έβρισκε τα λίγα 

που ήθελε. Τα πολυκαταστήματα έκαναν εκπτώσεις τακτικά, σχεδόν όλες τις ώρες, 

και οι ώρες αυτές είχαν μοιραστεί με στρατιωτική πειθαρχία: σήμερα ουρά στο 

Πολυκατάστημα Άλφα, αύριο οι νοικοκυρές από τις πέντε το πρωί στο σούπερ 

μάρκετ Βήτα, μεθαύριο οι έφηβοι θα έτρεχαν για το καινούργιο γκάτζετ. Τα 

πράγματα έχουν μοτίβα, σαν τη μουσική,  σκεφτόταν ξανά και ξανά, προσπαθώντας 

μάταια να ξυπνήσει την πνοή μιας μελωδίας μέσα του. Τα πράγματα όμως, κι αν 

είχαν μοτίβα (υπερβολικά σταθερά, συμμετρικά μοτίβα), αρνιόνταν να του 

φανερώσουν τη μουσική τους.

Στο Ωδείο βρήκε σπουδαστές από πολλές εθνικότητες, αρκετούς ισάξιους ή και 

καλύτερούς του. (Το πρώτο σοκ: ο κόσμος είναι γεμάτος Λέο, δεν είμαι τίποτα 

ιδιαίτερο). Η γνωριμία με τον Μίλαν ήταν το δεύτερο σοκ και παρέμεινε σοκ 

διαρκείας. Στη λιτή αίθουσα μαθημάτων με το καλογυαλισμένο παρκέ και τα 

αυστηρά πορτρέτα μουσικών, ο Μίλαν, ο Τσέχος καθηγητής και γνωστός μαέστρος, 



65

τον χαιρέτησε πετώντας του λίγες λέξεις ρωσικά και μετά δεν του έριξε ματιά 

παραπάνω. Ήταν ένας μεσήλικος άντρας μικρόσωμος (μπροστά στον Λέο ήταν 

νάνος, πράγμα που δεν έδειχνε καθόλου να τον πτοεί), με εκφραστικά μακριά 

δάχτυλα και μια πυκνή μαύρη γενειάδα, μέσα από την οποία ξεπρόβαλλε μια λεπτή 

ρόδινη μύτη. Περιφερόταν στην τάξη σαν αθόρυβο ξωτικό, είχε ένα χαλαρό, 

ανέκφραστο τρόπο να δηλώνει στους σπουδαστές τις πεποιθήσεις του («η Μουσική 

με Μι κεφαλαίο είναι Λειτούργημα με Λάμδα κεφαλαίο») και δεν είχαν περάσει ούτε 

πέντε μαθήματα όταν είπε στον Λέο:

«Είσαι μακριά, Λεό». (Έτσι ο τόνος).

Η φράση καθιερώθηκε. Την έλεγε χλιαρά, χωρίς απόχρωση απαξίωσης, αλλά 

και χωρίς να του δίνει μια ένδειξη για το τι εννοούσε, ενώ το βλέμμα του σταματούσε 

κάθε απόπειρα του Λέο να τον ρωτήσει. Καθώς έκανε ανάλογες παρατηρήσεις και σε 

άλλους, ο Λέο το θεώρησε τελικά απλή παραξενιά και σύντομα άρχισε να το λέει 

μόνος του, ειρωνικά:

«Είμαι μακριά, ξέρω».

Εκτός μαθημάτων ο Λέο μπορούσε να διακρίνει τη στραβοκάνα σιλουέτα του 

Μίλαν μέσα στο προσωπικό του γραφείο από τη μισάνοιχτη πόρτα. (Που δεν σήμαινε 

καθόλου πως ήταν προσπελάσιμος, το αντίθετο: ούτε με ανοιχτή πόρτα δεν θα 

τολμήσετε να μπείτε εδώ μέσα). Από ό,τι μπορούσε να δει ήταν ένα στενόχωρο 

δωμάτιο γεμάτο ασφυκτικά με φωτογραφίες από τα ρεσιτάλ του, παρτιτούρες και 

βιβλία πεταμένα εδώ κι εκεί κι ένα ωραίο παλιό κοντραμπάσο που ο όγκος του 

έδειχνε ακόμα πιο μικρόσωμο τον καθηγητή. Το άξιο σχολιασμού, δεδομένων των 

αυστηρών κανόνων, ήταν η μυρωδιά καπνού που αναδυόταν από το γραφείο, 

ανάμικτη με τη μυρωδιά του χαρτιού, καθώς και του υφάσματος από τις βαριές 

κουρτίνες που δεν άνοιγαν ποτέ. Το πιο ενδιαφέρον ωστόσο δεν ήταν ούτε η όψη του 

γραφείου ούτε τα δεδομένα της όσφρησης, αλλά εκείνα της ακοής. Όχι, ο Λέο δεν 

άκουγε θεϊκή (ή έστω ανθρώπινη) μουσική από το γραφείο του μαέστρου. Άκουγε τις 

συνομιλίες του, για την ακρίβεια τις αγριοφωνάρες του μπροστά σε ένα ανοιχτό 

λάπτοπ, μέσω του οποίου συνομιλούσε με κάποιον αόρατο από την πόρτα, κουνώντας 

απειλητικά το μακρύ του δάχτυλο μπροστά στην οθόνη:

«Δέκα χιλιάδες, ούτε σεντ λιγότερο».

Ή:

«Αδιαφορώ για τη φιλανθρωπική σας εκδήλωση».

Ή:



66

«Το όνομά μου μπροστά, με μεγάλα στοιχεία και σε απόσταση».

Με άλλα λόγια ο Μίλαν, ο «είσαι μακριά, Λεό» ήταν ένα φημισμένος μαέστρος 

που διεκδικούσε, με πολύ μεγάλο ζήλο και πάνω από όλα, τις υλικές κυρίως χάρες 

του Λειτουργήματος με Λάμδα κεφαλαίο της Μουσικής με Μι κεφαλαίο. Κατά τα 

άλλα, το Ωδείο διέθετε ηχομονωμένες αίθουσες για πρόβες, όργανα για τους 

σπουδαστές και μια μεγάλη βιβλιοθήκη με χιλιάδες τόμους και ένα ευρύχωρο 

αναγνωστήριο ανοιχτό πολλές ώρες. Αλλά ο Λέο αγχωνόταν από τους πολλούς 

κανονισμούς και απέφευγε τη χρήση της βιβλιοθήκης. (Όχι όμως και των 

ηχομονωμένων αιθουσών, καθότι πρόβες έπρεπε να κάνει, αναγκαστικά). Η Γκαλίνα 

και τα μηνύματά της ήταν το μόνο σωτήριο στήριγμά του:

«Λίνουτσκα, γεια.

Εδώ τα πράγματα είναι δύσκολα αλλά συναρπαστικά. Πολλά μαθήματα, πολλή 

μελέτη. Όλο βρέχει αλλά η πόλη είναι ενδιαφέρουσα, γεμάτη μουσεία. Φίλους δεν 

έχω κάνει ακόμα, αλλά δεν μου λείπουν και τόσο. Σου στέλνω φωτογραφίες του 

πάρκου κάτω από το σπίτι και της Παλιάς Πόλης. Εσύ τι νέα; Το σχολείο καλά; Η 

Φωκίωνος καλά;»

«Λέο γεια,

Χαίρομαι που είσαι καλά. Το Γυμνάσιο έχει πολλή πλάκα, μας λείπουν ακόμα 

οι μισοί καθηγητές. Τετράωρα κάνουμε, πολύ σούπερ, έχω γίνει εξπέρ στο σκέιτ. 

Μακάρι να έστελνες κι εδώ λίγη βροχή, ακόμα καλοκαίρι είναι. Η μαμά μου έραψε 

παλτό από πατρόν, με φαρδιά μανίκια, σαν κάπα, αλλά πρέπει να μεταναστεύσω για 

να το φορέσω. Η Φωκίωνος όπως την ξέρεις. Υ.Γ.: Όχι ακριβώς όπως την ξέρεις, το 

ρεστωράν της Αλίκης έκλεισε, ή μάλλον το πήραν κάποιοι άλλοι, νομίζω έγινε 

καφετέρια τώρα. Πάνε κάτι ξενέρωτοι».

Καθισμένος μπροστά στο σπαστό τραπέζι της μικροσκοπικής κουζίνας, με το 

λάπτοπ ανάμεσα  σε ένα κόκκινο φλιτζάνι με στιγμιαίο καφέ και το ασορτί του πιάτο 

με λίγο ψωμί και ζαμπόν (τα είχε αγοράσει από ένα μαγαζάκι κοντά στο Ωδείο που 

έκανε χρυσές δουλειές με τους σπουδαστές), ο Λέο διάβασε το Αλίκη με ένα 

στιγμιαίο τσίμπημα νοσταλγίας μα το ξέχασε αμέσως, ο κόσμος γύρω του είχε 

υπερβολικά πολλά καινούργια ερεθίσματα. Ακόμα και το σπίτι είχε καινούργια, 

δυσκολοχώνευτα ερεθίσματα. Ζούσε σ’ ένα διαμέρισμα του ενός δωματίου χωρίς 

μπαλκόνι (τα μπαλκόνια εδώ ήταν σπάνια), στον έκτο όροφο ενός παλιού κτιρίου, 

ακριβώς κάτω από μια καλοσχηματισμένη κόκκινη στέγη πανομοιότυπη με τις 

αμέτρητες αδερφές της. Το σπίτι του το είχε βρει ο Ιβάν, ένας Ρώσος με τετράγωνα 



67

ρόδινα μάγουλα, μαύρα γυαλιστερά μαλλιά κι ένα σκούρο τετρακίνητο πολλών 

κυβικών με φιμέ τζάμια. Ο Λέο τον συνάντησε μόλις έφτασε, με τη μεσολάβηση του 

θείου Πάσα. Ο Ιβάν τον φιλοξένησε λίγες μέρες σε ένα αρκετά περιποιημένο 

διαμέρισμα και μετά του σύστησε το δωματιάκι, του ευχήθηκε καλή πρόοδο και του 

έδωσε να καταλάβει ότι δεν είχε να περιμένει πολλά από αυτόν. (Αυτό του άρεσε: δεν 

ήθελε πολλά πάρε δώσε με συμπατριώτες). Ο ιδιοκτήτης του δωματίου ήταν μια 

εκδοχή του Μίλαν του μαέστρου στο πιο ψηλό, πιο ξανθό και κάπως πιο ευγενικό: 

είχε κι αυτός πυκνή γενειάδα, κοκκινόξανθη, μια λεπτή πεταχτή μύτη και κρύα 

μακριά δάχτυλα. Του παρουσίασε, μελιστάλαχτα και χαμογελαστά, ένα συμβόλαιο 

γραμμένο στα αγγλικά. (Στα οποία μπορούσαν να συνεννοηθούν με τις λιγότερες 

δυνατές παρεξηγήσεις). Σύμφωνα με αυτό: 

Α) Ο Λέο έπρεπε να παραδώσει, όταν θα ερχόταν η ώρα, το κομμάτι της 

οικοδομής που του αναλογούσε ακριβώς όπως το παρέλαβε, αλλιώς θα επιβαρυνόταν 

με το κόστος της επισκευής. Ακολουθούσαν πολύπλοκες λεπτομέρειες και για το 

τελευταίο δοκάρι με το οποίο είχε χτιστεί κάποτε το κτίριο.

Β) Οι Ώρες Κοινής Ησυχίας ήταν αυστηρά απαράβατες, με ποινή την έξωση. 

(Ο Λέο, τον πρώτο καιρό, φοβόταν να κάνει πρόβα στο σπίτι ακόμα και τις ώρες Μη 

Κοινής Ησυχίας).

Γ) Τα σκουπίδια έπρεπε να διαχωρίζονται και να ανακυκλώνονται υπό την 

απειλή προστίμου. (Ευτυχώς οι κάδοι ήταν πολύ κοντά).

Δ) Η εξωτερική όψη του σπιτιού δεν υπήρχε περίπτωση να δεχτεί την 

παραμικρή αλλοίωση, ούτε καν με απλωμένα ρούχα. 

Ο Λέο άπλωνε τα ρούχα του μέσα και η απλώστρα έπιανε σχεδόν το μισό 

δωμάτιο. Ωστόσο δεν θυσίασε το χόμπι του, είχε ένα κομμάτι στον τοίχο για καπέλα. 

Τα κρέμασε όμορφα, και κάθε μέρα διάλεγε κι ένα. Δεν το ένιωθε τόσο ως 

συλλεκτική μανία, όσο ως ένα θεατρικό παιχνίδι, να προσαρμόζει την εικόνα του στη 

διάθεσή του. Στα υπέρ του σπιτιού ήταν η φτηνή τηλεφωνική σύνδεση, άρα και το 

φτηνό wi fi και η καλή θέρμανση, άρα και το γρήγορο στέγνωμα των ρούχων. Η 

έλλειψη μπαλκονιού τον ώθησε γρήγορα στο πάρκο κάτω από το σπίτι του, με τα 

φαιά φυλλοβόλα δέντρα, το φαιό έδαφος και τα φαιά σκιουράκια. Πολύ σύντομα 

αντέγραψε τη συνήθεια των ντόπιων να κυκλοφορούν χωρίς ομπρέλα στη σιγανή 

βροχή και να κάθονται έξω, προστατευμένοι κάτω από γείσα, τέντες και καπέλα. Έτσι 

και σήμερα καθόταν στο παγκάκι, με το μπερέ και τις γαλότσες του κι έτρωγε ένα 

σάντουιτς, πετώντας κομματάκια από ψωμί μαζί με μαρούλι στο τρωκτικό με τα 



68

αμυγδαλωτά μάτια και τους κινούμενους διαρκώς κοπτήρες. Μια δύο, τρεις μπουκιές, 

ο σκίουρος έφυγε. Ο Λέο σηκώθηκε κι αυτός, η μουσική της πόλης πάλι δεν του είχε 

αποκαλύψει τα μυστικά της.

Ωστόσο καθώς βάδιζε προς την Παλιά Πόλη αφηρημένος, μια εικόνα από τις 

στιγμές που προηγήθηκαν ξαναγύρισε και σκάλωσε στο μυαλό του, μια σκηνή που 

κάτι του έλεγε, κάτι του επεσήμαινε επίμονα. Ήταν η εικόνα του Αφρικανού που 

διάβαζε στο διπλανό παγκάκι. Απότομα έκανε στροφή προς το Ωδείο. Ήταν σαν το 

απόστημα που τον εμπόδιζε να νιώσει άνετα να είχε ξαφνικά σπάσει από μια ριπή 

θυμού: λοιπόν, ένας Αφρικανός στην καρδιά της Ευρώπης απολάμβανε σε ένα πάρκο 

το βιβλίο του στην ηλεκτρονική του συσκευή, κοροϊδεύοντας τον Λέο για την εμμονή 

του με τους σκίουρους. Κι ο ίδιος, ένας γνήσιος Ευρωπαίος που μεγάλωσε με βιβλία, 

δίσταζε λοιπόν να δανειστεί από τη βιβλιοθήκη της ίδιας της σχολής του, που είχε 

γίνει ειδικά γι αυτόν; Πόσο γελοίο! 

Μπήκε στη βιβλιοθήκη με άνεση και την είδε για πρώτη φορά από μέσα: 

αμέτρητοι τόμοι, σε αμέτρητες γλώσσες. Για πρώτη φορά συνειδητοποίησε ότι 

μπορούσε ήδη, στα είκοσί του, να διαβάσει σε τέσσερις διαφορετικές γλώσσες. 

Ταυτόχρονα σκέφτηκε ότι αυτό δεν ήταν κάτι εξαιρετικό, ήταν γνώρισμα αρκετών 

συνομηλίκων. Στο ευρύχωρο αναγνωστήριο αρκετοί σπουδαστές κάθονταν και 

μελετούσαν ή σημείωναν, κάποιοι τον χαιρέτησαν με νεύμα. Μα πόσο βλάκας ήμουν 

τόσο καιρό, εδώ είναι η φωλιά μου, εδώ είναι το σπίτι μου.

Ο βιβλιοθηκάριος (μια τρίτη εκδοχή του Μίλαν του μαέστρου στο πιο νέο, πιο 

καστανό και αυτή τη φορά αναμφίβολα πιο φιλικό) του ένευσε αναγνωρίζοντάς τον. 

Με την ανανεωμένη του αυτοπεποίθηση, ο Λέο θυμήθηκε ότι εκτός από σπουδαστής 

του Ωδείου ήταν και ιδιαίτερα εντυπωσιακός στην εμφάνιση.

«Είσαι ο Λεό που είσαι μακριά, έτσι;» του είπε ο βιβλιοθηκάριος, κλείνοντάς 

του μάτι.

Διάλεξε ένα βιβλίο για την Ιστορία της Όπερας, έκανε την εγγραφή του και 

μαζί πήρε κι ένα φυλλάδιο για τους κανονισμούς της βιβλιοθήκης. Από αυτό 

πληροφορήθηκε ότι η βιβλιοθήκη παρείχε και ηλεκτρονική πρόσβαση σε πολλά από 

τα βιβλία της, μέσω εγγραφής και κωδικών. Το ίδιο βράδυ έγραψε:

«Λίνουτσκα, σήμερα στη βιβλιοθήκη κάθισα λίγο περισσότερο. Έχει εδώ όλο 

τον Ντοστογιέφσκι, Τσέχωφ, Αχμάτοβα, στο πρωτότυπο, πες μου αν θέλεις τίποτα, 

μην τα ξεχάσεις τα ρώσικα έτσι που πας. Μπορώ να τα κατεβάσω με τον κωδικό μου 

και να σου τα στείλω. Αλήθεια, διαβάζεις ηλεκτρονικά; Ήθελα να σου πω από καιρό 



69

ότι στην αρχή εδώ ένιωθα κάπως παράξενα, σαν όλη η ζωή να έχει πολύ αυστηρούς 

κανόνες. Δεν σου το είπα, να μη νομίζεις ότι νιώθω χάλια και στενοχωρηθείς. Τώρα 

δεν νιώθω πια έτσι».

Η Γκαλίνα απάντησε την επομένη:

«Λέο, μη νομίζεις, κι εδώ έχει κανόνες. Σε ό,τι σοβαρό γίνεται έχουμε κανόνες. 

Να δεις τώρα, ο θείος Πάσα του μπαμπά ολόκληρο μάθημα του κάνει, με αυτό το 

εργοστάσιο. Απλώς δεν είναι παντού έτσι, γιατί δεν γίνονται εδώ πράγματα σοβαρά. 

Φυσικά και διαβάζω ηλεκτρονικά, είμαι μέλος στο magic pad, που ζεις;»

Ο Λέο έψαξε στο διαδίκτυο - τι έχω χάσει και μου λέει η Λίνουτσκα «πού 

ζεις;» Το magic pad ήταν μια πλατφόρμα on line ανάγνωσης, τα βιβλία της οποίας 

ήταν τα γνωστά που διάβαζαν οι έφηβοι, ρομάντζα και περιπέτειες με διάφορους 

supernatural τύπους, μάλιστα πολλά ήταν γραμμένα από τα ίδια τα μέλη της 

πλατφόρμας. Συγγραφέας θα μας γίνει η Γκαλίνα; Πάει το γιατρός; Εν τοιαύτη 

περιπτώσει, πρέπει όντως να της στείλω κανένα καλό βιβλίο.

Από τότε δανειζόταν σταθερά ένα βιβλίο την εβδομάδα. Τα μουσεία της πόλης 

ήταν το επόμενο βήμα. Αποφάσισε να τα πάρει με τη σειρά, ξεκινώντας από τα 

δωρεάν. Δεν ένιωθε και μεγάλο ενδιαφέρον για τα άφθονα και ποικίλα εκθέματα, 

γιατί δυσκολευόταν να τα εντάξει σε ένα γενικότερο πλάνο, ωστόσο οι όμορφες 

αφίσες που διαφήμιζαν τις εκθέσεις του θύμιζαν ότι είχε κάνει την αρχή, ότι τίποτα 

πια δεν ήταν ξένο και απροσπέλαστο.  Πρόβλημα είχε μόνο με τα πολλά κονσέρτα 

και συναυλίες σε κινηματογράφους, γκαλερί, ακόμα και εκκλησίες: ήθελε να 

συμμετέχει, όχι να ακούει. Ανέβαλλε τη συνάντησή του μαζί τους γιατί ήξερε πώς θα 

υπέφερε. Και όντως. 

Ήταν μεσημέρι Κυριακής στρωμένης με χιόνι, σε μια πολύ παλιά εκκλησία, 

μονόχωρη, φωτισμένη υποβλητικά. Ένα κουαρτέτο εγχόρδων έπαιζε Μπαχ. Ο Λέο 

κοίταζε τον ένα βιολιστή, που ήταν ψηλός σχεδόν σαν τον ίδιο, με μακριά σκούρα 

μαλλιά κι ελαφρά αξύριστο πρόσωπο, κι ένιωθε σαν ψυχή που ήθελε να μπει στο 

σώμα του. Έκανε ασυναίσθητα κινήσεις σαν να κρατούσε δοξάρι. Ο βιολιστής τον 

κατάλαβε και σε μια παύση του έκανε νεύμα. Την επόμενη Κυριακή έλειπε και ο Λέο 

ρώτησε και έμαθε πως είχε φύγει σε άλλη πόλη. Την επόμενη Κυριακή, μετά από δυο 

πρόβες (νύχτα στην εκκλησία, το χιόνι έξω ένα κάτασπρο μαγεμένο φως) ο Λέο 

έπαιξε με το κουαρτέτο  και η ευτυχία του ήταν ανείπωτη. Αυτό ανέβασε κι άλλο την 

αυτοπεποίθησή του. Έτσι, όταν ο Μίλαν ο μαέστρος ανέφερε κάτι για συναυλία του 



70

Ωδείου, εκδήλωσε την επιθυμία να πάρει μέρος και την προθυμία του να δουλέψει 

για αυτό.

Και πήρε. (Αφού δούλεψε γι αυτό). Οι πρόβες συνοδεύτηκαν από αρκετά «είσαι 

μακριά, Λεό», όμως ο Μίλαν του ανέθεσε ένα μικρό σόλο. Το βίντεο με το σόλο 

ταξίδεψε, όπως του είπε η Γκαλίνα, σε όλα τα κινητά της οικογένειας. Μετά από όλα 

αυτά, σταμάτησε να πλένει και να απλώνει τα ρούχα μέσα στο σπίτι. Τα πήγαινε 

τώρα στο καθαριστήριο φροντίζοντας να το περιλάβει, με μέτρο, στα τακτικά του 

έξοδα. Καθώς ερχόταν η άνοιξη, άρχισε να παρατηρεί τα χρώματα στο πάρκο και 

κατάλαβε την αξία των φυλλοβόλων δέντρων: είχε αρχίσει η πολύχρωμη γιορτή της 

φύσης, σαν μουσική που μπαίνει αργά, με απαλή εισαγωγή και σιγά σιγά δυναμώνει. 

Καθώς καθόταν στο παγκάκι με το βιβλίο του μια μέρα, σήκωσε το βλέμμα και είδε, 

σε κανονικές αποστάσεις, τους άλλους θαμώνες στα παγκάκια, και ξαφνικά 

σχηματίστηκε στο νου του ένα μοτίβο και κατάλαβε, άκουσε τη μουσική. Κοίτα να 

δεις, πάει ως εξής, συλλογίστηκε. Αν μόνο ένας ταΐζει τους σκίουρους, κι αυτός αλλά 

κι ο σκίουρος θα κάνουν ό,τι τους έρθει, αλλά αν το κάνουν όλοι, αυτόματα μπαίνουν 

κάποιοι ρυθμιστικοί κανόνες, ότι δίνουμε ας πούμε όλοι από τρεις σπόρους ο 

καθένας. Είναι μαθηματικά, συντονισμός. Και οι σκίουροι το μαθαίνουν, στους τρεις 

σπόρους απομακρύνονται.

Την ερμηνεία αυτή, της ενστικτώδους δόμησης ενός συλλογικού ρυθμού, την 

εφάρμοσε σε όλη την πόλη με ικανοποίηση. Ξαφνικά είχε βρει την απάντηση: οι 

άνθρωποι εδώ συμμετείχαν όλοι σε πολλά πράγματα κι έτσι είχαν οργανώσει τις 

δραστηριότητές τους με ρυθμό. Αυτός επέτρεπε σε όλους να έχουν τη φωνή τους, τον 

χρόνο, τη θέση τους. Οι κανόνες που κάποτε τον τρόμαζαν δεν ήταν παρά αυτή η 

τόσο φυσική, αρμονική ισορροπία ζωής: οι κανόνες ήταν δημοκρατία.

Το καλοκαίρι επέστρεψε για λίγο στην Ελλάδα. Η Ευρώπη ήταν σε αναβρασμό, 

οι κυβερνήσεις έκαναν διαπραγματεύσεις για τη δημιουργία μιας Ηνωμένης 

Ευρώπης:. Σε αναβρασμό ήταν και η οικογένειά του. Τους βρήκε να δουλεύουν με 

φούρια σε ένα τεράστιο γιαπί κάπου στα Μεσόγεια, στη μέση μιας πεδιάδας με 

αμπέλια. Εκεί θα γινόταν το περίφημο εργοστάσιο. Ο Λέο βοήθησε όπως όπως, 

κάνοντας τον κουβαλητή και κατά βάθος αδιαφορώντας. Όταν επέστρεψε από το 

αεροδρόμιο με το τρένο στην πόλη του Ωδείου του, ένιωσε ότι επιστρέφει σε μια 

πατρίδα, την τρίτη πατρίδα της ζωής του. Στο δωμάτιό του τον υποδέχτηκαν κάτι 

περίεργοι θόρυβοι. Αφουγκράστηκε, έρχονταν από το ταβάνι. Βγήκε έξω στον 

διάδρομο, ανέβηκε τη σκαλίτσα ως το στενό κεφαλόσκαλο όπου δεν έφτανε το παλιό 



71

ασανσέρ με τις αναδιπλούμενες πόρτες, και με λίγη προσπάθεια παραβίασε (χωρίς 

ούτε στιγμή να σκεφτεί το συμβόλαιο του σπιτιού) τον απαγορευμένο χώρο, τη 

σοφίτα, ένα σκοτεινό χαμηλοτάβανο δωματιάκι με έναν φεγγίτη με σπασμένο τζάμι, 

κάτω ακριβώς από την κόκκινη περίτεχνη στέγη. Οι θόρυβοι ακούγονταν τώρα πιο 

διστακτικοί, σχεδόν σταμάτησαν. Έκανε μια μικρή έρευνα και ανακάλυψε φωλιά 

σκίουρων. Είχαν αποθηκεύσει καρύδια, μικρά φρούτα και κουρελάκια, κι είχαν 

τέσσερα μικρά, γυμνά από τρίχωμα. Έκλεισε την πόρτα βγαίνοντας και χαμογέλασε: 

τρεις τρεις σπόρους, τρία τρία ψωμάκια, ο Τσιπ και η Νταίηλ τα πήγαν περίφημα.

Ο δεύτερος χρόνος πέρασε με ρουτίνα κι αδέξιες απόπειρες εναντίον της 

μοναξιάς. Προσπάθησε να βρει μια παρέα που να του θυμίζει λίγο εκείνη την 

αδερφική ένωση του Ασημένιου Ρόδου. Απέτυχε, οι παρέες ήταν ρηχές, να βγουν για 

ένα ποτό, να πάνε μαζί σε μια συναυλία. Μπορεί να είναι η ηλικία, σκέφτηκε. Το 

Ασημένιο Ρόδο αφορούσε την εφηβική ζωή, μια ζωή που βρίσκει τα μοτίβα της στον 

έξω κόσμο, που σκεπάζει τη σύγχυση με αμέτρητα έτοιμα πρότυπα, εναλλασσόμενα 

με ταχύτητα κι ελαφράδα  Η εσωτερική μας μουσική όμως χρειάζεται και τη στάση, 

να αφουγκραστεί την ψυχή, την ενδοχώρα. Μπορεί η τωρινή ηλικία να είναι για 

όλους μας μια τέτοια φάση ενδοστρέφειας.

Αυτή τη χρονιά το σόλο του στη συναυλία του Ωδείου ήταν μεγαλύτερο, δεν 

έστειλε όμως βίντεο στη Γκαλίνα, μόνο δυο φωτογραφίες. Ωστόσο η φήμη του στην 

οικογένεια θα ταξίδευε πια, γιατί μια μέρα ο Ιβάν με τα ρόδινα μάγουλα και τα μαύρα 

γυαλιστερά μαλλιά τον βρήκε έξω από το Ωδείο (το σκούρο τετρακίνητο με τα φιμέ 

τζάμια τράβηξε τα παραξενεμένα βλέμματα των σπουδαστών), του είπε 

συγχαρητήρια για την πρόοδό του και τον κάλεσε σε ένα κλαμπ, όπου κάποιοι δικοί 

τους θα γιόρταζαν γενέθλια. Σκοτεινό, με μπιτάτη μουσική και χορεύτριες pole 

dancing, το κλαμπ των Ρώσων ήταν ένα ευχάριστο χαλάρωμα με τη βοήθεια και του 

ποτού. Η Ρωσίδα στο μπαρ, σχετικά ώριμη σε ηλικία και ντυμένη κομψά και μάλλον 

απρόσμενα, με ένα γκρι παντελόνι και λευκό πουκάμισο, τον γνώριζε εξ ακοής. 

«Ξέρω και τον Πάσα, τον θείο σου», του είπε,και του σύστησε ένα ξανθό κορίτσι με 

κατακόκκινα χείλη, που του Λέο δεν του φάνηκε πολύ μεγαλύτερο από τη Γκαλίνα. 

Ένιωσε οργή, που την έκρυψε καλά. Ήταν φιλικός, δεν ήθελε να τους θυμώσει, τους 

φοβόταν κάπως. Προσπάθησε να κρατήσει την απόσταση που θα τους έδειχνε ότι 

ανήκε σε άλλο κόσμο. Φαίνεται ότι το κατάλαβαν και δεν τους πείραζε, χρειάζονται 

και οι άλλοι κόσμοι. Τα ξημερώματα, νικητής στη μάχη με τον πειρασμό, 

αποχαιρέτησε το κουρασμένο ξανθό κορίτσι (που είχε εξαφανιστεί και τώρα 



72

επανεμφανίστηκε) με ένα φιλί στο μάγουλο. Η αλήθεια είναι πως μου λείπει η 

γυναικεία αγκαλιά, σκέφτηκε. Σχέσεις με τα κορίτσια από το Ωδείο δεν είχε, του 

φαίνονταν παράξενα, είτε φέρονταν στα αγόρια σαν να μην είναι καν άλλο φύλο, είτε, 

όπως μάντευε ο Λέο, έκαναν σεξ χωρίς καθόλου προσχήματα και 

συναισθηματισμούς. Αυτό δεν τον πείραζε ηθικά, απλώς δεν τον συγκινούσε: 

χρειαζόταν το συναισθηματικό παιχνίδι, μια ψευδαίσθηση έρωτα, έστω ένα 

πρόσκαιρο ρομάντζο. Κι αυτή του η ανάγκη ήξερε πια πως για έναν άντρα είναι 

τυραννική γιατί, σε αντίθεση με το γυναικείο αντίστοιχο, δεν ανταποκρίνεται στα 

κλισέ. Κι όμως είναι αρκετά συχνή, πολλοί άντρες στην οικογένειά του, μουσικοί ως 

επί το πλείστον, την είχαν αυτή τη ροπή στο μελόδραμα. 

Το δεύτερο καλοκαίρι δεν πήγε στην Ελλάδα. Τους έγραψε, μέσω Γκαλίνας, ότι 

θα έμενε για να βγάλει δίπλωμα οδήγησης, κι επίσης ότι είχε μελέτη. Και τα δύο ήταν 

αλήθεια. Καθώς το φθινόπωρο πέρασε, με το πάρκο να ξαναγίνεται μια χρυσαφένια 

χορογραφία που στροβιλίστηκε σιγά σιγά ολόκληρη και κατέληξε στο στο φαιό υγρό 

έδαφος με τα γυμνά κλαδιά και τους σκίουρους, ο Λέο είχε πια αφομοιωθεί στη ζωή 

της πόλης. Εκείνο το πρωί κοίταξε έξω τη βροχή που μόλις διακρινόταν στο μουντό 

πρωινό, ένα πέπλο από ασημένια νήματα με φόντο τα γυμνά δέντρα, κι έκρινε πως 

είχε μπροστά του ένα ευχάριστο Σαββατοκύριακο. Φόρεσε τις γαλότσες, την μπεζ 

καπαρντίνα του και τον μαύρο μπερέ, και άφησε την ομπρέλα. Στον καθρέφτη του 

παλιού ασανσέρ με τις αναδιπλούμενες πόρτες είδε το είδωλό του με ικανοποίηση. Το 

πρόσωπό του, με το κοντοκουρεμένο ξανθό κεφάλι, ήταν σαν τα περισσότερα 

πρόσωπα των γύρω του, συγκρατημένο, ευγενικό και ανεξιχνίαστο. Θα ήταν σήμερα 

ένας ακόμα περιπατητής στην Παλιά Πόλη δίπλα στο ποτάμι, όπου οι κομψές ζεστές 

φλόγες από τις σόμπες εξωτερικού χώρου αντιφέγγιζαν στο νερό.



73

 

2

Η Αλίκη ξύπνησε από έναν εφιάλτη. Έπεφτε σε ένα πηγάδι, επάνω φαρδύ, που 

γινόταν όλο και πιο στενό, σαν χωνί, με κερκίδες γύρω γύρω που κατέβαιναν 

στριφογυρίζοντας σαν σπείρες κι είχαν άσχημες, πρόστυχες ζωγραφιές. Έμοιαζε με 

ένα βρόμικο απότομο αμφιθέατρο που αντί για σκηνή κατέληγε σε μια σκοτεινή 

τρύπα. Άνοιξε τα μάτια, πνιγμένη στο άγχος. Ντύθηκε, έφτιαξε καφέ, λίγο μετά ήταν 

έτοιμη για το πρωινό της τρέξιμο. Green-Park-Green-Park, σκεφτόταν ρυθμικά, 

καθώς έτρεχε στις αλέες του Πεδίου του Άρεως. Εκατό μέτρα, πενήντα μέτρα, να ο 

στόχος μου, φάνηκε.

Το ημικυκλικό κτίριο με τους λείους κίονες στην άκρη της μεγάλης πλατείας 

του πάρκου φάνηκε στα μάτια της, καθώς μπήκε στην πλατεία από την κάτω πλευρά, 

από το άγαλμα του Βασιλέως Κωνσταντίνου. Η Αλίκη το έβαζε σημάδι, μ’ αυτό 

μετρούσε την απόσταση, ήταν ο στόχος της. Κανονικά θα αρκούσε η είσοδος στην 

πλατεία για να μετρήσει στο περίπου τη διαδρομή, δεν έκανε δα και προπόνηση για 

αγώνες, αλλά της άρεσε να βάζει το κτίριο ως στόχο. Ευρύχωρο, απλωμένο, με τις 

αδρές καμπύλες του και τις κιονοστοιχίες να ξεχωρίζουν κατάλευκες ανάμεσα στο 

πράσινο των δέντρων και πάνω στο γκρίζο του ασφαλτοστρωμένου εδάφους, ήταν 

ένας σαφής προορισμός, ένα σημείο με νόημα. (Στην πραγματικότητα ήταν δυο 

κτίρια: το απλωμένο ήταν το Green Park και το ημικυκλικό το Άλσος, αλλά η 

Αντριάνα τα ονόμαζε μαζί Green Park, άλλωστε δεν είχε σημασία: και τα δύο ήταν 

στην ίδια κατάσταση, ένας ενιαίος χώρος ερημιάς). Έχοντας πάντα το νου της για τις 

τρύπες που έχασκαν γύρω από το ξερό, χαλασμένο σιντριβάνι, έκανε και τώρα τον 

κύκλο της πλατείας περνώντας δίπλα του κι έπειτα μπήκε στο μονοπάτι προς το 

επάνω ξέφωτο, προς τα Δικαστήρια. Σ’ αυτό το κομμάτι της διαδρομής ένιωθε και 

τον μεγαλύτερο φόβο. Οι μοναχικοί άντρες ανάμεσα στα δέντρα, σχεδόν αθόρυβοι, 

πρόβαλλαν ξαφνικά μπροστά της ή, το χειρότερο, πίσω της, και η καρδιά της 

χτυπούσε πιο γοργά, πιο δυνατά: τώρα θα μου ριχτεί, τώρα θα γυρίσω να τον 

κοιτάξω. Συχνά γύριζε πράγματι, για να δει ένα μικροκαμωμένο άντρα να περπατάει 

αργά, σε απόσταση που όλο και μεγάλωνε. Αλλά δεν ησύχαζε, κάπου θα καραδοκεί 

άλλος. 



74

Μισούσε αυτό τον φόβο της. Όσο καιρό έκανε τζόγκινγκ στο πάρκο τίποτα δεν 

της είχε συμβεί, εκτός από μια φορά που ένα πρεζόνι έπεσε επάνω της, ανίκανο να 

κρατηθεί στα πόδια του, κι ύστερα βρίζοντας, κι ενώ εκείνη είχε αποτραβηχτεί 

τρομαγμένη κι ήταν έτοιμη να φωνάξει, σύρθηκε πιο κει, προς το μέρος μιας 

σκαλιστής πέτρινης βρύσης όπου κάθονταν δυο άλλοι σύντροφοί του, κι έκανε εμετό. 

Έπειτα, κι ενώ η Αλίκη, από απόσταση ασφαλείας, στάθηκε και κοιτούσε, άρπαξε 

ένα πλαστικό μπουκάλι νερό από το χέρι του ενός συντρόφου του και ήπιε λαίμαργα. 

Η βρύση δεν είχε βέβαια νερό, όπως ούτε το σιντριβάνι, ούτε οι λιμνούλες και τα 

διακοσμητικά ρυάκια του πάρκου. Εδώ και χρόνια, το δεύτερο μεγαλύτερο πάρκο του 

κέντρου της Αθήνας δεν ήταν παρά τριακόσια στρέμματα με διαλυμένη άσφαλτο, 

ξερά παρτέρια και διάφορες τρύπες, που κάποτε είχαν μέσα νερό και τώρα ήταν 

γεμάτες σκουπίδια και ψοφίμια. Ωστόσο οι άνθρωποι αρνούνταν να το 

εγκαταλείψουν: εκτός από τους κάθε λογής άστεγους και χρήστες ουσιών, υπήρχαν 

πάντα, τις ώρες της ημέρας, λίγοι δρομείς σαν την Αλίκη. Κάποιοι που ξάπλωναν 

μαζί της στο γρασίδι τις ηλιόλουστες μέρες, κάποιοι άλλοι  που έβγαζαν βόλτα τον 

σκύλο τους, κι ακόμη, καλοντυμένοι νεαροί που διέσχιζαν με σταθερό βήμα τις 

παρυφές του πηγαίνοντας ή γυρνώντας από τη δουλειά τους. Συνήθως ήταν δικηγόροι 

και η δουλειά τους ήταν στα Δικαστήρια. 

Σήμερα πάντως η Αλίκη έτρεχε πιο άτσαλα. Ο πρωινός εφιάλτης τη βάραινε, 

την είχε τσακίσει το μεγάλο άγχος για την αυριανή μέρα. Ξαφνικά σκόνταψε: η 

άσφαλτος στο επάνω ξέφωτο, σ’ ένα σημείο δίπλα στο μικρό έρημο αμφιθέατρο, το 

σκεπασμένο ολόκληρο με γκράφιτι όλο βρισιές, είχε σκάσει. Γεμάτη τρόμο πάτησε το 

πόδι της γερά, να το δοκιμάσει (πώς θα πάω στη δουλειά το βράδυ;) κι έψαξε ένα 

πεζούλι καθαρό, να καθίσει. Είχε βγάλει το σνίκερ κι έτριβε τον αστράγαλο 

κοιτάζοντας συγχρόνως με επιφύλαξη γύρω της τα αποτσίγαρα, τις σύριγγες και τα 

προφυλακτικά, όταν πρόσεξε ένα μελαμψό άντρα που ερχόταν προς το μέρος της. 

Μάζεψε τις δυνάμεις της να τον αντιμετωπίσει, στην ανάγκη θα τον κλωτσήσω με το 

γερό πόδι.

«Εσύ, χτύπησε πόδι; Πονάει;», της είπε εκείνος. «Εσύ θέλει βοήθεια; Κρατήσω 

εγώ;»

Ο ήλιος φώτιζε το πρόσωπό του, τη χιλιοφορεμένη πράσινη μπλούζα, δυο 

έξυπνα μάτια. Καθώς τον κοίταξεαπό το μυαλό της πέρασε η χιλιοειπωμένη ιστορία, 

πότε ήρθε αυτός ο άνθρωπος, πώς ξέμεινε εδώ; Είναι άραγε από την πρόσφατη 



75

λαοθάλασσα των προσφύγων ή πιο παλιός; Μήπως γεννήθηκε εδώ; Ή μήπως έφτασε 

μόλις τώρα; Πώς ζει; Πόσο θα μείνει; 

«Όχι, καλά είμαι», είπε. Χαμογέλασε μηχανικά κι έσπευσε να πατήσει το πόδι 

της για να το αποδείξει. Πράγματι, το περπατούσε. 

Ο άντρας απομακρύνθηκε. Η Αλίκη κοίταξε πάλι γύρω της το μικρό 

αμφιθέατρο κι αναγνώρισε τώρα μια πιο ήπια εκδοχή του πρωινού της εφιάλτη, με το 

πηγάδι και την τρύπα αντί για πυθμένα. Πρέπει να κουμαντάρω το άγχος μου, μια 

μέρα είναι, θα περάσει. Μια τελευταία αργή βόλτα, περπάτημα, ως τον στόχο της, το 

κτίριο του Άλσους-Green Park, θα ήταν ό,τι πρέπει. Το πόδι δεν είχε τίποτα σοβαρό 

ευτυχώς.

Το λευκό κτίριο του Άλσους έχασκε έρημο. Μπήκε στην αυλή, πίσω από τις 

στρογγυλές λείες κολώνες, και πλησίασε τη σάλα. Μέσα από τη τζαμαρία απλωνόταν 

άδεια, στο βάθος το μπαρ, πάνω διακρινόταν η ψηλή οροφή με τις απολήξεις για τους 

πολυελαίους. Κάθισε σ’ ένα σκαλοπάτι. Γύρω της οι κολόνες έριχναν τη σκιά τους, 

σχηματίζοντας αχνές μορφές. Ένιωθε την παρέα τους φιλική, ένιωθε ωραία εδώ. 

Ήξερε αόριστα την ιστορία αυτού του παλιού κέντρου διασκέδασης, που είχε 

γνωρίσει δόξες μαζί με όλο το πάρκο, και που ήταν εδώ και πολλά χρόνια έρημο, 

κανείς δεν αναλάμβανε μέσα στην κρίση να το λειτουργήσει. Έκλεισε τα μάτια.Της 

φάνηκε πως άκουγε μια ορχήστρα αόρατη, στοιχειωμένη στους τοίχους και τα 

κουφώματα, μια μελωδία που έβγαινε από τους αρμούς του κτίσματος, διέσχιζε τα 

φυλλώματα και χανόταν στον δρόμο, στην οδό Μαυροματαίων με τις αρχοντικές 

πολυκατοικίες τις πασαλειμένες μπογιές. Η πόλη βούιζε. 

Κάθε φορά που κατέβαινε τα σκαλιά στο μικρό της ημιυπόγειο, στην πάροδο 

της Πατησίων κοντά στο Οικονομικό Πανεπιστήμιο, επαινούσε τον εαυτό της για τη 

σοφή επιλογή: η κυρία Αθηνά της είχε συστήσει το ακριβώς αποπάνω διαμέρισμα, 

ένα υπερυψωμένο ισόγειο, αλλά ο ιδιοκτήτης, προφανώς επειδή είχε πολύ 

μεγαλύτερη δυσκολία να νοικιάσει το υπόγειο, το οποίο επίσης του ανήκε, φρόντισε 

να την ενημερώσει και για αυτό και να της το δείξει επί τόπου. Η Αλίκη ήταν ακόμα 

ζαλισμένη από την αλλαγή που είχε τολμήσει στη ζωή της, ωστόσο αποφάσιζε όσο 

καλύτερα μπορούσε. Αυτό που ήθελε ήταν οικονομία και καθαριότητα.  Ως προς την 

οικονομία το υπόγειο ασφαλώς πλεονεκτούσε, και ως προς την καθαριότητα η πείρα 

της από το Αρχοντικό αποδείχτηκε πολύτιμη: ίσως ήταν η μόνη από το πλήθος των 

νεαρών που έψαχναν τέτοια εποχή τα φτηνά διαμερίσματα της Αθήνας (μαζί με τους 



76

γονείς τους, που πλήρωναν), που ήξερε ότι ένα ισόγειο κι ένα υπόγειο σε παλιά 

πολυκατοικία χρειάζονται την ίδια ακριβώς φροντίδα σχολαστικής καθαριότητας και 

έξυπνης οχύρωσης για να εξορίσουν τις κατσαρίδες. Δεν είχε να κερδίσει τίποτε 

μένοντας στο ισόγειο, και αποφάσισε αμέσως. 

Ζούσε ήδη ένα χρόνο εδώ, και το είχε αγαπήσει το σπιτάκι της. Μπαίνοντας 

τώρα έβγαλε τα σνίκερ και τα άφησε πίσω από την πόρτα μέσα σε ένα ψάθινο καλάθι 

με σκέπασμα, έβγαλε μετά τη γαλάζια φόρμα και το ροζ τισέρτ και τα πήγε 

κατευθείαν στα άπλυτα. (Καλάθι πλαστικό). Έλυσε την αλογοουρά μπροστά στον 

καθρέφτη του χωλ και αφαιρέθηκε για λίγο: με τα λίγα ακόμα φετινά μπάνια στις 

παραλίες της Αττικής είχε μαυρίσει αρκετά. Τα σημάδια του μαγιό ξεχώριζαν από τα 

εσώρουχα, καθώς δεν συνέπιπταν οι γραμμές τους. Το πρόσωπό της είχε το μελένιο 

χρώμα του καλοκαιριού και πρόσφατα είχε βάλει ένα μικρό καινούργιο πίρσινγκ στην 

άκρη του επάνω χειλιού, που πολύ της άρεσε. Πήγε στη μικρή κουζίνα να ετοιμάσει 

ένα απλό, φρέσκο σάντουιτς. (Σαφή, ευδιάκριτα, καλοπλυμένα υλικά, από το 

ψωμοτύρι ως το πιο ακριβό πιάτο, ήταν η βάση της καλής κουζίνας όπως την έμαθε 

από παιδί). Κοίταξε με ικανοποίηση το μικρό της πεντακάθαρο ψυγείο με την 

καφετιέρα επάνω του (τη μία από τις τρεις πολυτέλειες που είχε χαρίσει στον εαυτό 

της), το φούξια τραπεζάκι με την μία ασορτί καρέκλα κι επάνω την ψωμιέρα της, τις 

χαρτοπετσέτες, τον καφέ και τη ζάχαρη σε γυάλινα βάζα. Οι τοίχοι ήταν στολισμένοι 

με τις συνταγές της, καλλιγραφημένες από την ίδια με μεγάλα έντονα γράμματα: εδώ 

και λίγο καιρό είχε αρχίσει να μαγειρεύει σε σπίτια φοιτητών, επί πληρωμή. Το φως 

έμπαινε από ένα παράθυρο που έβλεπε στον ακάλυπτο, στον οποίο υπήρχε πρόσβαση 

από τη μπαλκονόπορτα («ακαλυπτόπορτα» την έλεγε) του μοναδικού δωματίου. Ο 

ακάλυπτος ήταν ένας χώρος βρόμικος, μα η Αλίκη τον είχε καθαρίσει σχολαστικά 

στο κομμάτι που της αναλογούσε, το είχε προστατέψει με μια μικρή τέντα από επάνω 

και με ακριβό ζελέ για ζωύφια περιμετρικά, και άπλωνε εκεί τα ρούχα της, πότιζε τη 

σεφλέρα της και καθόταν να ελέγξει το πρόσωπό της με το μεγεθυντικό καθρεφτάκι 

στο φως. Το δωμάτιο το είχε φτιάξει σιγά σιγά ένα μικρό απαραβίαστο βασίλειο: το 

κρεβάτι της πάντα στρωμένο, ένα τραπεζάκι  δίπλα του με μια μικρή τηλεόραση (την 

είχε αγοράσει πρόσφατα, δεύτερο χέρι), ντουλάπα ντυμένη με πολύχρωμο 

αυτοκόλλητο και απέναντι το γραφείο της από λευκή μελαμίνη (που το είχε 

κουβαλήσει από το πατρικό μαζί με το κρεβάτι), πάντα ταχτοποιημένο, με την 

δεύτερη φούξια καρέκλα, κι επάνω του το λάπτοπ της και την κούκλα Ζουζού. 



77

Κανονικά δεν είχε wi fi, στο διαδίκτυο έμπαινε με το κινητό, όμως είχε το wi fi του 

κοντινού φαστφούντ, όποτε ήταν τυχερή και έβρισκε θέση στον συνωστισμό.

Δεν ήξερε αν θα έβρισκε τώρα. Δεν πειράζει, είχε το κινητό. Το θέμα ήταν ότι η 

Ροντίνια δεν έδειχνε και πολύ πρόθυμη για επικοινωνία. Δεν έδειχνε από την αρχή 

που χώρισαν οι δρόμοι τους, πολύ παράξενα έμοιαζε να την αποφεύγει. Και σήμερα η 

Αλίκη τη χρειαζόταν, ήθελε τόσο πολύ να της πει για την αγωνία της. Κι αύριο θα τη 

χρειαζόταν ακόμα πιο πολύ, ειδικά αν τα αποτελέσματα ήταν… δεν ήθελε ούτε να το 

σκέφτεται. Έλπιζε πολλά από αυτή την εξέλιξη, που την όφειλε σε μια τυχαία 

κουβέντα λίγους μήνες πριν, όταν μια φοιτήτρια στην ταβέρνα είχε αναφέρει τα 

Ινστιτούτα Επαγγελματικής Κατάρτισης και κάτι ώθησε την Αλίκη να το ψάξει. 

Πράγματι, είχαν ειδικότητες που την ενδιέφεραν, τεχνολογία τροφίμων και μαγειρική. 

Μα ήταν δύο ειδών. Τα ιδιωτικά, όπου απλώς πλήρωνες και πήγαινες, αλλά τα 

δίδακτρα ήταν απαγορευτικά, και τα δημόσια, όπου τα δίδακτρα ήταν συμβολικά, 

αλλά είχαν μια διαδικασία επιλογής: μετρούσαν βαθμό απολυτηρίου, κοινωνικά 

κριτήρια και προϋπηρεσία. Ο βαθμός της ήταν αρκετά καλός (ήταν η Αλίκη η 

βασίλισσα στο Λύκειο, οι καθηγητές ήταν γενναιόδωροι μαζί της), κοινωνικά 

κριτήρια δεν προσκόμισε επίσημα, τους έγραψε όμως στην αίτηση «ζω μόνη μου» 

και «η επιχείρηση του πατέρα μου έχει χρεοκοπήσει». Δεν ήξερε αν θα μετρούσε 

αυτό, αλλά την προϋπηρεσία φρόντισε να την εξασφαλίσει επίσημα: διεκδίκησε από 

τη Σταυρούλα, την κόρη του αφεντικού, κανονική βεβαίωση ότι δούλευε σχεδόν ένα 

χρόνο στην ταβέρνα. Παράλληλα, έκανε μια μεγάλη θυσία: πούλησε το 

πολυαγαπημένο Crypton σε μια φοιτήτρια που το ζαχάρωνε. Τα λεφτά ήταν γελοία, 

αλλά ήταν σχεδόν ακριβώς, με μια ελάχιστη προσθήκη, τα χαμηλά, συμβολικά 

δίδακτρα του πρώτου εξαμήνου, αν έμπαινε στο ΙΕΚ. 

Σε λίγες ώρες θα ξέρω. 

Αύριο το πρωί έβγαιναν τα αποτελέσματα των αιτήσεων. Λαχταρούσε τόσο να 

μιλήσει με τη Ροντίνια, να μοιραστεί την αγωνία της. Από την άλλη θύμωνε: η 

Ροντίνια με αποφεύγει, γιατί;

Η Ροντίνια είναι πλούσια, σκέφτηκε για πολλοστή φορά. Ζει σε άλλο κόσμο. 

Πώς έφυγε τόσο εύκολα για το εξωτερικό; Είναι φανερό ότι έχει ρίζες αλλού. Επίσης 

είναι Εβραία, θα έχει μεγάλη οικογένεια και μεγάλη υποστήριξη. Τι της κοστίζει 

όμως να μιλάει με την παλιά  της φίλη; Αχ Ροντ, γιατί; Γιατί είσαι τόσο απόμακρη, τι 

συμβαίνει;



78

Όμως, πάντα έτσι δεν ήταν; Ήταν η ίδια που έλεγε τα δικά της στη Ροντίνια, το 

αντίστροφο δεν συνέβαινε. 

Απρόσμενα έβαλε τα κλάματα. Ήταν από τα προνόμια του να ζεις μόνη σου, να 

μπορείς να κλαις ελεύθερα όποτε θέλεις. Δεν ήξερε γιατί ακριβώς έκλαιγε, έκλαιγε 

για όλα: για το άγχος, την πίεση, την αγωνία. Για την ταπείνωση και τη μιζέρια στη 

δουλειά, που τη σιχαινόταν. Για το έρημο και βρόμικο Πεδίο του Άρεως που τη 

φόβιζε, μα που επέμενε, μαζί με τους ελάχιστους περιπατητές και δρομείς, να μην το 

παραδίδει. Για τη Ροντ που δεν της μίλαγε. Για το πόδι της που πονούσε. Γιατί ήταν 

πολύ μόνη της. Γιατί έτσι. 

 Έκανε ένα ντους στη μπανιέρα, από όπου καθημερινά έβγαζε και ξανάβαζε το 

μικρό πλαστικό πλυντήριο. (Τη δεύτερη από τις πολυτέλειες που χάρισε στον εαυτό 

της). Η καλή της σχέση με την καθαριότητα είχε εξελιχθεί σε πάθος με τη νέα της 

δουλειά, σαν να έβγαζε από πάνω της τη βρόμα της ταβέρνας. Έκανε ντους κάθε 

μέρα χειμώνα καλοκαίρι ό,τι και αν συνέβαινε, ότι καιρό και αν είχε. Ως προς αυτό 

είχε φροντίσει με την τρίτη της πολυτέλεια, ένα μικρό αερόθερμο που την 

προστάτευε από την απόλυτη παγωνιά, τις μέρες που το καλοριφέρ δεν άναβε γιατί 

δεν είχαν πετρέλαιο. Φόρεσε τζιν κι ένα καθαρό τισέρτ, πήρε το σάντουιτς κι ένα 

χυμό που ακούμπησε στο (αστραφτερό) πάτωμα, κάθισε στο κρεβάτι και άνοιξε τη 

μικρή τηλεόραση. Είχε ειδήσεις: οι επίσημοι στην Ευρώπη έκαναν διαρκώς 

συσκέψεις για να τα βρουν, να κάνουν μια πραγματικά Ενωμένη Ευρώπη. Κι η 

Ελλάδα, τι θα έκανε; Η κρίση δεν φαινόταν να έχει τέλος, ωστόσο, ενώ πολλοί είχαν 

οριστικά καταστραφεί και πολλοί επίσης φυτοζωούσαν, κάποιοι έμοιαζαν ανίκητοι, 

σαν να έσταζαν πάντα επάνω τους τα τελευταία αποθέματα χρημάτων. Σ’ αυτούς 

ανήκε το αφεντικό της Αλίκης στην ταβέρνα Σαββατόβραδο και η κόρη του η 

Σταυρούλα, μια τριαντάρα με κοντά καστανοκόκκινα μαλλιά, που δεν έδειχνε να 

κινδυνεύει να χάσει την κληρονομιά της (πόσο άδικο! Μια χαρά θα της πήγαινε 

αυτής το χωριό!) και που υποδέχτηκε και απόψε την Αλίκη με το συνηθισμένο της 

τρόπο: «Άργησες».

Μετά το βλέμμα της πήγε στο πόδι το τυλιγμένο με επίδεσμο, αλλά η Αλίκη δεν 

της εξήγησε. Δεν απαντούσε ποτέ στις παρατηρήσεις. Αν απαντούσε, θα έπρεπε να 

ψάξει για δουλειά. Όχι ότι δεν έψαχνε, όμως όχι συστηματικά ακόμα, έπρεπε πρώτα 

να δει τι θα γίνει με το ινστιτούτο. Αύριο, αύριο είναι η μέρα της κρίσης.

«Να κόψεις τις σαλάτες αμέσως, τώρα. Πλύνε τις καλά».



79

Τη διέταζε πάντα να κόψει τις σαλάτες, επίτηδες: στην αρχή η Αλίκη είχε 

τολμήσει να εκφράσει τη γνώμη ότι για να κόψουν σαλάτα θα έπρεπε να παραγγείλει 

πρώτα ο πελάτης. Δεν ήταν σωστό οι σαλάτες να μαραίνονται, περιμένοντας να 

σερβιριστούν. Από τότε η Σταυρούλα την υπέβαλλε μόνιμα στο καψόνι της κοπής της 

σαλάτας, φυσικά πριν παραγγείλουν οι πελάτες. Άλλωστε οι φοιτητές που σύχναζαν 

στο ταβερνάκι Σαββατόβραδο, κοντά στο Οικονομικό Πανεπιστήμιο, έτρωγαν κι 

έπιναν πάντα κουβεντιάζοντας έντονα (για κάποιες εκλογές ή κατάληψη ή 

διαδήλωση) και δεν νοιάζονταν για το πότε κόπηκε η σαλάτα. Την τσιμπολογούσαν 

ελάχιστα, συνήθως η Αλίκη την έπαιρνε πίσω απλώς λερωμένη με διάφορες 

χρωματιστές σάλτσες και κρέμες (που η Σταυρούλα προμηθευόταν έτοιμες), όλες με 

αυτή τη λιπαρή μονότονη γεύση, όπου το αλμυρό σκεπάζει το γλυκό και μαζί τα δυο 

τους θάβουν ένα ασαφές, ξεθυμασμένο πιπέρι. Καμιά φορά μόνο, κάποιες φοιτήτριες 

εξέφραζαν μια αόριστη γνώμη για τα πιάτα, σαν να μιμούνταν τις μαμάδες τους στον 

ρόλο της νοικοκυράς.

«Μάζεψε τα μαλλιά σου», της είπε η Σταυρούλα το επόμενο βράδυ, βράδυ που 

απείχε από το προηγούμενό του όσο δυο αστέρια στο σύμπαν. «Κι ετοιμάσου, απόψε 

έχουμε πάρτι για τη γιορτή μου».

Η Αλίκη θυμήθηκε ότι ήταν του Σταυρού, χαμογέλασε και είπε Χρόνια Πολλά. 

Κοίταξε με κατανόηση τα φουσκωτά κοκκινωπά μαλλιά, τα γυαλιστερά μαύρα νύχια 

πάνω σε ψηλοτάκουνα πέδιλα, το μίνι φόρεμα που τόνιζε τις καμπύλες. Τον πρώτο 

καιρό την είχε τακίσει η απότομη ταπείνωση, μαζί και με την αδιανόητη βρόμα του 

χώρου, έπειτα όμως συγκεντρώθηκε στα δικά της. Όταν η δουλειά δεν είναι μόνιμη, 

όταν όποτε θέλεις φεύγεις (τρόπος του λέγειν βέβαια, αλλά με αρκετή δόση 

πραγματικότητας), δεν σε νοιάζει και πολύ. Πιο ενδιαφέρον ήταν να παρατηρεί τη 

Σταυρούλα στον ρόλο που κάποτε έπαιζε η ίδια στο Αρχοντικό: η κόρη του αφεντικού 

που παίρνει τις παραγγελίες, χαμογελάει στους πελάτες και έχει το πρόσταγμα στην 

κουζίνα. Της αρέσει άραγε αυτό που κάνει; Ή ονειρεύεται να φύγει, να κάνει κάτι 

άλλο;

Σύντομα κατάλαβε πως δεν είχε να περιμένει από τη Σταυρούλα κάποιον οδηγό 

ζωής. Απλώς χειριζόταν μηχανικά ό,τι της ανήκε (τα λεφτά της κρίσης στάζουν 

επάνω τους σαν τη γλίτσα της κουζίνας) με το νου της αλλού, δηλαδή συνήθως σε 

έναν άντρα, που θα την έβγαζε μετά τη δουλειά σε κάποιο σκυλάδικο. Όσο για το 

μάζεψε τα μαλλιά σου,  κι αυτό καψόνι ήταν. Τον πρώτο καιρό η Αλίκη είχε ζητήσει 

σκουφάκι για να συγκρατεί τα μαλλιά της, όπως είχε μάθει από τους μάγειρες στο 



80

Αρχοντικό. Από τότε η Σταυρούλα τη διέταζε να τα μαζεύει κι έψαχνε επιδεικτικά για 

τρίχες (μαύρες και μακριές) στις σαλάτες, δεν είχε όμως βρει ποτέ. Η Αλίκη μάζεψε 

κι απόψε τα μαλλιά υπάκουα, ανέλαβε με κέφι της σαλάτες και είπε:

«Ξέρεις, φεύγω. Κάνε μου τη σούμα, ό,τι μου χρωστάτε και θα μείνω μέχρι να 

βρείτε αντικαταστάτρια». Οι ώρες της δουλειάς δεν βόλευαν, εξήγησε, για να 

πηγαίνει στο ινστιτούτο, στο οποίο μόλις είχε μπει και το οποίο είχε πολλά 

απογευματινά μαθήματα. Έτσι είχε βρει δουλειά στο φαστφουντάδικο, όπου τα 

ωράρια είχαν βάρδιες. 

«Ναι, ξέρω ότι προτιμάς τις junk food αηδίες».

Δεν απάντησε. Ένα χρόνο δεν απαντούσε για να μη χάσει τη δουλειά, σήμερα 

γιατί δεν την ενδιέφερε. Σήμερα συμπαθούσε τη Σταυρούλα, που γιόρταζε, που είχε 

στολιστεί, που υπερασπιζόταν ό,τι είχε μάθει στη ζωή της. Σήμερα ήταν ευτυχισμένη: 

μετά από μια ξάγρυπνη νύχτα και με το πόδι τυλιγμένο σφιχτά, σηκώθηκε 

ξημερώματα, άνοιξε με λαχτάρα το λάπτοπ, συνδέθηκε μέσω του κινητού και μπήκε 

στην ιστοσελίδα του ινστιτούτου. Δεν θυμόταν άλλη φορά την καρδιά της να χτυπάει 

τόσο δυνατά. Το χέρι της έτρεμε καθώς πληκτρολογούσε τον κωδικό εισόδου, για να 

δει τον πίνακα των αποτελεσμάτων. Κι ύστερα, εκεί, μετά από στιγμές ανυπόφορης 

έντασης που έμοιαζαν αιώνες, το όνομά της έλαμπε ανάμεσα στους εισακτέους κι 

άρχισε να χοροπηδάει μόνη της μέσα στο υπόγειο δωματιάκι, ξεχνώντας το πόδι, την 

αγωνία, την ταβέρνα. Ναι! Ναι! Ο πρωινός ήλιος έμπαινε από το καφασωτό της 

ακαλυπτόπορτας, προμηνύοντας ένα χρυσό καλοκαίρι, κι η Αλίκη έπεσε στο κρεβάτι 

ξανά, εξουθενωμένη, και κοιμήθηκε τον βαθύ και γαλήνιο ύπνο της ευτυχίας για δύο 

ώρες ακόμα. Μόλις ξύπνησε πάλι πήγε στο φαστφούντ, αυτό από το οποίο έπαιρνε 

καμιά φορά wi fi. «Καλημέρα. Πότε μπορώ να πιάσω δουλειά;»

Το δεύτερο που έκανε ήταν να γράψει στη Ροντίνια. Ό,τι και να είχε η φίλη της, 

ό,τι και να της έκρυβε ή να της συνέβαινε, δεν ήταν δυνατό να μη μοιραστεί αυτή τη 

χαρά μαζί της.

«Ροντ, ελπίζω να είσαι καλά. Σου γράφω για να σου πω ότι μπήκα στο 

επαγγελματικό ινστιτούτο, τμήμα μαγειρικής. Ήθελα τόσο πολύ να το μοιραστώ μαζί 

σου. Πες μου τα νέα σου, σ’ αγαπώ πολύ και σε σκέφτομαι πάντα, φιλιά».

Η απάντηση ήρθε, εντελώς ανέλπιστα, μετά από λίγο:

«Χαίρομαι πολύ για σένα, Αλίκη. Κοίτα τώρα να βάλεις τους στόχους σου, να 

ασχοληθείς και με τις δικές σου συνταγές. Εκεί στη σχολή σου να κάνεις γνωριμίες. 

Τα πράγματα είναι δύσκολα στην Ελλάδα, το ξέρω, αλλά ο κόσμος αλλάζει. Εγώ 



81

γράφτηκα στο τμήμα Γεωλογίας φέτος. Πέρσι είχα κάτι προβλήματα, θα σου πω άλλη 

φορά, φιλιά».

Γεωλογία. Ναι, ο μπαμπάς της Ροντίνιας είναι γεωλόγος, θυμήθηκε η Αλίκη. 

Ήταν από τα ελάχιστα πράγματα που ήξερε γι’ αυτήν, κι αυτό τυχαία, μια φορά που 

κατέβαιναν με τα πόδια τη Φωκίωνος Νέγρη η Ροντ της είχε πει ότι ο Φωκίων 

Νέγρης ήταν γεωλόγος, και το ήξερε γιατί ήταν κι ο μπαμπάς της. Και το όνομά της, 

Ροντίνια, κι αυτό είχε κάποια σχέση με τη γεωλογία, της την είχε εξηγήσει αλλά δεν 

τη συγκράτησε. Σκέφτηκε τώρα τον δικό της πατέρα. Δεν είχε ποτέ τσακωθεί στα 

αλήθεια μαζί του, αυτό που την κρατούσε σε απόσταση ήταν κυρίως ο Μπόγκνταν. Ο 

φόβος είχε μαλακώσει με τον καιρό, οι τύψεις όμως για εκείνη την κλοπή ήταν πάντα 

εκεί. Ο Μπόγκνταν της θύμιζε το σκοτεινό σημείο της ψυχής της.  Ωστόσο δεν 

μπόρεσε να κρατηθεί: πήρε τηλέφωνο τον μπαμπά και του ανακοίνωσε τα νέα, τον 

πρώτο ατομικό της θρίαμβο.

Στο φαστφούντ φόρεσε με καμάρι την κόκκινη στολή και πολύ σύντομα πήρε 

θέση από την κουζίνα στον πάγκο μπροστά στους πελάτες, καθώς το παρουσιαστικό 

της ήταν εντυπωσιακό. Οι πελάτες ήταν κυρίως φοιτητές κι εδώ, αλλά και αρκετοί 

τουρίστες, που παρά την κρίση αυξάνονταν, έτσι πήρε στο ινστιτούτο ταχύρρυθμο 

μάθημα αγγλικών. Καθώς η αυτοπεποίθησή της μεγάλωνε, στηριγμένη λιγότερο στις 

προοπτικές για το μέλλον (δεν είχε καταφέρει ακόμα να βάλει στόχους) και 

περισσότερο στο ότι έκανε κάτι που της άρεσε και που είχε καταφέρει μόνη της, 

θυμήθηκε ξανά την ηδονή εκείνη που της γεννούσε η πόλη, όταν τη διέσχιζε με το 

Crypton. Δεν είχε πια δικό της μηχανάκι, αλλά υπήρχε ο στόλος του φαστφούντ. Έτσι 

ξεκίνησε μια δεύτερη δουλειά ως ντελίβερι, και εξελίχτηκε στους πιο ικανούς του 

κλάδου, αναλαμβάνοντας και διανομές από άλλα μαγαζιά. Ταυτόχρονα συνέχισε και 

ανέπτυξε τη δουλειά της ιδιωτικής μαγείρισσας σε σπίτια φοιτητών. Μάζεψε εύκολα 

όχι μόνο τα δίδακτρα για το δεύτερο εξάμηνο, αλλά και για το τρίτο, του επόμενου 

χρόνου, που ωστόσο τα κράτησε για το τέταρτο, γιατί στο μεταξύ είχε μια ευχάριστη 

έκπληξη: τα δίδακτρα του τρίτου εξαμήνου της τα έκανε δώρο ο μπαμπάς της, και η 

Αλίκη δεν βρήκε ούτε τον λόγο αλλά ούτε και την καρδιά να αρνηθεί. Τον είδε το 

καλοκαίρι, ανάμεσα στο δεύτερο και το τρίτο εξάμηνο. Πήρε το λεωφορείο και τον 

επισκέφθηκε. Την υποδέχτηκε με φιλιά και της έδειξε με περηφάνια τα καζάνια του 

και τα περίεργα δοχεία -  αποστακτήρες με τους λεπτούς καμπυλωτούς σωλήνες: 

έφτιαχνε ρακή. Δεν ήταν ακόμα η εποχή της, αλλά οι εγκαταστάσεις ήταν εκεί, 

καθαρές, στο πίσω μέρος του κτήματος και περίμεναν το φθινόπωρο.



82

«Μπαμπά, αυτά είναι παράνομα», του είπε. «Και σε λίγο θα είναι πολύ 

περισσότερο, αλλάζουν τα πράγματα, έρχονται αυστηροί νόμοι».

«Εδώ δεν περνάνε αυτά, Αλίκη. Εμείς εδώ τα δικά μας, η Ευρώπη τα δικά της».

Παραλίγο να του θυμίσει πως κάποτε ήταν περήφανος που ήταν Ευρώπη. Εκεί, 

στη Φωκίωνος Νέγρη, στο Αρχοντικό με τα λευκά τραπεζομάντιλα και τα καθίσματα 

με τη βελούδινη πλάτη. Προτίμησε όμως να ρωτήσει αυτό που την ενδιέφερε, 

παίρνοντας αδιάφορο ύφος: «Τι κάνει ο Μπόγκνταν;»

«Δουλεύει φέτος σε ένα άλλο χωριό, στη θάλασσα», της είπε, προς μεγάλη της 

ανακούφιση. «Σε μια ταβέρνα, αρχιμάγειρας».

Στην επιστροφή, στο λεωφορείο, η καρδιά της ήταν και βαριά μαζί και 

ανάλαφρη. Βαριά γιατί είχε θυμηθεί έντονα σήμερα τον Μπόγκνταν και τη Μιρέλλα. 

Ανάλαφρη γιατί διέκρινε, στον τόνο του μπαμπά όταν τη χαιρέτησε, μια ανεπαίσθητη 

περηφάνια, που δεν ήταν μόνο για τη ρακή του. 



83

3

Η μαύρη θήκη από fiberglass με το σαξόφωνο ήδη μέσα στεκόταν στον τοίχο 

δίπλα στην εξώπορτα. Μακρινό μα ευδιάκριτο, το ξυλώδες άρωμα του πάρκου έξι 

ορόφους πιο κάτω έμπαινε από το παράθυρο και ανακατευόταν με τη μυρωδιά των 

σωμάτων και των σεντονιών. Η πόλη βούιζε υπόκωφα από την απροσδιόριστη 

μουσική της και ο Λέο, καθισμένος με το εσώρουχο στο ξέστρωτο κρεβάτι, κοίταζε 

τη Μόνικα που έχοντας φορέσει ήδη το μπλουτζίν και μια μπλούζα έφτιαχνε με άγχος 

τη βαλίτσα της. Ο Λέο θα τη βοηθούσε με τις αποσκευές ως τον σταθμό. Τρένο ως 

την πρωτεύουσα, και από εκεί αεροπλάνο για την πατρίδα της: η Μόνικα σήμερα 

επέστρεφε οριστικά στην Ισπανία. Βαρύς από τον ανήσυχο ύπνο, με μια 

αγουροξυπνημένη θλίψη, ο Λέο σκεφτόταν πως ο χωρισμός εδώ και καιρό απλώς 

πήγαινε από αναβολή σε αναβολή, καθώς η σχέση είχε κολλήσει σε μια βαρετή 

ρουτίνα, με τα σχέδια της Μόνικας, να γυρίσει στο σπίτι της, να σιγοβράζουν και τα 

δικά του να λιμνάζουν στην ασάφεια. Εδώ και μήνες η κοπέλα του ήταν κυρίως μια 

μόνο εικόνα, αυτή της πρώτης στιγμής που την αντίκρισε, και που θα του έμενε για 

πάντα στη μνήμη.

Εκείνο το Σάββατο πριν ενάμισι χρόνο ο Λέο κατέβηκε τα λίγα σκαλιά στο 

υπόγειο Μπαρ του Ζακ απέναντι από το ποτάμι για να προστατευθεί από τη βροχή 

που δυνάμωνε, μα μόλις βρέθηκε στον μικρό χώρο με τους πέτρινους μεσαιωνικούς 

τοίχους και το άρωμα από τσάι με βότανα αιχμαλωτίστηκε: μια κοπέλα με μπλε 

μαλλιά και με ένα αστραφτερό σαξόφωνο στα χέρια και στο στόμα βρισκόταν στο 

κέντρο της σκηνής και λύγιζε τη λεπτή της μέση, την τονισμένη από ένα μαύρο 

βελούδινο γιλέκο πάνω από λευκό πουκάμισο. Έπαιζε με χάρη γεμίζοντας τον αέρα 

με τις κοφτές, παιχνιδιάρικες εκπνοές του σαξόφωνου και ξαφνικά όλος ο κόσμος δεν 

ήταν παρά μονάχα αυτή. Ο Λέο στάθηκε στο τελευταίο σκαλί, τίναξε τις γαλότσες, 

έβγαλε την καπαρντίνα και τον μπερέ του και μπήκε στο μαγαζί με μια ζεστή ταραχή 

στο στήθος. Το Μπαρ του Ζακ στην Παλιά Πόλη, τη συνοικία με τους περισσότερους 

τουρίστες αλλά και αρκετή ντόπια, πολλαπλής καταγωγής, νεολαία, ήταν ένα μικρό 

μπαρ όπου διάφοροι μουσικοί, όχι διάσημοι, έπαιζαν κατά καιρούς λάιβ. Εκείνο το 

πρωί ο χώρος είχε ένα απαλό γλυκερό άρωμα, ήταν ζεστός από τις γυμνές 

σωληνώσεις του φυσικού αερίου που διέτρεχαν τους παμπάλαιους τοίχους 



84

σχηματίζοντας καμπύλες και μαιάνδρους, και η πενταμελής μπάντα έκανε πρόβα. Ο 

Λέο κάθισε στο σκαμπό και είπε καλημέρα στον ηλικιωμένο, ελαφρά καμπουριαστό 

μπάρμαν. Εκείνος με ευγένεια, αλλά και κάποια σκληρότητα στην έκφραση, τον 

ρώτησε τι θα πάρει. Στο πρώτο τσάι με βότκα σε ψηλό γυάλινο ποτήρι ο Λέο ξέχασε 

το Ωδείο, τις αυστηρές εξετάσεις που πλησίαζαν και τον Τσέχο μαέστρο και 

καθηγητή του, τον Μίλαν.

Το κορίτσι με το σαξόφωνο το φώναζαν Μόνικα, και τώρα είχε σταθεί στο πλάι 

της σκηνής, αφήνοντας το κέντρο σε έναν τύπο με κιθάρα. Ο Λέο σήκωσε το ποτήρι 

προς το μέρος της και χαμογέλασε. Εκείνη φάνηκε εντυπωσιασμένη από τον 

πανύψηλο ξανθό που καθόταν στο μπαρ, συνέχισε όμως, κάπως αφηρημένα,  το 

παίξιμο.

«Μήπως χρειάζεστε κι εμένα;» ρώτησε ο Λέο, κοιτάζοντας προς το μέρος της.

«Το αφεντικό ρώτα», του απάντησε εκείνη, βγάζοντας το σαξόφωνο από το 

στόμα.

Είχε ένα στόμα κόκκινο που τονιζόταν από τα μπλε μαλλιά, ο Λέο ήθελε πολύ 

να το φιλήσει. Επίσης είχε μια ξενική προφορά, έναν τραγουδιστό τόνο που του 

γαργάλισε ευχάριστα την ακοή: έχει γούστο να είναι Ελληνίδα.

Το αφεντικό, ο Ζακ, δεν ήταν άλλος από τον μπάρμαν. Σκούπισε με προσοχή 

ένα ποτήρι, κοίταξε τον Λέο με τα ζωηρά πίσω από τις άκαμπτες σακούλες μάτια του 

και ρώτησε:

«Είσαι μουσικός;»

«Σπουδάζω», απάντησε ο Λέο και σκέφτηκε ότι στην Ελλάδα θα είχε 

απαντήσει ένα ξεκάθαρο ναι, εδώ όμως δεν μπορούσε. Η ακριβής απάντηση ήταν 

αυτή, ότι σπούδαζε.

Ο Ζακ φάνηκε να χάνει το ενδιαφέρον του, μα ο Λέο είχε μπροστά του τη 

Μόνικα με τα μπλε μαλλιά και την προοπτική να παίζει μαζί της. Έκανε κι άλλη 

προσπάθεια:

«Του χρόνου παίρνω το πτυχίο», τόνισε, και παρουσίασε συνοπτικά, και με 

ευγλωττία που ποτέ ως τώρα δεν είχε επιδείξει, όλο το βιογραφικό του, καταγωγή, 

εμπειρία, ειδίκευση.

«Και τι σκέφτεσαι να κάνεις μετά το πτυχίο;», ρώτησε ο Ζακ.

«Δεν ξέρω», απάντησε. «Δεν έχω αποφασίσει. Αλλά ό,τι κάνω, το κάνω 

σοβαρά, πιστέψτε με».



85

Αυτό ήξερε ότι είχε μεγάλη σημασία εδώ. Εδώ οι άνθρωποι, σε αντίθεση με την 

Ελλάδα, ήταν πολύ συστηματικοί, αφού κάθε απόφαση ήταν δυνητικά και μια 

επένδυση. Ταυτόχρονα όμως, τα τελευταία χρόνια οι άνθρωποι ήταν κι εδώ, όπως και 

στην Ελλάδα, ανασφαλείς, κι αυτό τους έκανε να είναι ακόμα πιο συστηματικοί, 

καθώς αναζητούσαν ενστικτωδώς την ασφάλεια σε ό,τι είχαν μάθει καλύτερα να 

κάνουν στη ζωή τους.

«Αν είναι έτσι, μπορείς να φέρεις το όργανό σου και να δοκιμάσεις με τα παιδιά 

από αυτή τη στιγμή», του είπε ο Ζακ.

Έξω έβρεχε τώρα δυνατά μα ο Λέο έβγαλε τον μπερέ κι άφησε το νερό να τον 

μουσκέψει σηκώνοντας το κεφάλι, καθώς έτρεχε να φέρει το όργανό του για να πάρει 

μέρος στην πρόβα. Όταν η πρόβα τελείωσε και η Μόνικα τον κοίταζε ήδη με 

θαυμασμό, ο κόσμος είχε μεταμορφωθεί. Το ίδιο βράδυ στο μπαρ θριάμβευσε, ενώ το 

επόμενο, την Κυριακή το βράδυ, είχε κιόλας επιπλέον λεφτά. Λίγες μέρες μετά είχε 

και τη Μόνικα στο δωμάτιό του, και η μουσική άρχισε να κυλάει αβίαστα μέσα του, 

ξαφνικά είχαν ανοίξει οι μυστικοί κρουνοί. Ζούσε τώρα σε μια καταιγίδα από 

ανθρώπινες φωνές, από βοή αυτοκινήτων, από χρωματιστούς καταρράκτες στο 

γκρίζο φόντο της βροχής, όλα μαζί μια αποσπασματική, αναθεωρούμενη διαρκώς 

σύνθεση. Τα βιβλιοπωλεία, τα καφέ, τα σουβενίρ, τα αποξηραμένα λουλούδια και τα 

χριστουγεννιάτικα στολίδια, τα τουριστικά πλοιάρια στο ποτάμι, οι ποδηλάτες στις 

ειδικές λωρίδες των δρόμων, οι περιπατητές με τους περιποιημένους σκύλους, όλα 

ήταν ξαφνικά μια φρέσκια ευχαρίστηση για την ψυχή του: ήταν ερωτευμένος. Η 

Μόνικα έμεινε μαζί του πάνω από ένα χρόνο. Τάισαν μαζί τα σκιουράκια στο πάρκο 

αντάλλαξαν με ενθουσιασμό μουσικές ιδέες κι εμπειρίες κι έκαναν έρωτα στην αρχή 

με πάθος, μετά με οικειότητα και άνεση απολαυστική.

Η Μόνικα ήταν δεν ήταν και πολύ κοινωνική, δεν έκανε εύκολα φίλους μα είχε 

ένα περίεργο έντονο πάθος, μια εμμονή σχεδόν: να γυρίσει στο σπίτι της στην 

Ισπανία. Ήταν ολόκληρη ένας παράξενος συνδυασμός ατομικού πείσματος και 

συναισθηματικής εξάρτησης από αυτούς που είχε αφήσει πίσω της. Είχε ακολουθήσει 

κάποιο αγόρι εδώ, και τώρα μάζευε λεφτά για να μη γυρίσει με άδεια χέρια. 

«Εσένα δεν σου λείπουν οι δικοί σου;», τον ρώτησε στην αρχή κιόλας της 

σχέσης τους.

«Όχι, όχι και τόσο». 

Άκουσε την ίδια την απάντησή του με έκπληξη: ήταν ειλικρινής. Παρά τις 

δυσκολίες, δεν του έλειπαν οι δικοί του. Ούτε καν η Γκαλίνα. Την αγαπούσε φυσικά 



86

πολύ, χαιρόταν να μιλάει μαζί της, αλλά δεν του έλειπε. Η Μόνικα του έκανε την ίδια 

ερώτηση αρκετές φορές, δείχνοντάς του στο κινητό της ατέλειωτα άλμπουμ με 

φωτογραφίες γελαστών καταλανών συμμαθητών, θείων και παππούδων, καθώς και 

της ίδιας στους δρόμους της Βαρκελώνης. Τον ρωτούσε στο δωμάτιο, στα καφέ και 

το καλοκαίρι που νοίκιασαν μαζί αυτοκίνητο, ένα μικρό ανοιχτό γαλάζιο, και πήγαν 

εκδρομές στα γύρω θέρετρα, τις κωμοπόλεις και τις λίμνες. Η απάντησή του ήταν 

πάντα όχι.

Ταυτόχρονα διάβαζαν μαζί τα μηνύματα της Γκαλίνας:

«Λέο, το εργοστάσιο θα βγάζει, λέει, εκτυπωτές. Ή θα εκτυπώνει κάτι, δεν έχω 

καταλάβει καλά. Ο θείος Πάσα μου έκανε δώρο καινούργιο σκέιτ, δηλαδή μου έδωσε 

λεφτά για να πάρω. Υ.Γ.: είδα την Αλίκη. Είναι καλά, σπουδάζει μαγειρική».

Ο Λέο ευχόταν να μην κατάλαβε η Μόνικα το στιγμιαίο χτυποκάρδι του στην 

ανάγνωση του ονόματος Αλίκη.  Εκείνη όμως κοίταζε με θαυμασμό τη φωτογραφία 

της κατάξανθης Γκαλίνας, που είχε ρίξει πια όλο το ύψος της και ποζάριζε στην 

πλατεία Κυψέλης με το καινούργιο skateboard, όχι πια η γλώσσα των Rolling Stones, 

αλλά κάτι πιο σοφιστικέ.

«Μα είναι απίστευτα όμορφη η αδερφή σου», είπε, και στον τόνο της φωνής 

της υπήρχε η γνώριμη απορία (μα πώς είναι δυνατόν να μη θέλεις να γυρίσεις;) και 

μια δύναμη από κάπου πολύ βαθιά της, ή από κάπου βαθιά στους αιώνες, μια δύναμη 

που ο Λέο την ένιωθε αρχετυπική, σχεδόν θεϊκή: η Μόνικα με τα μπλε μαλλιά ήταν η 

ενσάρκωση της ένωσης της οικογένειας. Δεν ήταν νοικοκυρίστικο ή μικροαστικό 

αυτό της το γνώρισμα, ήταν πέρα από εποχές, συνήθειες και τάξεις. Ήταν μια αξία 

της ανθρωπότητας άχρονη, καθολική, που ο ίδιος σίγουρα δεν την είχε.

«Ναι, είναι», της απαντούσε και ταυτόχρονα εννοούσε: «Λοιπόν; Τι σημαίνει 

αυτό. Εκείνη εκεί, εγώ εδώ».

Αυτό ήταν το σημαντικό μάθημα που του πρόσφερε η Μόνικα: η 

συνειδητοποίηση ότι παρ’ όλες τις δυσκολίες δεν του έλειπε η Ελλάδα και δεν 

επιθυμούσε να επιστρέψει. Ευχαριστώντας την νοερά γι’ αυτό, και μην ξέροντας τι 

της είχε προσφέρει ο ίδιος (περάσαμε πάντως καλά μαζί), της κράτησε τη βαλίτσα και 

τη θήκη με το σαξόφωνο ως τον σιδηροδρομικό σταθμό, και την αποχαιρέτησε με μια 

σφιχτή αγκαλιά και μια υπόσχεση θα σου γράφω. Ήξερε ότι την περίμενε έτοιμη 

δουλειά στη Βαρκελώνη και κάποιοι παλιοί φίλοι, ίσως κι εραστές. Ένιωθε ένα 

τσίμπημα ζήλιας, αλλά όχι αληθινή λύπη. 



87

Μετά την αναχώρησή της συγκεντρώθηκε στα μαθήματα του Ωδείου, 

πλησίαζαν οι πτυχιακές. Ήθελε τώρα να φύγει από το Μπαρ του Ζακ αλλά δεν ήταν 

τόσο απλό. Τα κατάφερε ωστόσο, χωρίς να χαλάσουν τις καρδιές τους.

«Εδώ δοκιμάστηκες στον πραγματικό κόσμο, το πραγματικό κοινό», του είπε, 

σκουπίζοντας τα ποτήρια και ελέγχοντας τα αποστάγματα του τσαγιού, και ο Λέο 

παραδέχτηκε σιωπηρά  ότι το κοινό εδώ ήταν πολύ διαφορετικό από της Αθήνας: 

μπορεί να έπινε, να φλέρταρε και να κουβέντιαζε μα άκουγε πραγματικά, και 

εκτιμούσε, με όλες τις σημασίες της λέξης, τη μουσική. Ακόμα και δεκαεξάχρονοι 

υπολόγιζαν ως την τελευταία λεπτομέρεια αν αυτό που πλήρωναν άξιζε το χαρτζιλίκι 

τους. Συμφώνησε μαζί του και απέφυγε να του πει για τον καθηγητή του τον Μίλαν 

που, σε αντίθεση με τα κονσέρτα στις εκκλησίες, τα οποία εκτιμούσε κάπως, είχε 

κάποτε σχολιάσει ειρωνικά τη δουλειά του στο μπαρ. Η Μόνικα του είχε πει τότε ότι 

ο καθηγητής του στην πραγματικότητα τον ζήλευε. 

Στις εξετάσεις τα πήγε περίφημα, ωστόσο και πάλι, κατά τη διάρκεια μιας 

ομαδικής ερμηνείας, ο Μίλαν, αφού του χαμογέλασε αχνά (πράγμα σπανιότατο) κάτω 

από τη γενειάδα από την οποία ξεπρόβαλλε η ρόδινη μύτη, του είπε: 

«Είσαι μακριά, Λεό».

Ο Λέο δεν άφησε τον εαυτό του να επηρεαστεί, προσπαθούσε να συντονιστεί 

με το υπόλοιπο σύνολο. Λίγη ώρα μετά όμως, αφού έπαιξε ένα σόλο που άφησε τον 

καθηγητή μάλλον ικανοποιημένο, δεν κρατήθηκε και ειρωνικά τον ρώτησε: 

«Πόσο μακριά ήμουν πάλι, λοιπόν;»

«Είσαι πάντα μακριά, Λεό», και ο Λέο διέκρινε πάλι ένα μειδίαμα. «Αλλά θα 

σου εξηγήσω μετά το πτυχίο, μέχρι τότε έχω ακόμα την ελπίδα, πολύ αμυδρή βέβαια, 

ότι θα καταλάβεις μόνος σου».

Μέχρι την απονομή του πτυχίου μπήκε πάλι σε φάση κρίσης. Στις μοναχικές 

βόλτες του, άλλοτε συγκινημένος από τα αρώματα του πάρκου, τα λουλούδια και τα 

παιδιά, κι άλλοτε πνιγμένος από την ανυπομονησία του για κάτι μεγάλο που δεν 

ήξερε τι ήταν, σκεφτόταν καμιά φορά με θυμό, και με πρόσφατη την ανάμνηση της 

Μόνικας, τι κάνω αλήθεια εδώ; Στην Αθήνα οι Ρώσοι είχαν βάλει μπροστά για τα 

καλά εκείνο το εργοστάσιο. (Εκτυπωτές; Τι παράξενο). Εξακολουθούσαν να μην του 

λείπουν οι δικοί του, όμως οι θεσμοί της Ευρώπης ήδη είχαν συμφωνήσει. Η πολιτική 

ένωση θα έφερνε έκρηξη επενδύσεων. Γιατί να μην πάω κι εγώ να βοηθήσω σε αυτό 

το εργοστάσιο; Και να παίζω στα μαγαζιά της Αθήνας για το κέφι μου; Ποιος 



88

ενδιαφέρθηκε τελικά, που ήρθα σε ένα Ωδείο της Κεντρικής Ευρώπης; Εντάξει, ένα 

αξιόλογο πτυχίο, αλλά τι θα το κάνω τώρα; 

Την αμφιβολία του ενίσχυε η άνοιξη, που είχε πια προχωρήσει. Τα δέντρα του 

πάρκου είχαν πρασινίσει, τα σκιουράκια ερωτεύονταν και τα πουλάκια πρόσθεταν 

ανάλαφρα ιντερμέντια στις νοερές συνθέσεις του. Σκεφτόταν την Ελλάδα, πώς θα 

ήταν αυτή την εποχή: παντού τραπέζια στα πεζοδρόμια, θερινά σινεμά, η Ακαδημία 

Πλάτωνος μια καταπράσινη γιορτή με ποδήλατα, χαρούμενα σκυλιά, το open air film 

festival θα μοσχομύριζε ποπ κορν. Η παραλία θα ήταν ήδη γεμάτη λουόμενους, 

κορίτσια με μαγιό ξαπλωμένα στη σειρά σε ξαπλώστρες ή κάτω από τα δέντρα. Η 

παραλία. Στο νου του ήρθε η ακτή του Σαρωνικού με τις μεγάλες αμμουδιές της, οι 

μαρίνες με τα κότερα κι έπειτα η νύχτα του Schooljamming στην Πλατεία Νερού και 

το Ασημένιο Ρόδο. Έγραψε στη Γκαλίνα, ρωτώντας την για τα νέα. Η Γκαλίνα του 

έστειλε ως απάντηση τη φωτογραφία ενός πιτσιρικά που ήταν το αγόρι της ( η 

Γκαλίνα τελείωνε την Α΄ Λυκείου), μαζί με το εξής κείμενο:

«Ο μπαμπάς είναι όλη μέρα με τον θείο Πάσα. Η μαμά παράτησε τη ραφτική, 

δεν είναι καθώς πρέπει για τη συνεργάτρια μιας τέτοιας επιχείρησης, λέει ο θείος 

Πάσα. Εγώ σου στέλνω τη φωτογραφία του Αργύρη να μου πεις τη γνώμη σου, γιατί 

δεν με ενδιαφέρει η γνώμη του θείου Πάσα. Περιττό να σου πω ότι μέχρι και στο 

δωμάτιο τον έβαλα, τρέχουν όλοι σαν τρελοί με αυτό το εργοστάσιο και έχουν 

ξεχάσει ότι υπάρχω».

Ο Λέο συνοφρυώθηκε λίγο με το «μέχρι και στο δωμάτιο τον έβαλα», μετά 

συγκρατήθηκε (δεν είμαι εκεί, δεν μου πέφτει λόγος), τέλος γέλασε ( Γκαλίνα 

άπαιχτη) και απάντησε:

«Ο Αργύρης είναι όμορφος αλλά να προσέχει, γιατί αν σε στενοχωρήσει θα 

έρθω εκεί και δεν θα ξέρει πού να κρυφτεί».

Η απάντηση ήρθε σε λιγότερο από ένα λεπτό:

«Πότε θα έρθεις εδώ;»

Ο Λέο κοίταξε το μήνυμα ξαφνιασμένος, η Γκαλίνα δεν είχε πιάσει ακριβώς το 

χιούμορ. Όμως ήταν η Γκαλίνα, η μοναδική και πανέξυπνη. Ήταν απίθανο να πίστεψε 

ότι ο Λέο στα αλήθεια θα απειλούσε τον νεαρό. Άλλο πράγμα συνέβαινε: η αδερφή 

του τον είχε επιθυμήσει. Πέρασε μια ολόκληρη μέρα σκεπτόμενος τι να απαντήσει, 

πέρασε και μια δύσκολη νύχτα. Δεν σκεφτόταν μόνο τη Γκαλίνα, σκεφτόταν γενικά 

την Ελλάδα. Το πρωί είχε πάρει την απόφασή του.



89

«Δεν θα έρθω σύντομα, Λίνουτσκα», έγραψε, προσέχοντας τη διατύπωση. «Θα 

σου πληρώσω όμως το εισιτήριο να έρθεις εσύ εδώ λίγες μέρες, θέλεις; Θα γίνει η 

απονομή των πτυχίων και δεν λέει να είμαι μόνος μου».

Έτσι, μετά από συνεννοήσεις με τους γονείς, οι οποίοι όντως έδειχναν πολύ 

απασχολημένοι μ’ αυτό το περίφημο εργοστάσιο, ο Λέο υποδέχτηκε τη Γκαλίνα στο 

αεροδρόμιο. Η αδερφή μου, σκέφτηκε κοιτάζοντάς την με καμάρι ανάμικτο με 

κάποια αδιόρατη ενόχληση, είναι πλέον αυτό που οι Έλληνες λένε δίμετρη Ρωσίδα. Η 

Γκαλίνα είχε φέρει μαζί της ένα μαύρο φόρεμα αγορασμένο από κάποιο νεανικό 

κατάστημα της Πατησίων και ένα σκισμένο τζιν, με το οποίο ο Λέο την πήγε στα 

κυριότερα αξιοθέατα της πόλης, βόλτα με το πλοιάριο και για ποτό στου Ζακ, όπου η 

αδερφή του τράβηξε όλα τα βλέμματα. Η απονομή των πτυχίων έγινε στην αίθουσα 

εκδηλώσεων του Ωδείου, με μπουφέ και πολλούς καλεσμένους, ενώ περιλάμβανε και 

μια μικρή συναυλία. Ο Λέο πρώτη φορά στη ζωή του φορούσε κοστούμι με παπιγιόν. 

Ένιωθε περηφάνια μαζί με τρακ και είχε ξεχάσει την υπόσχεση του Μίλαν. Τη 

θυμήθηκε μόνο την ώρα που ο Τσέχος, μέσα στο λευκό κοστούμι του και με τα μάτια 

να σπιθίζουν πάνω από τη μαύρη γενειάδα, του έσφιξε το χέρι με το δικό του μακρύ 

και κομψό.

«Λοιπόν;» ρώτησε ο Λέο. «Γιατί είμαι μακριά;»

«Α, λοιπόν». Ο Μίλαν για πρώτη φορά γέλασε δυνατά, για πρώτη φορά ο Λέο 

είδε τόσο καλά τα συμμετρικά του δόντια. «Λοιπόν, είσαι μακριά, Λεό». Και 

χαμηλώνοντας τη φωνή σε τόνο εμπιστευτικό:

«Όλο προσπαθείς να παίζεις με άλλους, με σύνολα. Δεν έχεις λοιπόν καταλάβει 

ότι είσαι γεννημένος σολίστας; Όχι σολίστας ορχήστρας. Σολίστας σολίστας», είπε, 

κάπως κωμικά. «Όλη σου η ψυχή είναι αυτό: είσαι μοναχικός καλλιτέχνης, όλα 

επάνω σου το φωνάζουν. Δυο χρόνια έκανες να προσαρμοστείς. Σ’ έχω δει να ταΐζεις 

τους σκίουρους με προσοχή, συγκεντρωμένος σε κάτι πολύ σημαντικό. Σε αγχώνει η 

ώρα, δεν τα πας καλά με την ακρίβεια, κι ας είσαι συνεπής. Και στο Μπαρ του Ζακ 

γινόταν πάντα σιωπή όταν σολάριζες».

«Στο μπαρ του Ζακ;» Ο Λέο δεν πίστευε στα αυτιά του. «Ήρθατε στο μπαρ;»

«Πολλές φορές, με τον Ζακ είμαστε φίλοι. Κι εσύ ήσουν πάντα τόσο 

απορροφημένος. Την τελευταία φορά κάτω από τη μύτη σου ήμουνα, αλλά εσύ με τα 

μάτια κλειστά. Όχι εμένα, τίποτα δεν έβλεπες». 

Του κούνησε το μακρύ, κομψό δάχτυλο. «Ήσουν μακριά», είπε γελώντας.



90

«Σας ευχαριστώ», είπε ο Λέο. «Δεν το είχα ποτέ σκεφτεί αυτό, ότι είμαι 

μοναχικός καλλιτέχνης». Και μετά από λίγο δισταγμό συμπλήρωσε:

«Ξέρετε, έτσι μεγάλωσα. Με άλλους. Με σύνολα».

«Ναι, καταλαβαίνω. Λοιπόν, καλή τύχη Λεό». Και με αυτή τη φράση ο Μίλαν 

ο μαέστρος στράφηκε προς μία λαμπερή πτυχιούχο που του σύστηνε την επίσης 

λαμπερή επιχειρηματία μαμά της. 

Ο Λέο έδωσε στη Γκαλίνα μια φωτοτυπία του πτυχίου, να την πάει στους 

γονείς. «Θα την κρεμάσουμε στο εργοστάσιο», είπε εκείνη γελώντας.

«Να περνάς καλά», της είπε. «Πες του Αργύρη να σε πηγαίνει για μπάνια. Και 

μην ασχολείσαι με το εργοστάσιο». 

Είχε αποφασίσει να κόψει τη συχνή αλληλογραφία μαζί της, δεν της είπε όμως 

τίποτα. 

Λίγες μέρες μετά έπιανε κιόλας δουλειά στην ορχήστρα μιας τοπικής λυρικής 

σκηνής. Το δώρο που έκανε στον εαυτό του για το πτυχίο ήταν μια ηλεκτρονική 

συσκευή ανάγνωσης, και πήγε με αυτήν βόλτα στο πάρκο. Εκεί αφαιρέθηκε 

ξεφυλλίζοντας ένα βιβλίο για την ιστορία της πόλης όπου ζούσε ήδη τέσσερα χρόνια: 

το Ωδείο, του οποίου έβλεπε τώρα μια φωτογραφία, τού πρόσφερε πειθαρχία, 

γνώσεις, αξιολόγηση του εαυτού του μέσα σε μια μεγάλη γκάμα σπουδαστών. Και το 

Μπαρ του Ζακ του πρόσφερε το πραγματικό κοινό. Το πάρκο ωστόσο του θύμιζε τα 

μπλε μαλλιά της Μόνικας, του είχε γράψει μόνο μια φορά και της είχε στείλει μόνο 

μια απάντηση. Η Μόνικα του είχε προσφέρει την πιο πολύτιμη από τις γνώσεις του, 

που δοκιμάστηκε κι αποδείχτηκε σταθερή: δεν ήθελε να γυρίσει στην Ελλάδα. 

Βρισκόταν στην καρδιά της Ευρώπης, που άλλαζε και ξαναγεννιόταν. Οι 

πρωθυπουργοί της, σε διαρκείς συσκέψεις που απασχολούσαν όλα τα δελτία 

ειδήσεων, συζητούσαν ακόμη και για το νέο όνομα που θα της δώσουν. Ο Λέο ένιωθε 

σαν να ζούσε στον πυρήνα μιας σειράς από ομόκεντρους κύκλους των οποίων ο ίδιος 

ήταν η πηγή, και η συνείδησή του είχε μόλις απλωθεί στον επόμενο, μεγαλύτερο 

κύκλο: ο κόσμος γύρω του ήταν τώρα μια σύνθεση ακόμα πιο πολύπλοκη, που τον 

καλούσε να την ξεκλειδώσει. Ταχτοποίησε το σπίτι του, οργάνωσε τη μελέτη για την 

καινούργια δουλειά του και, ήρεμος όσο γινόταν μπροστά στο μέλλον, άρχισε να 

ψάχνει πάλι τη μουσική της πόλης και των ανθρώπων. Βρισκόταν σε αυτή την 

κατάσταση έντασης μαζί με γλυκιά σύγχυση, σ’ αυτή την καινούργια αρχή, όταν ήρθε 

ένα μήνυμα με υπογραφή αναπάντεχη.



91

4

Όχι - Στους νόμους - Των μονοπωλίων. Φωτιά στα αφεντικά - Καινούργια και 

Παλιά. Πυκνή διαδήλωση στην Πατησίων, το Οικονομικό Πανεπιστήμιο άρχιζε τη 

χρονιά του επεισοδιακά. Αιτία οι ραγδαίες εξελίξεις και οι νόμοι, που για άλλους 

ήταν άνοιγμα της κοινωνίας και απελευθέρωση και για άλλους επιστροφή στον 

εργασιακό μεσαίωνα. 

«Εσύ ανήκεις στην εργατική τάξη», είπε στην Αλίκη με θυμωμένο ύφος ένας 

φοιτητής με κότσο (της άρεσε, της θύμιζε τον Λέο) που μπήκε φουριόζος στο 

φαστφούντ για να πάρει καφέ, περνώντας απ’ έξω με τη διαδήλωση. Προφανώς τη 

μάλωνε που δούλευε ενώ ήταν μέρα απεργίας. Η Αλίκη ξαφνιάστηκε, δεν ήξερε τι να 

πει. Τον κοίταζε παραξενεμένη.

«Εμείς δεν είμαστε εργατική τάξη, φίλε μου», είπε τότε η συνάδερφός της η 

Τζίνα, βγαίνοντας από την κουζίνα. «Εμείς μαζεύουμε λεφτά για να φύγουμε από 

εδώ. Και μετά θα έρθουν άλλοι, που επίσης θα μαζεύουν λεφτά για να φύγουν. Ποιος 

κάνει καριέρα στην εποχή μας ως εργατική τάξη, ξέρεις κανέναν εσύ;»

«Ναι, αυτά σας λένε τα αφεντικά σας και τα πιστεύετε», είπε ο κότσος. «Σας 

θέλουν της μιας χρήσεως, γι’ αυτό». Και πήρε τον καφέ κατσουφιασμένος, για να 

τρέξει έξω δίπλα στο πανό, που περνούσε, μαζί με τηλεβόες και συνθήματα, στο 

οδόστρωμα της Πατησίων.

«Γιατί νομίζουν πως ό,τι κάνουμε μας το λένε άλλοι;» ρώτησε η Αλίκη τη 

Τζίνα.

«Γιατί αυτό κάνουν οι ίδιοι. Κάνουν ό,τι τους λένε άλλοι», απάντησε εκείνη με 

κέφι.

Ωστόσο η Αλίκη είχε πράγματι ένα σχετικό άγχος: ήταν η μόνη στο φαστφούντ 

που δεν είχε, τελικά, κάποιο στόχο. Η Τζίνα μάζευε λεφτά για να πάει στο Παρίσι και 

να σπουδάσει ζαχαροπλαστική. Ο Γιάννης μάζευε για να τσοντάρει σε ένα 

μελλοντικό δάνειο και να ανοίξει εταιρία πληροφορικής με φίλους του, με σκοπό να 

δουλέψει διαδικτυακά. Ο Θάνος σπούδαζε φαρμακοποιός: δεν ήταν πολύς καιρός που 

φτωχοί σαν αυτόν μπορούσαν επιτέλους να σπουδάσουν αυτή την ωραία επιστήμη, 

αφού δεν χρειαζόταν πια να έχουν δικό τους κεφάλαιο και δικό τους φαρμακείο, 

μπορούσαν να γίνουν απλώς υπάλληλοι σε μια από τις μεγάλες φαρμακευτικές 



92

εταιρίες. Κάτω από τις τρεις ομοιόμορφες στολές κρύβονταν τρία διαφορετικά 

όνειρα, η ίδια όμως δεν είχε το δικό της. Ωστόσο εξελισσόταν: οι συνταγές της 

πλουτίζονταν, ήταν πολύ καλή στο ντελίβερι και είχε αρχίσει πάλι να πηγαίνει 

συστηματικά φαγητό στους αστέγους, κυρίως στην κοντινή στο φαστφούντ Πλατεία 

Βικτωρίας. 

Καθώς η χρονιά προχωρούσε οι διαδηλώσεις κορυφώνονταν, με αντικείμενο 

τώρα το φλέγον θέμα των ιδιωτικών πανεπιστημίων, στα οποία η Ελλάδα 

αντιστεκόταν σθεναρά, παρά τις σχετικές συμφωνίες με τη νέα Ευρώπη. Στα σπίτια 

που πήγαινε η Αλίκη για να μαγειρέψει, οι φοιτητές, εν μέσω τσιγάρων, ποτών και 

άπλυτων πιάτων, στα οποία εκείνη προσπαθούσε να βάλει τάξη, ήταν όλο οργή για το 

επερχόμενο ξεπούλημα. Η ίδια είχε άλλη γνώμη για το θέμα: όσο περισσότερα 

πράγματα έχουμε να διαλέξουμε, τόσο καλύτερα. Δεν την είπε όμως. Εκτός του ότι οι 

φοιτητές της φαίνονταν κάπως άγριοι, την αντιμετώπιζαν επίσης με έναν υπεράνω 

τρόπο. Καθώς αυτό τον καιρό δεν είχαν χρόνο ούτε για τις στοιχειώδεις δουλειές του 

νοικοκυριού, οι επισκέψεις της ως μαγείρισσα στα σπίτια τους αυξήθηκαν και τα 

καθήκοντά της διευρύνθηκαν σε ρόλο παραδουλεύτρας. Τότε κατάλαβε με έκπληξη 

ότι τη θεωρούσαν, ούτε λίγο ούτε πολύ, ένα είδος πόρνης. Λόγω του ότι ζούσε μόνη 

της. Κι αυτοί ζούσαν βέβαια μόνοι τους, αλλά σε κάθε τους ενέργεια η παρουσία της 

οικογένειας ήταν ολοφάνερη, οπότε στην περίπτωσή της το μόνη είχε άλλη σημασία, 

κυριολεκτική. Μπερδεύτηκε. Τι είναι λοιπόν όλα αυτά τα επαναστατικά που λένε, αν 

τα μυαλά τους είναι σαν των συγχωριανών του μπαμπά; 

Το καλοκαίρι πήγε για πρώτη φορά ξανά στην Κυψέλη. Είδε το κλειστό 

σχολείο κι απέναντί του το ταχυφαγείο Διάλειμμα, ανάστατο από εργασίες 

ανακαίνισης. Δεν είδε τον κυρ Φώτη. Κοίταξε γύρω με συγκίνηση, την ανηφόρα, τα 

καφενεία, εδώ την έλεγαν κάποτε βασίλισσα. Η πλατεία ήταν όπως τη θυμόταν, 

μεγάλη, ευρύχωρη με μια αλάνα στη μέση πάνω στην οποία ήταν πάντα στημένη 

εκείνη η ράμπα για σκέιτ. Παιδιά έκαναν σκέιτ κι εκείνη τη μέρα και ανάμεσά τους 

ξεχώριζε ένα ξανθό κορίτσι με στυλ αρχηγού. Η Γκαλίνα! Η μικρή αδερφή του Λέο! 

Φιλήθηκαν με ενθουσιασμό και είπαν τα νέα τους.

«Ο Λέο δεν ήρθε φέτος», είπε η Γκαλίνα. «Να, κοίτα»!

Της έδειξε μια φωτογραφία στο κινητό της: ο Λέο, με κοντά μαλλιά, στο τιμόνι 

ενός ανοιχτού γαλάζιου αυτοκινήτου, με μια κοπέλα με μπλε μαλλιά δίπλα.

«Κάνει καλοκαίρι με τη Μόνικα», είπε η Γκαλίνα γελώντας, και στο 

ερωτηματικό ύφος της Αλίκης εξήγησε: 



93

«Τίποτα, είναι μια παλιά ταινία. Λοιπόν, είναι το κορίτσι του».

Με την εικόνα του Λέο με τη Μόνικα στο νου ακόμα, η Αλίκη πήγε να δει το 

πρώην Αρχοντικό. Ήταν τώρα μια θορυβώδης καφετέρια με πολλές οθόνες, όπου 

νεαροί έβλεπαν ποδόσφαιρο. Δεν της ήταν αδιάφορο (λυπήθηκε που το είδε έτσι, 

ήταν ένα άσχημο μαγαζί), όμως δεν συγκινήθηκε και πολύ. Το πορτάκι προς την 

αποθήκη ήταν πάντα εκεί, ανάμεσα στην πολυκατοικία με τη μεζονέτα (ποιος να 

μένει τώρα στο σπίτι μου;) και το πρώην ρεστωράν. Εκεί, μικρό, αδιόρατο, σιωπηλό, 

φύλακας σκοτεινής μνήμης. Η καρδιά της σφίχτηκε, μια μέρα θα σε κάνω βασίλισσα, 

Μιρέλλα.

Το φθινόπωρο ξεκίνησε την πρακτική της, ως υπεύθυνη ελέγχου τροφίμων σε 

μία εταιρία κέτερινγκ. Ήταν μια μεγάλη αποθήκη με κουρτίνες που έκρυβαν τη θέα 

από τον δρόμο, μόνο μια διακριτική ταμπέλα ενημέρωνε «Κέτερινγκ. 

Αναλαμβάνουμε παντός είδους συνεστιάσεις, γάμους, επετείους, γιορτές». Ήταν 

χαρούμενη γι’ αυτό το επόμενο βήμα της καριέρας της. Δεν είχε καταφέρει να βρει 

κάποιο μεγάλο στόχο, χάραζε όμως ήσυχα τον δρόμο της. Από αυτή την άποψη ήταν 

πολύ πιο τυχερή από τους φοιτητές των Πανεπιστημίων. Αν και είχαν επιτέλους 

ψηφιστεί οι νόμοι για τη σύνδεση των σπουδών με επιχειρήσεις και για ιδιωτικά 

Πανεπιστήμια, η αντίδραση ήταν μεγάλη. Στην πράξη πολύ λίγοι φοιτητές είχαν 

τολμήσει να πάνε στα σχετικά προγράμματα, καθώς είχαν να αντιμετωπίσουν τους 

αγωνιστές κατά του ξεπουλήματος συναδέλφους τους. Αντίθετα και περιέργως, 

κανείς δεν ασχολήθηκε με τους σπουδαστές των επαγγελματικών ινστιτούτων, που 

ανενόχλητοι έβρισκαν τον δρόμο τους σε εταιρίες, οργανισμούς και καταστήματα. Η 

Αλίκη εξέτασε με ευχαρίστηση τον μεγάλο χώρο τον φωτισμένο από λάμπες φθορίου, 

στην ουσία μια τεράστια κουζίνα με ανοξείδωτη επένδυση που έλαμπε ολοκάθαρη. 

Εδώ θα είχε θέση συμβούλου. Την ίδια μέρα που αγόρασε το πρώτο της κομψό 

σακάκι, πήγε το απόγευμα για τζόγκινγκ στο Πεδίο του Άρεως. Ο στόχος της, το 

λευκό κτίριο του Green Park (και του Άλσους) με τους κίονες ήταν πάντα εκεί, στην 

άκρη της μεγάλης πλατείας με το ξερό σιντριβάνι. Έμοιαζε να περιμένει υπομονετικά 

τη νέα εποχή που όλο ερχόταν, για να ανοίξει, να στολιστεί και να λάμψει. Η Αλίκη 

προχώρησε στο επάνω ξέφωτο και περνούσε τώρα έξω από το κεντρικό κτίριο των 

Δικαστηρίων, όταν διασταυρώθηκε με έναν περαστικό που διέσχιζε αφηρημένα το 

πάρκο. «Αλίκη!»

Χρειάστηκε λίγες στιγμές να τον θυμηθεί. 

«Λευτέρη», είπε εγκάρδια. «Τι κάνεις;»



94

Ο Λευτέρης ήταν ένας από τους φοιτητές - πελάτες του Σαββατόβραδου, 

εκείνης της φοβερής ταβέρνας στην οποία δούλεψε τον πρώτο χρόνο που έφυγε από 

το πατρικό της.

«Να, εδώ, δικηγόρος. Ασκούμενος», κι έδειξε προς τα Δικαστήρια.

Η Αλίκη κοίταξε τη μεγάλη παλιά πόρτα με το θυρεό που έγραφε Σοφία συν 

Τέχνη. Ένιωσε ένα παράξενο σφίξιμο.

«Δικαστήρια», είπε, καθώς άρχισαν να περπατάνε μαζί προς την οδό 

Μαυροματαίων, με τις πάντα λερωμένες με μπογιές αρχοντικές πολυκατοικίες. «Σε 

θαυμάζω, δεν θα μπορούσα ποτέ. Αυτοί όλοι οι άνθρωποι, οι φυλακισμένοι, τα 

θύματα, οι συγγενείς. Τόσα δράματα. Πρέπει να είναι πολύ σκληρό».

«Είναι», παραδέχτηκε ο Λευτέρης. «Εγώ ασχολούμαι με κατασχέσεις τραπεζών 

από απλήρωτα δάνεια. Σκληρό, αλλά πρέπει να γίνει».

Η Αλίκη θυμήθηκε ότι ο Λευτέρης ήταν από τους επαναστάτες φοιτητές 

εναντίον των τραπεζιτών,  αλλά δεν είπε τίποτα. Έτσι άρχισε η σχέση τους, κατά την 

οποία πέρασε όμορφα, με νύχτες στα μπαρ, βόλτες στην παραλία, στα καφέ, σπάνια 

κανένα σινεμά. Αν και δικηγόρος, η Αλίκη δεν είδε κάτι ιδιαίτερο από βιβλία στο 

σπίτι του - θυμόταν τα βιβλία στο σπίτι του Αντώνη, του οποίου η μητέρα πριν γίνει 

βουλευτίνα ήταν επίσης δικηγόρος. Επίσης δεν πήγε πολλές φορές στο σπίτι του, 

γιατί ο Λευτέρης έμενε με τους γονείς του, και την πήγαινε εκεί μόνο όταν έλειπαν, 

δεν τη σύστησε ποτέ. Ώσπου, μια μέρα της άνοιξης, της έδειξε το κινητό του.

«Έλα να δεις», της είπε γελώντας.

Η Αλίκη δεν πίστευε στα μάτια της.

«Είσαι με τα καλά σου;» του φώναξε με έκπληξη και οργή. « Πώς το 

διανοήθηκες αυτό;»

«Σιγά που θίχτηκες κιόλας. Δεν χαίρεσαι που οι φίλοι μου σε βρίσκουν όμορφη; 

Μου είπαν να πάμε να σε γνωρίσουν».

Γελούσε άσχημα κι ανόητα και η Αλίκη σκέφτηκε, έπρεπε να το περιμένω, 

τίποτα καλό δεν θα μπορούσε να βγει από κάποιον που έτρωγε συστηματικά στο 

Σαββατόβραδο. Μετά συγκεντρώθηκε στο πρόβλημα.

«Σβήσ’τες αμέσως, τώρα. Τώρα! Θα σε πάω στην αστυνομία!»

«Έλα μωρό μου, τι λες; Μην κάνεις έτσι!»

«Δεν είμαι μωρό σου. Να τις σβήσεις αμέσως τώρα, και να φύγεις από εδώ. Δεν 

θέλω να σε ξαναδώ!»



95

Στην πραγματικότητα, μετά το πρώτο σοκ, ήταν λιγότερο θυμωμένη από όσο 

προσπαθούσε να δείξει. Ο Λευτέρης της είχε βγάλει μερικές φωτογραφίες με τα 

εσώρουχα χωρίς η ίδια να το καταλάβει, στη μία κοιμόταν, στην άλλη κοιτούσε στον 

καθρέφτη, στην τρίτη και χειρότερη είχε γυρισμένη την πλάτη και φαινόταν ο ποπός 

της με ένα δαντελωτό κιλοτάκι. Τις είχε δείξει στους φίλους του και τώρα της το είπε. 

Της το είπε! Η Αλίκη κατά βάθος δεν έδινε δεκάρα που οι φίλοι του είδαν τον ποπό 

της με το κιλοτάκι, άλλωστε το πρόσωπό της δεν φαινόταν. Μα ο Λευτέρης ήταν 

πραγματικά για λύπηση: την είχε συστήσει στους φίλους του με αυτό τον τρόπο, και 

τώρα ήθελε να την γνωρίσουν από κοντά. Ωραία παιδιά είναι οι δικηγόροι μας. Με 

μέλλον.

«Έξω από το σπίτι μου και μην τολμήσεις να ξαναπατήσεις, παλιοδικηγόρε! Θα 

σε κάνω ρεζίλι παντού! Θα έρθω στα σιχαμερά σου Δικαστήρια!»

Φώναζε χωρίς να σκέφτεται και πολύ τι λέει, αλλά φαίνεται πως ο Λευτέρης 

φοβήθηκε με αυτή την τελευταία απειλή. Έσβησε τις φωτογραφίες βρίζοντάς την 

χυδαία, τα μάζεψε κι έφυγε.

Η Αλίκη ντράπηκε να γράψει στη Ροντίνια, ήδη ενημερωμένη για τη σχέση, 

λεπτομέρειες, έγραψε απλώς «τα χαλάσαμε με τον Λευτέρη». Πριν στείλει το μήνυμα 

το κοίταξε με θλίψη. Αυτό μόνο μπορώ να πω στη Ροντ;

Το έσβησε. Σκέφτηκε λίγο, συγκεντρώθηκε, έγραψε.

«Ροντ, τι κάνεις; Σε σκέφτομαι. Νιώθω πως έχεις κάποιο πρόβλημα και δεν μου 

το λες. Σε αγαπάω πάντα. Εγώ είμαι καλά. Χώρισα με τον Λευτέρη, αλλά δεν με 

νοιάζει, δεν άξιζε. Τελειώνω την πρακτική μου. Τώρα έχουν μπει στην αγορά νέα 

τρόφιμα, σύγχρονα. Θυμάσαι εκείνο το πρόγραμμα που μου είχες φτιάξει; Το έχω στο 

λάπτοπ μου, έχω καιρό να το δω, θέλει ίσως αναβάθμιση».

Μα τι γράφω; Είναι σαν να της ζητάω να μου κάνει αναβάθμιση. Δεν 

επικοινωνώ με τη Ροντ πια. 

Η πρακτική τελείωσε, η δουλειά στο φαστφούντ κρατούσε σταθερά. Οι 

διαδηλώσεις αραίωσαν, άρχιζαν τα μπάνια στη θάλασσα. Η Αλίκη επιθεώρησε με 

χαρά τα μαγιό της. Στις ειδήσεις άκουγε ότι η Ευρώπη έψαχνε το νέο της όνομα, το 

επικρατέστερο ήταν Ηνωμένες Πολιτείες της Ευρώπης. Ώσπου ένα πρωί που 

ετοιμαζόταν να πάει για μπάνιο με τη Τζίνα (η ίδια είχε ρεπό και η Τζίνα ήταν 

βραδινή) βρήκε αναπάντεχα ένα μήνυμα της Ροντίνιας:

«Αλίκη, γεια. Συγγνώμη που δεν σου γράφω. Έχω κάτι που δεν μπορώ να σου 

πω, γιατί δεν αφορά μόνο εμένα. Θέλω όμως να σε βεβαιώσω ότι είμαι καλά, και 



96

μάλιστα μόλις τελείωσα και μια εργασία στο Πανεπιστήμιο. Είναι πιο πολύ χημεία 

και λιγότερο γεωλογία, αλλά τα σύνορα των επιστημών έχουν σπάσει πια. Έχω 

σούπερ νέα να σου πω. Έκανα ένα ταξίδι στην πόλη όπου μένει ο Λέο. Τον 

συνάντησα και τα είπαμε από κοντά. Πολλή συγκίνηση! Σε θυμάται. Μόλις πήρε το 

πτυχίο του και τώρα θα παίζει επαγγελματικά σε μια λυρική σκηνή. Δεν σκοπεύει να 

γυρίσει στην Ελλάδα. Είναι πάντα κούκλος, έχει κόψει το μαλλί και ήταν πολύ 

τζέντλεμαν, πολύ εξελιγμένος. Σου στέλνω και μια φωτό που βγάλαμε μαζί. 

Θυμηθήκαμε και τον Αντώνη. Έχεις καθόλου νέα του; Φιλιά».

 

Ο Λέο διάβασε με έκπληξη το μήνυμα που του έλεγε ότι η παλιά του 

συμμαθήτρια, η υπέροχη Ροντ, βρισκόταν για λίγες μέρες στην πόλη του. Είχε έρθει 

να συναντήσει έναν επιστήμονα που ζούσε εδώ. Η νύχτα εκείνη στην Πλατεία Νερού 

ζωντάνεψε απότομα στο νου του: τα φώτα, η μουσική, η Ροντίνια με το μοβ της 

φόρεμα να τραγουδάει. 

Πήγε με χτυποκάρδι στο ραντεβού, σε ένα καφέ δίπλα στο ποτάμι. Ήταν μια 

μέρα γλυκιά με έναν ήμερο, άπλετο ήλιο, σχεδόν χωρίς σύννεφα. Όπως εκείνη μπήκε 

από την πόρτα λουσμένη στο φως, ο Λέο ένιωσε πρώτα έναν κόμπο στο στήθος κι 

έπειτα μια χαρά σαν στροβίλισμα μουσικής θριαμβικό. Η Ροντίνια τον χαιρέτησε με 

ένα πλατύ χαμόγελο και σηκώθηκε στις μύτες για να τον φιλήσει. Φορούσε ένα 

λουλουδάτο φόρεμα που της έδινε έναν αέρα πιο κοριτσίστικο, πιο ρομαντικό από 

την εικόνα της συμμαθήτριας με τα κολάν και τα σκισμένα τζιν. Τα καταπράσινα 

μάτια της όμως με τις μακριές βλεφαρίδες ήταν τα ίδια, ανεπανάληπτα εκείνα μάτια. 

Ήταν γενικά λίγο πιο ώριμη, ίσως πιο γλυκιά, χωρίς κόκκινο στα μαλλιά και λίγο, 

ελάχιστα, πιο γεμάτη.

«Λοιπόν, τον πρώτο χρόνο είχα κάτι οικογενειακά», του είπε μετά τον καφέ, 

και μετά τις κουβέντες για τον καιρό και την πόλη. «Γράφτηκα στο Πανεπιστήμιο, 

αλλά δεν πήγα. Τον άλλο χρόνο γράφτηκα στο τμήμα Γεωλογίας. Ωραία είναι, έχει 

και έρευνα και εφαρμογές. Στην πραγματικότητα κάνω έρευνα χημική, φτιάχνω ένα 

συστατικό που μιμείται στοιχεία της φύσης. Είναι σαν να φτιάχνω τη γη από την 

αρχή».

Ο Λέο στην αρχή με το ζόρι την άκουγε, ήταν μαγεμένος. Μετά συνήλθε και 

της είπε κι αυτός τα δικά του, σκόρπια.

«Μιλάω με την Αλίκη», του είπε μετά. «Είναι μια χαρά, τελειώνει σπουδές 

μαγειρικής». 



97

Ο Λέο κούνησε αμήχανα το κεφάλι, δεν ήθελε να μιλήσει για την Αλίκη. 

«Ο Αντώνης, τι κάνει;», ρώτησε. «Έχεις νέα του;»

«Είναι σ’ ένα Πανεπιστήμιο στην Αμερική. Αλλά νομίζω πως συνεργάζεται και 

με ένα στην Ευρώπη. Ελβετία; Κάτι τέτοιο. Δεν ξέρω περισσότερα, δεν έχω επαφή».

Μίλησαν λίγο και για πολιτική. Η ένωση της Ευρώπης καλή φαινόταν, αλλά 

δεν θα έλυνε τα προβλήματα. Ειδικά στην Ελλάδα. Βγήκαν μετά μαζί έξω. 

Περπάτησαν στην όχθη, η Ροντίνια κοιτούσε γύρω την πόλη σαν μικρό παιδί. Ο Λέο 

πρότεινε βόλτα με το πλοιάριο στο ποτάμι.

«Πρέπει να φύγω, έχω αργήσει», του είπε με λύπη. «Χάρηκα πάρα πολύ που σε 

είδα», συμπλήρωσε και τον φίλησε πάλι.

Καθώς την έβλεπε να απομακρύνεται, ξαφνικά του ήρθε να φωνάξει:

«Ροντίνια, θα γυρίσεις;»

«Ναι, στη σχολή μου».

«Όχι, στην Ελλάδα εννοώ. Θα γυρίσεις;»

Κούνησε από μακριά το κεφάλι, βιαστική.

«Όχι, δεν νομίζω. Καλή τύχη, τα λέμε».

Η φωτογραφία έδειχνε τον Λέο με άσπρο πουκάμισο και τζιν παντελόνι, και 

δίπλα του, πιο κάτω κι από τον ώμο του, τη Ροντίνια με τα έξυπνά της μάτια κι ένα 

ελαφρό χαμόγελο - γκριμάτσα. Φορούσε ένα ανοιχτόχρωμο λουλουδάτο, σχεδόν 

διάφανο φόρεμα. Τους φώτιζε ένας απαλός ήλιος και στο βάθος φαινόταν ένα ποτάμι. 

Τους είχε βγάλει φωτογραφία κάποιος περαστικός. 



98

5

Ο Αντώνης ένιωσε ευχάριστα τον δροσερό αέρα που μαλάκωνε κάπως το 

μεσημέρι, το σχεδόν στα όρια του καύσωνα. Αναδάσωσαν το βουνό, σκέφτηκε. 

Μόλις είχε παρκάρει το παλιό Φοκσβάγκεν της μητέρας του στο μεγάλο ανοιχτό 

πάρκινγκ του καινούργιου Πανεπιστημίου. Βγήκε, κλείδωσε και κοίταξε γύρω του 

πίσω από τα ακριβά γυαλιά ηλίου. Στη σκιά ενός πολύχρωμου υπόστεγου λίγο πιο 

κει, μια παρέα φοιτητές κάθονταν σε επίσης πολύχρωμα τραπεζοκαθίσματα: ήταν η 

αυτόνομη ενεργειακά καντίνα του Πανεπιστημίου. Μουσική, κάποιο σύγχρονο 

ελληνικό τραγούδι, ακουγόταν από τα ηχεία της. 

Ο χώρος όλος ήταν μεγάλος, καθαρός, με εκείνη όμως την ψυχρή αίσθηση του 

ατσαλάκωτου καινούργιου, τις οσμές των υλικών να πλανώνται ακόμα στον αέρα. Το 

κεντρικό κτίριο, διώροφο και απλωμένο σε έκταση αρκετών στρεμμάτων, με μεγάλες 

τζαμαρίες προσανατολισμένες προς το βουνό και μικρότερες προς την είσοδο και το 

πάρκινγκ, έδειχνε έτοιμο να ανταποκριθεί στις απαιτήσεις της εποχής. Απόλυτα 

βιοκλιματικό, είχε γεωθερμική εγκατάσταση στα θεμέλιά του και φωτοβολταϊκά στη 

στέγη και την αυλή του, εξασφαλίζοντας έτσι σχεδόν όλη την ενέργεια που 

χρειαζόταν. Δίπλα του αποθήκες και εργαστήρια, πανέτοιμα να στεγάσουν 

πειραματικές δοκιμές και κατασκευές. Η πατέντα μου, σκέφτηκε ο Αντώνης με 

λαχτάρα. Οι οικολογικές προδιαγραφές και η άνεση αλλά και μυστικότητα στα 

πειράματα ήταν, όπως ήξερε, δυο λόγοι που το ίδρυμα είχε χτιστεί σε προάστιο. (Mε 

εύκολη πρόσβαση από την πόλη και το αεροδρόμιο). Ένας τρίτος ήταν για να 

προστατευθεί όσο γινόταν από τις δυναμικές αντιδράσεις των διαφωνούντων με την 

ύπαρξή του: ήταν το πρώτο επίσημο ιδιωτικό πανεπιστήμιο της Ελλάδας. Και ο 

Αντώνης από τους πρώτους μεταπτυχιακούς φοιτητές του και ερευνητές. 

Για την ακρίβεια ήταν συνεργαζόμενος. Ανήκε στο συνεργαζόμενο ευρωπαϊκό 

πανεπιστήμιο, στο οποίο είχε πάει μετά τις σπουδές στην Αμερική. Το ευρωπαϊκό 

ίδρυμα είχε κοινά ερευνητικά προγράμματα με το νεογέννητο ελληνικό, δηλαδή, στην 

πράξη, κοινούς σπόνσορες, κοινούς επενδυτές, κοινές συνεργαζόμενες εταιρίες. Σ’ 

αυτό το σύνθετο πρότζεκτ σύνδεσης της έρευνας με την παραγωγή ο Αντώνης είχε 

ακολουθήσει από την Αμερική στην Ελβετία και μετά στην Ελλάδα την ομάδα του 

Τζον Τζοβανόπουλος - κι εδώ ακριβώς τελείωναν οι ευχάριστες σκέψεις.



99

Ο καθηγητής ναυπηγικής μηχανικής Τζον Τζοβανόπουλος ήταν ένας 

προκλητικός εφιάλτης. Μελαχρινός, πιο κοντόσωμος κι από τον Αντώνη, με 

καμπουρωτή μύτη, μεγάλο στόμα και μικρά μάτια σαν μαύρες ελιές, παραμόνευε 

κάθε φοιτητή, κάθε συνάδερφο, κάθε δυστυχή υπάλληλο, ακόμα και κάθε 

υπολογιστή, να τον τσακώσει σε στιγμή αφηρημάδας και τεμπελιάς. Τα πρώτα χρόνια 

ο Αντώνης τον γνώριζε μόνο σαν ίσκιο ανάμεσα από πόρτες, στις συγκεντρώσεις, στα 

σεμινάρια και στις επίσημες ομιλίες και τελετές. Όταν έγινε φοιτητής του, διαπίστωσε 

πως η τρομερή του φήμη δεν ήταν καθόλου υπερβολική. Ο Τζοβανόπουλος δεν ήταν 

μηχανικός ναυπηγικής, όπως έλεγε ο επίσημος τίτλος του, ήταν μηχανικός 

ανθρώπινων ομάδων. Μελετούσε και ήξερε ακριβώς τι ρόλο έπρεπε να έχει το κάθε 

γρανάζι της ομάδας, ανάλογα με την ισχύ του, τις γνώσεις και τις ικανότητες. Ήταν 

ανυπέρβλητος σε αυτό, και επίσης αλύγιστα σκληρός. Αυτή η ιδιότητά του λογικά θα 

τον έκανε ενδιαφέροντα για τον Αντώνη, που ονειρευόταν αυτό ακριβώς: να διοικεί 

μια ομάδα. Αλλά δεν το είχε ποτέ φανταστεί με αυτό τον άτεγκτο τρόπο. Ήθελε να 

είναι αγαπητός, όχι ο φόβος και ο τρόμος που ήταν ο Τζοβανόπουλος. Παρόλα αυτά 

υπήρχαν φοιτητές, πιο ψύχραιμοι από τον ίδιο, που έλεγαν πράγματα όπως:

 «Ο Τζοβανόπουλος είναι αφοσιωμένος στη δουλειά. Δεν θα προδώσει ποτέ την 

ομάδα. Κοντά του θα κάνεις καριέρα».

Ή, ακόμη πιο ανεξήγητα, ερωτικά σχεδόν:

«Κοίτα τον Τζοβανόπουλος, γουστάρω. Αυτά τα άχαρα κοστούμια του, δεν τον 

ενδιαφέρει τίποτα, φρικιό ο άνθρωπος. Κοίτα τι απλός, μόνο η δουλειά τον νοιάζει».

«Απλός αλλά ψώνιο, κοίτα πώς βάφει το μαλλί!»

Πιο πολύ ωστόσο ο Αντώνης είχε συγκρατήσει τα λόγια μιας έξυπνης μαύρης 

φοιτήτριας:

«Ο Τζοβανόπουλος μπορεί να κάνει έγκλημα για την ομάδα του. Δηλαδή, 

μπορεί να κάνει έγκλημα για την εταιρία. Μπορεί και να σκοτώσει ακόμα όποιον της 

κάνει κακό».

Αυτά σκεφτόταν τώρα καθώς ανέβαινε με άγχος το φωτεινό κλιμακοστάσιο 

δίπλα στη τζαμαρία, από όπου το αττικό φως χυνόταν γενναιόδωρο σε τοίχους και 

κατάλευκα σκαλιά μέχρι το γραφείο του καθηγητή. Το πρόσωπο του Τζον 

Τζοβανόπουλος φάνηκε, σκούρο κι ωστόσο απαλά ροδοκόκκινο, με τις ανάγλυφες 

σκιές του και τις δυο μικρές μαύρες λάμψεις, πίσω από ένα τεράστιο γραφείο από 

υλικό καινούργιο, πειραματικό. Οι ναυπηγοί φτιάχνουν καινούργια υλικά, οι 

μηχανικοί, οι αρχιτέκτονες, οι γεωλόγοι το ίδιο, όλοι οι επιστήμονες έχουν βαλθεί να 



100

φτιάξουν τον κόσμο από την αρχή με τεχνητά συστατικά, οργανικά κι ανόργανα. Εγώ 

πάλι δεν είμαι της ύλης, είμαι της ενέργειας.

«Τι σκέφτεσαι, Αντώνη;»

Φυσικά, δεν του ξεφεύγει τίποτα.

«Κοίταζα το γραφείο σας και σκεφτόμουν ότι άλλοι φτιάχνουν ύλη κι άλλοι 

ενέργεια. Εγώ είμαι της ενέργειας, όπως θα είδατε από την πατέντα μου».

Σιωπή.

«Την είδατε;» 

Ο Αντώνης άκουγε την καρδιά του στο στήθος του. Ο καθηγητής χαμογέλασε - 

αν ήταν χαμόγελο αυτή η στιγμιαία στραβή γκριμάτσα.

«Α, βέβαια, βέβαια. Εξαιρετική. Έχω μια δύο παρατηρήσεις, αλλά σε γενικές 

γραμμές εξαιρετική».

«Λοιπόν, θα τη βάλουμε στο πρότζεκτ της ομάδας;»

«Στο πρότζεκτ της ομάδας; Όχι βέβαια!»

«Μα είπατε ότι σας άρεσε».

«Ναι, ναι, θαυμάσια σχέδια, έξυπνα. Όμως άλλο το σχέδιο, άλλο η εφαρμογή. 

Η εφαρμογή θέλει λεφτά».

Ο Αντώνης δεν είχε χάσει την ικανότητά του να διεκδικεί, παρά την 

ανασφάλεια και το άγχος. Δεν μπορούσε να τη χάσει, ήταν στη φύση του. 

«Μα, αν μου επιτρέπετε, εμείς δεν είμαστε επιχειρηματίες. Είμαστε ναυπηγοί. 

Επιστήμονες».

 Ο Τζοβανόπουλος έκανε τότε κάτι σπάνιο: ξέσπασε σε γέλιο. Μετά αμέσως 

σοβαρεύτηκε και του έδειξε, στην κορνίζα μιας φωτογραφίας σκάφους στον τοίχο, τη 

ανάγλυφη φίρμα μιας εταιρίας. 

«Εταιρία Aqua. Αυτοί είμαστε, Αντώνη. Και το πρόγραμμα της Αqua τώρα 

είναι αυτό που είναι. Αν δεν κάνουμε αυτό που θέλει η εταιρία Αqua, θα πρέπει να 

αλλάξουμε εταιρία. Θέλεις να αλλάξεις; Είσαι ελεύθερος».

«Κι η πατέντα μου; Η πατέντα οποιουδήποτε», βιάστηκε να συμπληρώσει.

Ο Τζοβανόπουλος τον κοίταζε τώρα με δυο ματάκια καρφιά.

«Η Ελλάδα φταίει, Αντώνη», είπε φιλοσοφικά. «Δεν φταις εσύ, η Ελλάδα δεν 

έμαθε να φτιάχνει στελέχη. Επί γενιές στην Ελλάδα σπουδάζουμε για να γίνουμε 

ελεύθεροι επαγγελματίες και υπάλληλοι. Αλλά τώρα τέλειωσε αυτό. Τώρα είμαστε 

Ηνωμένες Πολιτείες της Ευρώπης. Ο κόσμος εδώ είναι δυο ειδών, ο κόσμος των 



101

μεγάλων επιχειρήσεων και ο κόσμος των μικρών επιχειρήσεων που ανήκουν στις 

μεγάλες. Ή που θα έχουν πάντα τον κίνδυνο να περάσουν σ’ αυτές». 

Ο Αντώνης έδειξε πως το σκέφτεται. Η αλήθεια ήταν πώς δεν προλάβαινε τους 

συλλογισμούς του Τζοβανόπουλος.

«Αν θέλεις να φτιάξεις την πατέντα σου», συνέχισε εκείνος, «θα πρέπει να 

βρεις πελάτες να την πουλήσεις και να κερδίσεις. Τόσα ώστε να πληρώνεις αυτούς 

που θα δουλέψουν για σένα. Θα έχεις μια μικρή επιχείρηση, αλλά θα είσαι 

ευτυχισμένος. Κάνε το, λοιπόν. Μόνος σου, ξεκίνα».

«Μα, είπατε πως θα περάσει κι αυτή στη μεγάλη επιχείρηση».

«Ναι, πιθανόν, αλλά δεν θα το καταλαβαίνεις, δεν θα σε νοιάζει. Τα μικρά 

προϊόντα, τα αυτόνομα, ενισχύονται τώρα δίπλα στα μαζικά, προμοτάρονται πολύ. 

Και δεν ξέρεις ποτέ την εξέλιξη, κάνε το λοιπόν».

«Μόνος μου;»

Ο Αντώνης είχε αρθρώσει τη λέξη με τρόμο, μέσα του όμως σάρκαζε: τι λες 

μεγάλε, γι αυτό έφαγα τα χρόνια μου στο Πανεπιστήμιο και μαζί σου; Για να 

καταλήξω μόνος μου; 

«Τόσα χρόνια είμαι στο Πανεπιστήμιο», είπε διπλωματικά.

«Ακριβώς. Και για αυτό με ακολούθησες και στην Ευρώπη. Θυμάσαι που 

λέγαμε, πίσω, στην Αμερική, ότι εκεί τα Πανεπιστήμια είναι πιο ελεύθερα; Ότι δεν 

συνδέονται τόσο με επιχειρήσεις; Είναι πιο ελεύθερα γιατί μετά μένεις κι εσύ 

ελεύθερος. Αν ήθελες να κάνεις την πατέντα σου, δηλαδή τη δική σου επιχείρηση, 

έπρεπε να μείνεις εκεί. Μόνος σου κι ελεύθερος. Χωρίς Πανεπιστήμια με 

επιχειρήσεις».

Ο Αντώνης δεν είχε καταλάβει ότι γι’ αυτό ήρθε στην Ευρώπη, δηλαδή για τις 

επιχειρήσεις. Αυτός είχε έρθει για να είναι πιο κοντά στη μαμά του. Το ύφος του 

πρέπει να ήταν αξιολύπητο, γιατί ο Τζοβανόπουλος ακούμπησε πίσω στην 

περιστρεφόμενη καρέκλα, άνοιξε ένα μπαρ κι έβγαλε δυο ποτήρια κι ένα μπουκάλι 

ουίσκι. Ο Αντώνης σκέφτηκε πως το ποτό ήταν ακατάλληλο γι’ αυτή την ώρα της 

ημέρας κι αυτήν την εποχή του χρόνου, ρούφηξε όμως τη γουλιά του υπάκουα. 

Μπορεί να ήταν το χαλάρωμα από το ζεστό malt, πάντως νόμισε πως ο 

Τζοβανόπουλος ήταν κάπως πιο μαλακός, όταν είπε:

«Για να έρθει η σειρά της πατέντας σου θα μείνεις στην εταιρία Aqua, στην 

ομάδα που θα σου πω. Και θα τη διευθύνεις».

Ο Αντώνης τον κοίταξε τώρα έκπληκτος. 



102

«Μα ναι, δεν θέλεις; Νομίζω έχεις τα προσόντα, μπορείς. Θα διευθύνεις την 

ομάδα, θα συνεργαστείς με άλλες ομάδες. Όταν θα την ελέγχεις καλά, τότε ίσως 

προωθήσεις μέσω αυτής και την πατέντα σου. Οι άνθρωποι μετράνε, Αντώνη, η 

εμπιστοσύνη, η ενότητα. Όχι οι πατέντες».

«Και τι θα διευθύνω ακριβώς; Τι ομάδα είναι αυτή;»

«Είναι μια ομάδα που φτιάχνει καρίνες σκαφών και τις επιστρώνει με ένα 

ειδικό υλικό που εμποδίζει την επικάθιση οργανισμών. Κάθετη παραγωγή».

«Μα δεν με ενδιαφέρουν οι καρίνες». Ένιωθε ήδη σαν μικρό κακομαθημένο 

παιδί.

«Σε ενδιαφέρει όμως να διευθύνεις ανθρώπους, έτσι δεν είναι;» 

Ο Αντώνης τον κοίταξε καλύτερα, στον φως της Ελλάδας φαινόταν καθαρά 

πως έβαφε τα μαλλιά του. Έπιασε ασυναίσθητα τα δικά του.

«Στην εταιρία φτιάχνουμε στελέχη, Αντώνη», επέμεινε ο καθηγητής. «Στελέχη, 

ό,τι σημαντικότερο σήμερα. Ενδιαφέρεσαι ή όχι;»

«Ναι, βέβαια. Τιμή μου», είπε αμήχανα.

Ρούφηξε μια γουλιά ουίσκι. Δεν ήξερε τι άλλο να πει.

«Τι θα κάνω για να γίνω στέλεχος;» ρώτησε τέλος, υποταγμένος.

«Απλό. Η ομάδα θα είναι το παν για σένα. Η ενότητα, η αφοσίωση, η 

οργάνωση. Θα σου εξηγήσω όλες τις λεπτομέρειες, μην ανησυχείς. Κοίτα», είπε με 

ένα βλέμμα τρυφερό σχεδόν τώρα, «εγώ δεν είμαι συμπαθής στους άλλους όπως εσύ. 

Εσένα σε συμπαθούν, θα τα καταφέρεις καλύτερα».

Ένιωθε μπερδεμένος. Ξαφνικά το κρυφό του όνειρο (το, αν ήθελε να είναι 

ειλικρινής, πολύ γοητευτικότερο από την πατέντα), να διευθύνει ανθρώπους, κάτι ως 

τώρα μεταξύ φαντασίωσης και παιδικού παιχνιδιού, γινόταν δουλειά πολύ σοβαρή. 

«Έλα μαζί μου», του είπε ο καθηγητής και σηκώθηκε από την βαριά 

περιστρεφόμενη καρέκλα.

Πλησίασαν μαζί στο μεγάλο παράθυρο. Ο Αντώνης ήταν λίγο πιο ψηλός από 

τον μικρόσωμο καθηγητή.

«Κοίτα», του είπε εκείνος και του έδειξε κάτω την πολύχρωμη καντίνα με τα 

τραπεζοκαθίσματα, όπου καθόταν ξένοιαστη, στην καλοκαιρινή σκιά, εκείνη η παρέα 

οι φοιτητές. «Τους βλέπεις; Αντώνη, εδώ μέσα είναι ένα νηπιαγωγείο. Όλοι 

σχεδιάζουν πατέντες. Όλοι παίζουν με τα παιχνιδάκια τους. Μην ξεχνάς, είναι πάντα 

Πανεπιστήμιο και μάλιστα ελληνικό. Τα παιδιά ονειρεύονται. Εσύ θα τα πάρεις από 



103

το χέρι, στράτα στρατούλα, και θα τα βάλεις στην πραγματική ζωή. Με τον δικό σου 

τρόπο, όπως εσύ νομίζεις. Θα τα μυήσεις στην εταιρία σου».

Ο Αντώνης τον κοίταξε με αμφιβολία.

«Όχι και ‘μου’», είπε σαρκαστικά.

«Θα γίνει και ‘σου’, όταν έρθει η ώρα. «Θα γίνει, και τότε η πατέντα σου θα 

μιλάει αλλιώς. Κάποια στιγμή θα γίνεις μέτοχος. Προς το παρόν θα είσαι υπεύθυνος 

προσωπικού».

Στο συνεργείο της Μιχαήλ Βόδα, εκείνο το μικρό όπου οι τιμές ήταν μισές από 

το επίσημο, ο Κρίστο, ο Βούλγαρος μηχανικός, ήταν ακόμα εδώ, σχεδόν ίδιος εκτός 

από λίγη κοιλίτσα (οι ρακές, σκέφτηκε ο Αντώνης) και μια στολή με ευδιάκριτο το 

σήμα της εταιρίας που είχε τώρα το συνεργείο. Ο Αντώνης στάθηκε στην πόρτα, 

τέντωσε τον κορμό και τον κοίταξε κατάματα. Ο Βούλγαρος δίστασε λίγο, έπειτα 

άνοιξε διάπλατα τα χέρια: «Ε, φίλε! Φίλε, τι γίνεσαι;»

«Γεια σου, φίλε, τι κάνεις; Όλα είναι όπως τα άφησα!», είπε εγκάρδια ο 

Αντώνης με κάποια υπερβολή. Πράγματι, ο χώρος παρά τις μικρές διαφορές (τη 

φίρμα της εταιρίας, τη νέα τεχνολογία, το νοικοκύρεμα) του ήταν πολύ οικείος, Ο 

Κρίστο άκουσε με ενδιαφέρον τη σύντομη αναφορά:

«Στο καινούργιο Πανεπιστήμιο; Όπα, μεγαλεία, φίλε! Εγώ εδώ, το συνεργείο 

είναι αλυσίδας τώρα, το έδωσα. Με τα λεφτά πήρα τη γκαρσονιέρα δίπλα, μένω τώρα 

σε δικό μου σπίτι. Αλλά δεν έχω δικό μου μαγαζί. Ανάποδα από πριν. Όμως ευτυχώς 

συνεχίζω να δουλεύω. Βέβαια οι τιμές μας έχουν αυξηθεί λίγο. Αλλά και τα 

εξουσιοδοτημένα έχουν πέσει».

«Μια ισορροπία, ε;» 

«Για ισορροπία δεν ξέρω. Ας πούμε, ανταγωνισμός. Τι θα πιεις;», ρώτησε κι 

άνοιξε ένα μικρό χαριτωμένο μπαρ, κρυμμένο κάπως και προφανώς εξοπλισμένο όχι 

μονάχα με ρακή. 

Ο Αντώνης είχε έρθει με τα πόδια από το σπίτι. Ένιωθε ωραία πάλι εδώ, ένιωθε 

σχεδόν ευτυχισμένος όπως τότε, η τζαζ ακουγόταν ακόμα, τώρα από ένα διαδικτυακό 

σταθμό. Οι μυρωδιές του γράσου υπήρχαν πάντα, μα ο χώρος είχε μια πιο 

ραφιναρισμένη ατμόσφαιρα. Είχε ακόμα και καλαίσθητες φωτογραφίες στον τοίχο, 

πάνω από ένα μικρό γραφείο.

«Ο αδερφός μου ο Βασίλι και η γυναίκα του η Βαλέρια», είπε ο Κρίστο, 

δείχνοντας ένα γελαστό ζευγάρι σε μια από αυτές. «Σπουδάζουν δάσκαλοι μαζί, 



104

τελειώνουν τώρα. Τους θυμάσαι, ε; Που τους είχες δώσει την πρόσκληση  για εκείνο 

το φεστιβάλ, το Schooljamming;»

Ο Αντώνης θυμήθηκε αμυδρά τον δεκαπεντάχρονο με την ακμή, που δήλωνε 

ότι τα αυτοκίνητα θα γίνουν στο μέλλον ηλεκτροκίνητα και η Άλφα του αντίκα.

«Ο αδερφός σου παντρεύτηκε με το κορίτσι που είχε τότε;» ρώτησε με γνήσια 

έκπληξη.

«Ναι! Τη Βαλέρια μας! Δεν είναι κούκλοι και οι δυο;»

Ο Αντώνης κοίταξε το νεαρό ζευγάρι κι αισθάνθηκε πως η ζωή σ’ αυτή τη 

μικρή κόχη της Αθήνας κυλούσε πιο κανονικά από ό,τι στις μεγάλες της λεωφόρους, 

τις χαραγμένες από εταιρίες, στελέχη και πατέντες. Πως είχε ένα περίγραμμα πιο 

σαφές. Ωστόσο η ζήλια του ήταν μόνο στιγμιαία, ο ίδιος ανήκε οριστικά στις μεγάλες 

λεωφόρους. 

«Θυμάσαι την Άλφα, φίλε;»

Θυμήθηκαν μαζί: είχαν προσπαθήσει, τότε που θα έφευγε ο Αντώνης, να την 

πουλήσουν, μα ήταν πολύ ακριβή για τη γειτονιά. Τελικά την πούλησε η μητέρα του, 

άγνωστο πού. 

«Δεν ξέρω πότε θα ξαναπεράσω. Αν χρειαστείς κάτι…»

Του έδωσε μια κάρτα, αμφιβάλλοντας αν θα χρειαζόταν ποτέ κάτι.

Στο διώροφο με το έρκερ, στην πάροδο της Αγίου Μελετίου, ζούσαν 

φαντάσματα: ο εαυτός του των δεκαοχτώ. Η παλιά βιβλιοθήκη. Παιδιά που έπαιζαν 

στον δρόμο, φωνές μεταναστών. Το δωμάτιο - στούντιο, σχεδόν άδειο, το στοίχειωνε 

το Ασημένιο Ρόδο. Ο Λέο με το λαούτο, η Αλίκη στα πλήκτρα. Η Ροντίνια που 

τραγουδούσε, στίχους που είχε φέρει η Αλίκη από τη Δημοτική Αγορά.

Δεν είχε ποτέ ξεχάσει τη νύχτα στην Πλατεία Νερού. Είχε ακόμα κάπου τις 

φωτογραφίες, σε κάποια παλιά κάρτα μνήμης. Δεν είχε ποτέ ξεχάσει το κοντέινερ. Τη 

Ροντίνια πάνω στο σκαμπό, πίσω από το παραβάν, το μοβ φόρεμα που φίλησε 

αμέτρητες φορές. 

Στο διπλανό δωμάτιο το γραφείο ήταν στη θέση του, ο κίτρινος καναπές λίγο 

ξεθωριασμένος. Με το νου του είδε πάλι τη Ροντίνια να κοιτάζει τη βιβλιοθήκη και 

κάτι να του λέει, μα ο δεκαοχτάχρονος Αντώνης ήταν συγκεντρωμένος στον 

υπολογιστή, παίδευε μια άσκηση ναυπηγικής. Μετά εκείνη κάθισε δίπλα του, ένα 

μικρό ρόδινο γόνατο να προβάλλει από το σκισμένο τζιν, και την έλυσε σε πέντε 

λεπτά. Τα φαντάσματα διαλύθηκαν, χτυπούσε το κουδούνι.



105

«Ώστε έτσι λοιπόν, στέλεχος», είπε η μαμά.

Ο Αντώνης την κοίταζε περιμένοντας να σχολιάσει κι άλλο. 

«Λοιπόν, κάθε μειονέκτημα μπορεί να μετατραπεί σε πλεονέκτημα», είπε 

εκείνη. 

Αυτό, μαμά, είναι παλιό σου σουξέ. Κάτι καινούργιο έχεις; 

Την παρατηρούσε. Ήταν πάντα μια χαρά, λίγο γερασμένη αλλά κομψή, τα 

μαλλιά της πιο κοντά τώρα. Ελαφρά μακιγιαρισμένη, φορούσε ένα σινιέ παντελόνι 

και ανοιχτόχρωμο δαντελένιο πουκάμισο. (Ίσως μόνο πίνει πιο πολύ: δεν 

πολυψείρισε το κοκτέιλ που της έφτιαξα). 

«Σε πλεονέκτημα, ναι, σίγουρα, μαμά. Φοβάμαι όμως λίγο, μια κοπέλα κάποτε 

μου είπε ότι ο Τζοβανόπουλος είναι ικανός να κάνει μέχρι και έγκλημα για την 

εταιρία. Ή για την ομάδα, το ίδιο είναι».

Η μαμά τον παρατηρούσε με τη σειρά της. Υπήρχε στο βλέμμα της κάτι 

σκληρό, ανεξιχνίαστο. 

«Δεν ξέρω τι να σου πω», είπε. «Αυτό είναι δικό σου θέμα. Πρόσεχε πάντως».

Έχει αρχίσει να γίνεται άχρηστη, σκέφτηκε ο Αντώνης, μα ντράπηκε αμέσως 

για τη σκέψη του. Σαν να τη μάντεψε εκείνη, έκανε μια προσπάθεια:

«Αυτός Αμερικάνος δεν είναι; Δηλαδή, ελληνοαμερικάνος; Οι Αμερικάνοι είναι 

χρήσιμοι. Είναι το αντίβαρο στην καπιταλιστική Ευρώπη».

Προσπάθησε να μη γελάσει. Αχ μαμά, μια ζωή τέτοιες αερολογίες, μ’ αυτές 

έκανες καριέρα. Το αντίβαρο στην Ευρώπη! Θα μας βγάλεις και κατάσκοπους στο 

τέλος. Μόνο τέτοια ξέρεις να λες! 

«Λοιπόν», της είπε, στρέφοντας την κουβέντα, «τώρα θα είστε η Βουλή της 

Πολιτείας της Ελλάδας;» 

«Ναι. Θα αποφασίζουμε για σαχλαμάρες. Με τα ίδια περίπου λεφτά».

Λάθος, μαμά, θα αποφασίζετε για θέματα που θα επηρεάζουν εκατοντάδες 

εκατομμύρια ανθρώπους. Τοπικά μεν, θα επηρεάζουν δε. Αλλά είχες μια σκασίλα για 

τους εκατοντάδες εκατομμύρια ανθρώπους. 

«Δεν υπάρχουν δύσκολες καταστάσεις, μόνο καταστάσεις που τις αξιοποιείς», 

της είπε ειρωνικά. 

«Όσο γι αυτό, σίγουρα», του απάντησε αφηρημένα.

Τότε ο Αντώνης αποφάσισε να κερδίσει κάτι από τη συνάντηση. Κάθισε δίπλα 

της στον κίτρινο καναπέ, άπλωσε τα πόδια του μπροστά και τεντώθηκε. 



106

«Μαμά, είπε, «να σου πω μια δύσκολη κατάσταση που μπορούμε να 

εκμεταλλευτούμε;»

Τον κοίταξε καχύποπτα, δυσκολευόταν τώρα πια να μαντέψει τυχόν χάρες που 

θα της ζητούσε.

«Η πατέντα μου. Δεν θα μπει στην παραγωγή, τουλάχιστον όχι ακόμα. Αλλά 

μπορώ να την εφαρμόσω σε ένα δικό μου, δικό μας εννοώ, σκάφος. Να αγοράζαμε 

ένα;»

Εκείνη σαν να χαλάρωσε.

«Γιατί όχι», είπε μετά από λίγο. «Τώρα που θα μείνεις στην Ελλάδα, ένα 

σκάφος είναι ό,τι πρέπει. Έχει φτιάξει και το κλίμα».

«Το κλίμα έχει χαλάσει μαμά, ξέχασες; Το κλιματικό είναι το πιο μεγάλο 

πρόβλημα του πλανήτη».

«Ναι, βέβαια. Έτσι πρέπει να λέμε. Αλλά εδώ έχουμε καλοκαίρι. Όλο και 

νωρίτερα, όλο και ζεστότερο, πιο ωραίο καλοκαίρι…»



107

6

«Είμαι ακριβώς εκεί από όπου ξεκίνησα», σκεφτόταν η Αλίκη. 

Η ζωή της έκανε κύκλους επαναλαμβάνοντας το ίδιο ρεφρέν. Ήταν πάλι η 

βασίλισσα, τώρα η βασίλισσα του καινούργιου φαστφούντ. Επιδέξια, γνώστρια της 

δουλειάς και μοναδική στην εμφάνιση, είχε αναλάβει το μικρό ξεχωριστό τμήμα της 

σάλας όπου γευμάτιζαν ή δειπνούσαν οι επιστήμονες που συνεργάζονταν με το 

Οικονομικό Πανεπιστήμιο ή έκαναν σ’ αυτό διαλέξεις. Το τμήμα αυτό δεν ήταν self 

service αλλά με σερβίρισμα στο τραπέζι, και η Αλίκη αναλάμβανε τις παραγγελίες. 

Με το κοστούμι ή το ταγιέρ της, το λευκό πουκάμισο και τις γόβες που την έφταναν 

στο 1, 85 απάγγελλε το απλό αλλά έξυπνο μενού, τις σαλάτες, το Πιάτο Ημέρας και 

χαμογελούσε σε όλους. Μερικούς τους είχε μάθει με το όνομά τους, σε άλλους έλεγε 

απλώς «ευχαριστώ, κύριε καθηγητά». Ήξερε πως ήταν η ζωντανή διαφήμιση του 

καταστήματος, μια εντυπωσιακή νότα από εστιατόριο με στυλ και προσεγμένες 

λεπτομέρειες. Κανένας άλλος δεν μπορούσε να αναλάβει αυτό τον ρόλο. Το ήξεραν, 

και το ήξερε και η ίδια. 

Το καινούργιο μεγάλο φαστφούντ της Πατησίων, επέκταση του παλιού, ήταν 

κατ’ όνομα μόνο φαστφούντ: τα έπιπλά του ήταν αναπαυτικοί καναπέδες και 

καρέκλες σε απαλά χρώματα από οικολογικό υλικό. Από τις τζαμαρίες έμπαινε 

άπλετο το φως της μέρας πίσω από αραχνοΰφαντες κουρτίνες, ενώ για το βράδυ είχε 

ξεκούραστο κρυφό φωτισμό. Οι θαμώνες συζητούσαν ζωηρά, ενώ συγχρόνως 

παρατηρούσαν την κίνηση πεζών και αυτοκινήτων στην πάντα ολοζώντανη, μέρα και 

νύχτα, Πατησίων. Πάνω από όλα απολάμβαναν βεβαίως το μενού, που ήταν 

εξελιγμένο με βάση τις νέες αντιλήψεις: σύγχρονες τροφές με πατενταρισμένη 

επεξεργασία, βιολογικά λαχανικά και πολλά vegetarian πιάτα. Αρκετά μεσημέρια, 

μετά τις διαλέξεις και τα μαθήματα, το φαστφούντ γινόταν θέατρο δραματικών 

συζητήσεων γύρω από το νέο καθεστώς της σύνδεσης της Εκπαίδευσης με την 

Οικονομία. Η Αλίκη ένιωθε στο στοιχείο της, όμως ήταν μονάχα ένα παλιό στοιχείο 

της, μια επανάληψη της ζωής της. Έκανε τη δουλειά της άψογα, μα δεν ήταν 

ικανοποιημένη. Εκείνη η έλλειψη ενός σημαντικού στόχου τη βασάνιζε. Δεν πρέπει 

όμως να έχω παράπονο, σκεφτόταν. Πράγματι, στις αρχές των Ηνωμένων Πολιτειών 



108

της Ευρώπης, εν μέσω τόσο έντονων συζητήσεων και συγκρούσεων συμφερόντων, 

είχε κερδίσει τουλάχιστον την ηρεμία και κάποια εκτίμηση. 

Είχε τελικά μετακομίσει από το υπόγειο στο από πάνω ισόγειο (όσο να’ ναι 

ήταν μεγαλύτερο και πιο φωτεινό, και μπορούσε ευκολότερα να καλέσει εκεί μια 

φίλη). Είχε εξοπλίσει την κουζίνα της με σκεύη τελευταίας τεχνολογίας, επένδυση 

στη μικρή προσωπική της επιχείρηση του μαγειρέματος σε σπίτια, την οποία 

συνέχιζε, επιλέγοντας και ανανεώνοντας. Και πελάτες και φαγητά. Στην Αγορά στην 

Αθηνάς δεν πήγαινε πια, δεν είχε νόημα: τα υλικά πουλιούνταν παντού σχεδόν τα 

ίδια, εγκεκριμένα και σφραγισμένα με λογής άδειες και πιστοποιητικά. Στην πλατεία 

Βικτωρίας έβρισκε επίσης πάντα το άλλο είδος από πελάτες της, τους άστεγους, που 

σύχναζαν εκεί τώρα περισσότερο από ποτέ, γιατί οι εθελοντές οργάνωναν συσσίτια. 

Έβγαινε με συναδέρφους και παλιούς συμφοιτητές, είχε φιλίες, αν και όχι στενές, και 

έκανε δυο σχέσεις μετά τον Λευτέρη, που δεν κράτησαν πολύ. Τα καλοκαίρια 

πήγαινε για μπάνιο στις παραλίες της Αττικής. Αρκετοί λουόμενοι περνούσαν εκεί 

όλη τη μέρα, κρεμώντας στα αρμυρίκια της Βούλας και της Σαρωνίδας σακούλες με 

τρόφιμα, θερμός και βρεγμένα μαγιό. Στα μάτια της Αλίκης δεν διέφεραν πολύ από 

τους άστεγους, κι όπως έβλεπε μια αυτούς στην παραλία και μια τους άλλους στην 

πλατεία, της φαίνονταν ρόλοι που θα μπορούσαν εύκολα να εναλλάσσονται. Με τη 

Ροντίνια πια δεν μιλούσε, σιγά σιγά η επαφή ξεθώριασε. Ούτε στον Λέο είχε στείλει 

μήνυμα. Η αλήθεια ήταν πως του είχε γράψει μερικά, από ψυχρά και τυπικά μέχρι 

θερμά, γεμάτα συναισθήματα και αναμνήσεις, αλλά της είχαν φανεί χωρίς νόημα: ο 

Λέο δεν σκόπευε να έρθει στην Ελλάδα, και η ίδια δεν ήξερε τι ακριβώς 

συναισθήματα είχε απέναντί του. 

Ένα μεσημέρι καθόταν στη δουλειά κι έκανε σχέδια για το βράδυ περιμένοντας 

να σχολάσει. Η σάλα του φαστφούντ ήταν σχεδόν άδεια. Τις δυο φοιτήτριες που 

είχαν τελειώσει το φαγητό και έπιναν τώρα το καφέ τους τις γνώριζε με τα ονόματά 

τους, ήταν η Κατερίνα και η Σοφία, μόνιμα μαζί. Πήγε να πάρει τα άδεια πιάτα τους, 

δεν ήταν απαραίτητο αλλά δεν είχε δουλειά και ήθελε να τις περιποιηθεί. Η Σοφία 

τώρα έλεγε: «Δεν είναι λύση»

«Είναι μια πρόχειρη λύση», είπε η Κατερίνα, «μέχρι να βρεθεί καμιά καλή 

θέση. Μην ακούς τι λένε, όλοι αυτό θα κάνουν». Και απρόσμενα:

«Αλίκη, εσύ τις λες, δεν είναι μια καλή λύση;»

«Ποιο πράγμα είναι καλή λύση;»



109

«Για τα σχολεία λέμε. Που άνοιξαν οι θέσεις. Ο καθένας τώρα θα μπορεί να 

διδάξει ό,τι ξέρει, άσχετα πού έχει σπουδάσει. Λέμε να πάμε κι εμείς».

Η Αλίκη δεν κατάλαβε.

«Συνδέθηκαν κι αυτά με τις επιχειρήσεις, ειδικά τα τεχνικά», εξήγησε με τη 

σειρά της η Σοφία. «Κι άνοιξε και το επάγγελμα του καθηγητή».

 «Θα μπορεί ο καθένας;» ρώτησε η Αλίκη. «Δηλαδή, θα μπορώ κι εγώ;»

«Βέβαια, και μάλιστα ίσως σας προτιμήσουν εσάς από τα ινστιτούτα. Θα σας 

πληρώνουν λιγότερο».

«Και δεν μου λέτε, κορίτσια», έκανε πάλι η Αλίκη, ενώ το ενδιαφέρον της 

μεγάλωνε, «ξέρουμε εμείς να διδάξουμε;»

«Σιγά, και ποιος δεν ξέρει να διδάξει;» 

Τις επόμενες μέρες δεν μπορούσε να το βγάλει από το μυαλό της. 

Συνειδητοποίησε ότι εκτός από τη μαγειρική, τα ρεστωράν και τα σερβιρίσματα, το 

μόνο άλλο επάγγελμα που είχε γνωρίσει, που είχε ως παράδειγμα επαγγέλματος, ήταν 

του καθηγητή. Ήταν οικείο, κάτι που όλοι είχαν ζήσει στη ζωή τους, αφού όλοι 

υπήρξαν μαθητές. Θυμόταν τους καθηγητές της, τον θεολόγο τον κύριο Φράγκο, την 

αγγλικού που της έδινε συνταγές, την αυστηρή μα συμπαθητική καθηγήτρια στο 

φροντιστήριο. Ναι, δεν της ήταν ξένο. Αλλά, πώς διδάσκεις μαγειρική; Υπάρχει 

κάποια ύλη, κάποιος μπούσουλας;

Προσπάθησε να ανοίξει το θέμα με τους παλιούς συμφοιτητές, μα πήρε 

απαντήσεις όπως:

«Σιγά μην προσλάβουν εμάς».

«Τι; Καθηγητής; Πας καλά; Για να μας κάνουν πλάκα τριάντα μαζί από κάτω, 

όπως κάναμε εμείς;»

Και κυρίως:

«Αυτά είναι κόλπα, για να βάλουν παντού να δουλεύουν σκλάβοι για ψίχουλα».

Από τις αντιδράσεις ένιωσε πως είχε χτυπήσει φλέβα: όσο κι αν άνοιγαν οι 

θέσεις και τα επαγγέλματα, όσο κι αν στις ειδήσεις μιλούσαν όλοι για ευκαιρίες, για 

τη μεγάλη αγορά, στην Ελλάδα η κρυψίνοια κληρονομημένη από γενιά σε γενιά, από 

την εποχή που οι θέσεις ήταν λίγες. Οι πρώην συμφοιτητές της απαντούσαν έτσι, 

αλλά τους ξέφευγαν πληροφορίες: όλοι το έψαχναν, και δεν μοιράζονταν τα μυστικά 

τους. Έπρεπε να ψάξει μόνη της.

Στο καινούργιο της λάπτοπ είδε στιγμιαία, στην επιφάνεια εργασίας, το 

εικονίδιο του προγράμματος εκείνου που της είχε φτιάξει κάποτε η Ροντίνια. Δεν 



110

προσπαθούσε καν να το ανοίξει, άλλωστε και τα δεδομένα του ήταν πια 

ξεπερασμένα. Αλλά το διατηρούσε σαν διακοσμητικό, ήταν το δώρο της παλιάς της 

φίλης. Τι θα με συμβούλευε τώρα η Ροντ; Οπωσδήποτε να το ερευνήσω το θέμα. 

Αποδείχτηκε εύκολο. Βρήκε τα απαιτούμενα δικαιολογητικά, την ύλη (έναν 

κατάλογο με βιβλία που μπορούσε να αγοράσει, η ίδια όπως και οι μαθητές) και το 

σπουδαιότερο, τα τεχνικά λύκεια που είχαν στο πρόγραμμά τους Μαγειρική. Ήταν 

λίγα, το πιο κοντινό ήταν ένα σχολείο στο Φάληρο. Δεν ήξερε πώς ήταν τα ενοίκια 

στο Φάληρο, αλλά θα μπορούσε να πηγαινοέρχεται από την Πατησίων, με το μετρό ή 

το τρόλεϊ και το τραμ. Το άγχος ξύπνησε: έπρεπε να αποφασίσει. Το σκεφτόταν 

συνέχεια, το συζητούσε πού και πού, πήγαινε βόλτες να συλλογιστεί. Στο Πεδίο του 

Άρεως ο στόχος της, το σύμπλεγμα Green Park - Άλσος δούλευε τώρα, το πρώτο το 

είχαν κάνει καφέ και το δεύτερο χώρο εκδηλώσεων. Ο κόσμος τελικά προχωρούσε. 

Κοίταξε τους λευκούς κίονες και πίσω τους τα φώτα της σάλας, ζωντανής και 

φωτισμένης τώρα. Θα μπορώ άραγε να ξαναγυρίσω εύκολα στο φαστφούντ; 

Φαστφούντ, σκέφτηκε ξαφνικά με σαρκασμό, αποπαίρνοντας τον εαυτό της. Κάνω 

σαν να γέρασα, σαν όλη μου η ζωή να είναι αυτό. Εγώ που κάποτε φώναξα πώς δεν 

θέλω να ξανακούσω στη ζωή μου για εστιατόρια. Τι έχω να φοβηθώ; 

Στην παραλία του Φαλήρου, δίπλα στο καμπυλόγραμμο κτίριο του Τάε Κβον 

Ντο και αναδυόμενη απαλά από το περίφημο πάρκο της, ξεχώριζε η Όπερα με την 

ανάλαφρη, σαν αιωρούμενη, επίπεδη στέγη, και πλάι της το κανάλι με τα μικρά 

ιστιοφόρα και τα ποδήλατα νερού. Στην παραλία η Πλατεία Νερού ήταν γεμάτη 

κόσμο. Σε μια γωνιά της κοντά στην καντίνα (που ήταν στο ίδιο σημείο όπως τη 

θυμόταν η Αλίκη από την νύχτα του Schooljamming) κάθονταν ήσυχα και διακριτικά, 

με το νοικοκυριό τους μέσα σε σάκους, ένα μπουκάλι κρασί και μικρά φορητά 

σκαμπό, μια παρέα άστεγοι. Στον Φλοίσβο το πάρκο είχε ψηλές, πυκνές πικροδάφνες, 

ολόκληρα δέντρα, και στον ίσκιο τους έπαιζαν παιδιά. Ενήλικες έκαναν γυμναστική, 

έτρεχαν, ασκούνταν σε ειδικά όργανα. Κρυμμένο πίσω από τα φυλλώματα, το σινεμά 

του πάρκου αυτή την ώρα δε είχε ακόμα προβολή, αλλά στο υπαίθριο φουαγιέ οι 

μηχανές παγωτού δούλευαν σκορπίζοντας γύρω τους άρωμα από φρέσκο γάλα και 

κεράσι ή φράουλα. Δίπλα το αναψυκτήριο μύριζε καφέ και είχε κι αυτό κόσμο, 

ανάμεσά του και τουρίστες. Στη μεγάλη παραλιακή αλέα στάθμευαν διασκεδαστικά 

οχήματα, ποδοκίνητα, σε παράξενα σχήματα και ζωηρά χρώματα, που τα νοίκιαζαν 

έφηβοι και ζευγάρια για βόλτα δίπλα στη θάλασσα. Η Αλίκη ανέπνευσε βαθιά την 

αλμυρή αύρα που έσμιγε με την υγρασία της βλάστησης. Μπήκε ξανά στο πάρκο. Σ’ 



111

ένα σημείο του, βαθιά ανάμεσα στα δέντρα, ένα έρημο κτίσμα, μάλλον παλιό 

ρεστωράν, είχε σπασμένη τζαμαρία και σκουπίδια μέσα μα ο κήπος του, 

χορταριασμένος αλλά μεγάλος και με απομεινάρια επίπλωσης, μαρτυρούσε παλιές 

δόξες. 

Το Επαγγελματικό Λύκειο Παλαιού Φαλήρου, δημόσιο που δεχόταν χορηγίες 

ιδιωτών, ήταν ένα ανοιχτόχρωμο βιοκλιματικό κτίριο με λιτές γραμμές, δυο 

χιλιόμετρα από τη θάλασσα. Μέσα απέπνεε μια ελαφριά, όχι άσχημη οσμή από 

θάλασσα και απορρυπαντικό ταχείας δράσης. Είχε ευρύχωρους διαδρόμους με 

άπλετο φυσικό φως από την οροφή, θρανία σε διάφορα χρώματα και παρόμοιου 

σχεδιασμού και χρωμάτων τραπεζοκαθίσματα στην αυλή. Μέσα στις τάξεις υπήρχαν 

γιγαντοοθόνες, ενώ είχε επίσης πλούσιο εξοπλισμό εργαστηρίων και γυμναστηρίου. 

Η Αλίκη υπέβαλε την αίτηση, απάντησε με αυτοπεποίθηση στις ερωτήσεις της 

διευθύντριας, που φάνηκε εντυπωσιασμένη τόσο από την εμφάνισή της όσο και από 

την προϋπηρεσία της, και περίμενε χωρίς μεγάλη αγωνία την απάντηση. Είχε 

ενημερώσει το φαστφούντ, που από τη μια δεν ήθελε να τη χάσει κι από την άλλη δεν 

θα δυσκολευόταν να αποχωριστεί μια υπάλληλο ήδη παλιά. Η απάντηση του 

σχολείου ήταν θετική. 

Τη μέρα έναρξης των μαθημάτων και παρά τις διαφορές που παρατηρούσε (η 

πιο ορατή: τα ηλεκτρικά ποδήλατα και μοτοποδήλατα στην είσοδο, αντί για τα 

συμβατικά και τα βενζινοκίνητα μηχανάκια της εποχής της) ένιωσε τον γνώριμο από 

τα μαθητικά της χρόνια αναβρασμό, εκείνη τη μαζική χαρά της πρώτης μέρας, τη 

γεμάτη ελπίδα και σχέδια έξαψη όλων. Κατάλαβε πως ήταν κι εδώ στο στοιχείο της, 

κι αν κατάφερνε να μείνει θα περνούσε καλά. Σύντομα διαπίστωσε κι άλλη διαφορά 

από τα δικά της μαθητικά χρόνια. Εκείνα, τα δικά της, ήταν ανοργάνωτα, έλειπαν 

βιβλία, καθηγητές, συχνά επί μήνες δεν ήξεραν τι ακριβώς θα κάνουν και ποια ύλη να 

διαβάσουν. Εδώ είδε με έκπληξη από τις πρώτες μέρες παρέες μαθητών να ψάχνουν 

με προσοχή και συστηματικά τα προγράμματα, την ύλη, τα ωράρια εργαστηρίων και 

βιβλιοθηκών. Όλα ήτανκαταγραμμένα, έτοιμα και προσιτά μέσω υπολογιστών. Με 

ενθουσιασμό τα παιδιά πήγαιναν στη γραμματεία να δηλώσουν προτιμήσεις κι έλεγαν 

ύστερα μεταξύ τους φωναχτά, στους διαδρόμους ή στην αυλή με τα χρωματιστά 

παγκάκια, ή σχολώντας, την ώρα που έπαιρναν το ποδήλατο: «Πήρα γλώσσες, εσύ;». 

«Προγραμματισμό». Κι επίσης, προς χαρά της Αλίκης: «Είδες το εργαστήριο της 

Μαγειρικής; Επιτέλους καινούργιο». 



112

Το ότι έξω από τα σχολεία ο επαγγελματικός στίβος ήταν μια λαχειοφόρος 

αγορά, έμοιαζε άσχετο. Τα παιδιά έκαναν τις εργασίες τους σαν να επρόκειτο να 

ζήσουν χάρη σε αυτές. Καμάρωναν, αγωνιούσαν, συναγωνίζονταν, με δυο λόγια 

έβαζαν τους μικρούς, συγκεκριμένους στόχους τους με θερμή και συστηματική 

αφοσίωση, σαν να ισορροπούσαν έτσι το έξω χάος. Ακόμα και όσα παιδιά δεν ήθελαν 

παρά μόνο το απολυτήριο και όχι κάποια ειδικότητα, διάλεγαν με ζήλο διάφορες 

θεωρητικές εργασίες, οργάνωναν τις γιορτές της χρονιάς ήδη από τις πρώτες μέρες 

και ασχολούνταν με τον αθλητισμό. Τέλος, στην κουζίνα – εργαστήριο, περνούσαν 

ώρες σαν σε ναό, μαγειρεύοντας με ευλάβεια και χρησιμοποιώντας, ως γνήσιοι 

οικολόγοι, τα αγνότερα υλικά, τα οποία έστελναν, τυποποιημένα και σφραγισμένα, οι 

προμηθεύτριες εταιρίες. 

Τις πρώτες μέρες η Αλίκη αρκέστηκε σε μερικές οδηγίες από τα σχολικά βιβλία 

και στο να μάθει τα ονόματά τους. Ήταν ακόμα μουδιασμένη, δεν ήξερε πώς να 

φερθεί. Μέσα στα γέλια και τις κάποιες γκάφες της (είχε κάνει το λάθος να τους πει 

πώς είναι πρώτη φορά σε σχολείο, και αυτό, όσο να’ναι, γεννούσε τη διάθεση για 

πλάκες), ένιωθε πώς περίμεναν να τους δείξει κάτι από την προσωπικότητά της, κάτι 

που τα βιβλία δεν έχουν. Τι φοβάμαι λοιπόν; Εγώ μεγάλωσα μέσα σε κόσμο, εγώ 

πάντα γοήτευα τα πλήθη. Εγώ είμαι η Αλίκη η βασίλισσα. 

Στο σπίτι σκάλισε τους θησαυρούς της. Όλες τις συνταγές από το Αρχοντικό και 

το φαστφούντ, ό,τι είχε μάθει ακόμα και στο Σαββατόβραδο (και η αρνητική εμπειρία 

βοηθάει), ό,τι γνώσεις είχε από τη σχολή, από βιβλία και αυτοσχεδιασμούς, από την 

πρακτική της. Είχε πολλά και ποικίλα πράγματα, πολλές αφορμές να τους τραβήξει 

την προσοχή, να τα γοητεύσει. Συγχρόνως είχε να πολεμήσει την τάση τους για τις 

μονότονες γεύσεις, γι’ αυτή την πανομοιότυπη λιπαρή νοστιμιά που επιπλέει, 

φράζοντας κάθε γευστική υπόκρουση που πάει να αναδυθεί., και που περιέργως την 

αγαπούν όλοι οι έφηβοι. Ξενύχτησε, κουράστηκε, αμφιταλαντεύτηκε, και το πρωί 

είχε αποφασίσει.

«Ψωμί», τους είπε στην κουζίνα - εργαστήριο. «Σήμερα θα φτιάξουμε ψωμί».

Έτσι ως το μεσημέρι το Επαγγελματικό Λύκειο Παλαιού Φαλήρου μοσχομύριζε 

ολόκληρο από το μοναδικό ψωμί του Αρχοντικό. Η σχολική κουζίνα στολίστηκε με 

απλές σαλάτες, φρέσκα λουλούδια και λίγα χειροποίητα κεριά, κι ανάμεσά τους τα 

πιάτα με το ευωδιαστό, αφράτο ψωμί, ολόκληρο ή σε φέτες, έμοιαζαν με σπάνια 

δώρα. Μαθητές και καθηγητές το υποδέχτηκαν με ενθουσιασμό, η σχολική μέρα 



113

έγινε απροσδόκητη γιορτή, ενώ η Αλίκη ένιωθε την ψυχή μετέωρη ανάμεσα στη 

συγκίνηση από τις αναμνήσεις και τη χαρά για τον τωρινό θρίαμβο. 

Καθώς ο καιρός προχωρούσε, ανακάλυψε δύο ακόμα όψεις της ζωής των 

παιδιών που στα χρόνια της δεν υπήρχαν: πρώτον, πολλά ανήκαν σε ομάδες και 

αδελφότητες. Όχι στις γνωστές της πολιτικές. Σε άλλες, ανεξάρτητες από κόμματα, 

τουλάχιστον φαινομενικά. Στους κόλπους τους έβαζαν στόχους, μικρούς και 

συγκεκριμένους, έκαναν ομαδικά ταξίδια και είχαν αρχηγούς, αδέρφια κι αντιπάλους. 

Και δεύτερον ότι, σε αντίθεση με τους φοιτητές, τουλάχιστον αυτούς που γνώρισε η 

ίδια, τα φτωχά παιδιά των επαγγελματικών λυκείων όχι σπάνια έφευγαν από το σπίτι 

τους μόλις τέλειωναν το σχολείο, ή ακόμα και νωρίτερα, έκαναν δηλαδή αυτό που 

είχε κάνει η ίδια. «Υπήρξα πρωτοπόρος», τους έλεγε για να τα εμψυχώσει. 



114

7

 

«Κοίτα τες, Λέο!», είπε ο Φρέντι, απαξιωτικά και πονεμένα μαζί. «Κοίτα τες, 

όλο γέλιο και νάζι και το μάτι τους να παίζει ασταμάτητα, και τη μπύρα τη ρουφάνε 

όπως το γάλα το μωρό! Αχ, Λέο!»

Ο Φρέντι έγειρε στον Λέο κι ο Λέο τον άφησε πρώτα να γείρει όσο γινόταν 

χωρίς να πέσει κι έπειτα τον ανασήκωσε τρυφερά και τον στήριξε στον μακρόστενο 

πάγκο, όπου κάθονταν οι δυο τους δίπλα σε καμιά δεκαριά άλλους, όλους με 

τεράστια ποτήρια μπύρας μπροστά τους. Κοίταξε κι αυτός, λίγο πιο πέρα, τις δυο 

κοπέλες από την ορχήστρα της Μικρής Όπερας, μια Ασιάτισσα και μια Σκανδιναβή. 

Μετά ρούφηξε μια μικρή γουλιά με προσοχή. Δεν ήθελε να πιει πολύ, αύριο πετούσε 

για Αθήνα. 

«Τις βλέπω», είπε. «Και δεν μου λες, φίλε, τότε πώς αυτές δηλαδή είναι κάθε 

μέρα έτσι όπως τις ξέρουμε, κρυόκωλες και ψηλομύτες σαν πετρωμένες μούμιες, και 

λες θα σπάσει ό, τι ακουμπάνε με το βλέμμα τους;»

Ο Φρέντι του έριξε το βλέμμα του παντογνώστη και τίναξε τα λαδωμένα του 

μαλλιά από τον κοντό λαιμό του. «Λέο, Λέο. Γιατί γίνεται μουσικός ένας άντρας, 

Λέο;»

«Ένα άντρας; Ειδικά ένας άντρας; Δεν ξέρω. Υποθέτω, για τους ίδιους λόγους 

που γίνεται και μια γυναίκα».

«Ναι, αλλά έχει έναν παραπάνω. Να σε βοηθήσω: γιατί πίνει ένας άντρας;»

Ο Λέο δεν θεώρησε ευγενικό να του θυμίσει, το τελευταίο τους βράδυ μαζί, ότι 

δεν έπινε κάθε άντρας γενικά. Έτσι κι αλλιώς η ερώτηση ίσχυε.

«Για να ξεχάσει; Για να συγκινηθεί; Για να ξεδώσει;»

«Ακριβώς, για να ξεδώσει. Επειδή ο άντρας χρειάζεται μια δικαιολογία για να 

εκφράσει, φίλε, την καρδιά του. Χρειάζεται κάλυψη, με καταλαβαίνεις, θέλει έναν 

πλάγιο τρόπο. Για τον ίδιο λόγο γίνεται και μουσικός. Για να εκφράζει 

συναισθήματα, χωρίς αυτό να φαίνεται».

Ο Λέο το σκέφτηκε. Πράγματι, δυσκολευόταν να εκφράσει συναισθήματα, όχι 

όμως ότι με τη μουσική το έκανε. Απλώς ήταν πιο ελεύθερος να βυθίζεται σε αυτά, 

να τα καλλιεργεί.



115

«Κοίτα τες, φίλε», συνέχισε το μάθημα ο Φρέντι. «Γυναίκες! Είναι 

προνομιούχες. Μπορούν να κλαίνε, να συντρίβονται, να ντρέπονται. Μπορούν να 

λυπούνται φανερά για ένα φλερτ που στράβωσε, να πενθούν δημόσια για ένα γατάκι. 

Μετά να κάνουν σαν μικρά παιδιά, να φοράνε αυτά τα γελοία κοκαλάκια στα μαλλιά 

και να χοροπηδάνε χτυπώντας, τραλαλά, τα χεράκια τους».

Ο Λέο ήπιε λίγη μπύρα και κούνησε το κεφάλι.

«Είναι όμως σαν ξυλάγγουρα στη δουλειά, φίλε», είπε. «Όσο κι αν πεις, μια 

ανασφάλεια την έχουν».

«Ανασφάλεια! Χα! Κι εσύ των επιστημονικών μελετών; Οι γυναίκες 

ανασφαλείς γι’ αυτό πιο αυστηρές και τα ρέστα; Φίλε, δεν νιώθουν καμιά 

ανασφάλεια. Έτσι ακριβώς πρέπει να είμαστε όλοι στη δουλειά, αλύγιστοι, σαν 

αυτές. Δεν το έζησες τόσα χρόνια σε τι ζούγκλα ζούμε, πώς καραδοκεί ο καθένας να 

μας πάρει τη θέση, να μας εξευτελίσει, να δείξει την αδυναμία μας ή το λάθος μας; 

Να αρπάξει αυτός τον γαμημένο τον σπόνσορα; Αυτές είναι όπως πρέπει στη δουλειά 

και όπως πρέπει έξω, έχουν τη σωστή ισορροπία. Σκύλες εκεί, λουκουμάκια εδώ! 

Εμείς είμαστε που δεν ξέρουμε τι μας γίνεται, ούτε εκεί ούτε εδώ. Ποιοι είναι τα 

υστερικά της ορχήστρας, που όλο φωνάζουν και τσακώνονται;»

«Εμείς. Αλλά αυτό δείχνει ότι διεκδικούμε».

«Μπούρδες, Λέο! Αυτό δείχνει ότι ξεσπάμε με το μόνο συναίσθημα που μας 

επιτρέπεται, τον θυμό. Και μέσα μας είμαστε κότες. Γιατί άλλο είναι το πραγματικό 

συναίσθημά μας: ο φόβος. Και γινόμαστε γλείφτες μετά, και πίνουμε μετά».

Ο Φρέντι είχε ελαττώματα, αλλά ήταν ειλικρινής. Υπήρξε καλός φίλος του από 

την αρχή, στη Μικρή Όπερα. Όταν δεν έπινε, αγαπούσε πολύ τα βιβλία: έτρεχε στα 

μικρά βιβλιοπωλεία, που έκλειναν το ένα μετά το άλλο αυτό τον καιρό, να αγοράσει 

ό,τι μπορούσε. Στο γεμάτο βιβλία και περιοδικά καμαράκι του ο Λέο είχε περάσει 

πολλές ώρες συντροφιάς. Μιλούσαν για βιβλία, όπως με κανέναν πια ο Λέο δεν 

μπορούσε να μιλήσει. Μιλούσαν επίσης για την καταγωγή τους και το χαίρονταν, 

χωρίς κανενός άλλου είδους νοσταλγία. Όπως κι ο Λέο από τη Ρωσία, τίποτα από την 

άσημη γερμανική του κωμόπολη δεν νοσταλγούσε ο Φρέντι, ό,τι ήθελε από αυτήν το 

κουβαλούσε στην ψυχή του και στα βιβλία του κι αυτό ήταν. Στους καβγάδες της 

ορχήστρας, που ήταν μια συνεχής αρένα ανυπόφορη για τον Λέο, ο Φρέντι 

κυριαρχούσε. Απόψε όμως δεν ήταν θυμωμένος, ήταν εγκάρδιος και πικραμένος. 

Απόψε ήταν λυπημένος που ο Λέο έφευγε.



116

Δέκα ώρες μετά, ο Λέο απολάμβανε ένα εναέριο ταξίδι που όσο περνούσε η 

ώρα ένιωθε να τον ξεκουράζει. Η απόφαση της οριστικής επιστροφής στην Ελλάδα 

ήταν σαν φάρμακο στο αίμα, τον χαλάρωνε κι έδινε επιτέλους στην ύπαρξή του 

σταθερό ρυθμό. Τέρμα πια τα πήγαινε - έλα σε όλη την Ευρώπη με τις τουρνέ της 

Μικρής Όπερας, τέρμα για πάντα τα μικρά βρόμικα αεροδρόμια, τα γεμάτα 

φωνακλάδες και προβλήματα. Τώρα στη διάρκεια της άνετης πτήσης διάβασε λίγο, 

ξανακοίταξε το μήνυμα της Γκαλίνας που θα τον περίμενε στο αεροδρόμιο και μετά 

άνοιξε να μελετήσει τον χάρτη:  τη στεριά της Αττικής σε σχήμα κεφαλής αλόγου 

που βουτούσε στη θάλασσα, το ρουθούνι στο Σούνιο που οσφραίνεται μια σαύρα, τη 

Μακρόνησο, και στα μάγουλα του αλόγου, ανάμεσα στην ακτή και την πεδιάδα της 

Μεσογαίας, τα τρία μικρά βραχώδη βουνά, τον Όλυμπο, το Πάνειο και τη Μερέντα. 

Είχε σημειώσει πού ακριβώς βρισκόταν το εργοστάσιο, και μαζί το σπίτι όπου θα 

έμενε. Ξάπλωσε μετά πίσω στο κάθισμα, με τα ακουστικά στα αυτιά. 

Μέχρι πριν λίγο καιρό δεν ήθελε ούτε να ακούσει για επιστροφή. Ο κόσμος του 

φαινόταν εκεί έξω μεγάλος και με υποσχέσεις, ενώ εδώ μικρός κι επικίνδυνος. Γιατί 

μπορεί να υπήρχε αυτή η θεϊκή Όπερα, αλλά υπήρχε και το εργοστάσιο, οι Ρώσοι με 

τις επιχειρήσεις τους, έτοιμοι να τον παγιδεύσουν. Η αδερφή του τον κατάλαβε πολύ 

καλά, όταν της έγραψε: «Δεν θέλω να γυρίσω, Λίνουτσκα, αλλά δεν μπορώ να 

εξηγήσω γιατί». 

 Αντίθετα, ο Λέο δεν καταλάβαινε την αδερφή του. Η Γκαλίνα τελείωσε το 

Λύκειο, το ίδιο εκείνο Λύκειο στην ανηφόρα της Κυψέλης που είχε τελειώσει και ο 

ίδιος, και αμέσως μετακόμισε από το ισόγειο με το μπαλκόνι των τριάντα πόντων, 

όπου έμενε ως τότε με τη μαμά, στα βόρεια προάστια, όπου τις περίμενε ένα μεγάλο 

και πολυτελές σπίτι. Στα δεκαοχτώ ήταν μια πανύψηλη καλλονή με χρυσόξανθα 

μαλλιά, και πάντα πανέξυπνη, ενώ μιλούσε ήδη σχεδόν άψογα αγγλικά. Και να τώρα 

τι δεν καταλάβαινε ο Λέο: η Γκαλίνα  δεν θα σπούδαζε τελικά γιατρός, ούτε όμως 

συγγραφέας θα γινόταν. Θα πήγαινε σε ένα κολλέγιο για οικονομικά και management 

επιχειρήσεων. Του το έγραψε με καμάρι, ο Λέο όμως ένιωσε τύψεις: αφού ο ίδιος είχε 

φύγει, η οικογένεια είχε στραφεί στην αδερφή του για να βάλει τη νέα γενιά στο 

εργοστάσιο. Έκανε λοιπόν η Γκαλίνα μια θυσία γι’ αυτόν;

Στο μεταξύ, μαζί με τις Ηνωμένες Πολιτείες της Ευρώπης γεννήθηκαν, όπως 

έλεγε σαρκαστικά ο Φρέντι, και οι Ηνωμένες Όπερες. Δηλαδή άρχισαν, με ζήλο, οι 

ψυχοφθόρες μετακινήσεις της Μικρής Όπερας, εκείνα τα ανυπόφορα απανωτά 

ταξίδια με τα διαρκή εορταστικά ταρατατζούμ, στα οποία ο Λέο ένιωθε ότι έχανε 



117

απελπιστικά τον χρόνο του, γκρινιάζοντας για πτήσεις που δεν έφευγαν, 

μασουλώντας μπαγιάτικα σάντουιτς και στριμωγμένος σε καθίσματα που δεν τον 

χωρούσαν. Τότε ο Φρέντι τον κατάλαβε:

«Εσύ φίλε δεν κάνεις για την ομάδα, υποφέρεις πολύ εδώ. Εγώ μπορεί να 

φωνάζω, να τσακώνομαι, αλλά έχω βρει ένα ρυθμό. Εσύ λες ότι θέλεις να μείνεις 

μόνος σου, να συνθέσεις. Τι κάνεις λοιπόν εδώ με μας; Στην Ελλάδα, φίλε, σου λέω, 

εκεί να πας. Με τους ανθρώπους σου. Μην είσαι χαζός, εκεί θα γίνεις μεγάλος».

Στο El. Venizelos τα ελληνικά από τα μεγάφωνα χάιδεψαν τα αυτιά του σαν 

ξεχασμένη μουσική, κρυστάλλινο νερό που ανάβλυσε πλούσιο από μια μυστική 

γωνιά της ψυχής του. Η Γκαλίνα που τον υποδέχτηκε, η φοιτήτρια πια Γκαλίνα, δεν 

του έδωσε, ευτυχώς, καθόλου την εντύπωση πως έκανε κάποια θυσία: πανέμορφη 

όσο ποτέ, γεμάτη αυτοπεποίθηση, και με μια ανοιχτή ασημόχρωμη Mercedes.

«Δεν είναι δική μου», διευκρίνισε. «Οδηγώ διάφορα, έχουμε μαζέψει στο 

γκαράζ πολλά».

«Έχουμε;»

«Εννοώ εμείς που δουλεύουμε στο εργοστάσιο. Μέτοχοι, υπάλληλοι, 

επιστήμονες. Ρώσοι οι πιο πολλοί, όχι όλοι. Ένας τύπος, ο Ντμίτρι, συλλέγει 

αυτοκίνητα. Θα πάθεις πλάκα με το γκαράζ».

Νομίζω πως θα πάθω πλάκα με πολλά, σκέφτηκε ο Λέο, όμως το είχε πάρει 

απόφαση. «Εσύ; Πώς τα πας;», τη ρώτησε, κοιτάζοντάς τη με θαυμασμό, καθώς 

οδηγούσε με άνεση και τα μαλλιά της ανέμιζαν σαν χρυσαφένια χαίτη. Άρχισε να του 

μιλάει για τη δουλειά της στην επιχείρηση, με ενθουσιασμό και πολλές λεπτομέρειες. 

Την άκουγε ευχάριστα, ώστε της αρέσει λοιπόν στα αλήθεια; Για να δούμε αυτό το 

περίφημο εργοστάσιο.

Το εργοστάσιο λειτουργούσε στο φουλ. Οι Ρώσοι, με έδρα την Ελλάδα, 

φιλοδοξούσαν να το κάνουν μια πρωτοποριακή για την Ευρώπη μονάδα παραγωγής 

εκτυπωτών. Για την ακρίβεια,ήταν ένα εργοστάσιο που παρήγε τόσο εκτυπωτές 

αντικειμένων, όσο και ορισμένα αντικείμενα μέσω αυτών. Έφτιαχνε τρία μεγέθη 

εκτυπωτών, μεγάλο, μεσαίο και μικρό, με τα οποία εκτύπωνε αντιστοίχως τμήματα 

σκαφών, μικροέπιπλα και γυναικεία παπούτσια με ψηλά χοντρά τακούνια. Οι δυο 

τους περπάτησαν πρώτα γύρω από το μονώροφο, εκτεταμένο κεντρικό κτίριο με τη 

μεγάλη επιγραφή στα ρωσικά και από κάτω στα αγγλικά: NovaStepa. Δίπλα υπήρχαν 

μικρότερα κτίρια και βοηθητικοί χώροι, ενώ όλο το συγκρότημα συνόρευε με τις 

περίφημες καλλιέργειες σταφυλιών των Μεσογείων. Είχε επίσης μια μονάδα 



118

καθαρισμού νερού. Από το ωραίο νερό του ένα μέρος χρησιμοποιούσε το ίδιο και το 

υπόλοιπο το πουλούσε στους οινοπαραγωγούς. Ήταν καλύτερο από το νερό του 

κεντρικού δικτύου.

«Πάμε τώρα να σου δείξω το σπίτι για τον άσωτο υιό», είπε η Γκαλίνα. 

Ο χώρος που θα γινόταν το στούντιο και σπίτι του ήταν ένα κτίσμα διώροφο με 

άπλετη θέα στην πεδιάδα της Μεσογαίας. Από τη τζαμαρία ο Λέο είδε τα 

αμπελοτεμάχια του μοσχάτου, του ροδίτη και του σαββατιανού και ανάμεσά τους 

κάτι άσπρα σπιτάκια. Στο βάθος χάιδευε τον ορίζοντα μια κορυφογραμμή. 

«Ποιο είναι αυτό το βουνό;» ρώτησε, προσπαθώντας να φέρει στο νου του το 

χάρτη με την αλογοκεφαλή. 

«Η Μερέντα. Θα σε ξυπνάει γλυκά. Και, βλέπεις αυτά τα σπιτάκια μέσα στα 

κτήματα; Είναι μονάδες ήπιας επεξεργασίας σταφυλιού. Από κάτω  έχουν υπόγεια, 

σκαμμένα βαθιά στη γη. Κρασί και Μερέντα, Λέο! Ποιος τη χάρη σου!»

 Εξέτασε το εσωτερικό του σπιτιού. Ήταν από μπετόν, με ξύλινο πάτωμα κι 

έτοιμες τις υποδοχές για τα ηλεκτρικά - από τη φωτοβολταϊκή εγκατάσταση της 

κεντρικής μονάδας. Ήταν ένας χώρος φωτεινός, ήσυχος και τεράστιος. Εδώ θα έκανε 

το στούντιό του και θα άπλωνε με άνεση τα όργανά του, τα βιβλία του, τα καπέλα.

«Ωραία είναι, Λίνουτσκα. Εδώ θα αφοσιωθώ στο έργο μου».

«Ποιο έργο σου;» ρώτησε εκείνη με ενδιαφέρον.

«Α, τίποτα ακόμη, στο κεφάλι μου είναι. Σκέφτομαι να γράψω μια όπερα. Ή 

μια συμφωνία…»

«Να γράψεις, να γράψεις! Οπωσδήποτε!» 

Η επόμενη ξενάγηση ήταν στο γκαράζ του Ντμίτρι: εκεί, ανάμεσα σε έναν 

εντυπωσιακό στόλο από αυτοκίνητα, κάτι κόκκινο του τράβηξε αμέσως το βλέμμα. 

Λες; Πλησίασε με καρδιοχτύπι και κάθισε στη θέση του συνοδηγού. Ναι, αυτή ήταν. 

Έμοιαζε απίστευτο, μα ήταν αυτή, η Άλφα του Αντώνη. Ένιωσε τη μυρωδιά του 

παλιού δέρματος, είδε με το νου του στο τιμόνι τον φίλο του. Η Γκαλίνα τον κοίταξε 

ερωτηματικά. Της είπε. Κούνησε τους ώμους της σε ένδειξη άγνοιας.

Η δουλειά εδώ, στην Όπερα της Αθήνας, ήταν πιο ήρεμη, δεν υπήρχαν τόσα 

πήγαινε έλα. Σ’ αυτό το περίφημο κτίριο δίπλα στο νερό, τα ταξίδια των μουσικών 

γίνονταν περισσότερο προς τα εδώ παρά από εδώ. Ο χώρος ήταν ένας παράδεισος 

που αφομοίωνε απαλά τα κτίρια μέχρι τη θριαμβική ανύψωσή τους: η Βιβλιοθήκη 

πρόβαλλε σταδιακά από τη γη μαζί με τα δέντρα και ανέβαινε προς τη μουσική, προς 

το κτίριο της Όπερας που υψωνόταν διάφανο στον αέρα. Από εκεί ο Λέο είχε θέα της 



119

Αττικής με τα γύρω βουνά και τη θάλασσα ως το βάθος του Σαρωνικού, κι όλης της 

Αθήνας με την Ακρόπολη στη μέση. Η μουσική εδώ γεννιόταν πληθωρικά, όχι 

μονάχα αυτή που έπαιζε, μα κι η άγραφη ακόμα,της ψυχής και του κόσμου. Το ίδιο το 

οικοδόμημα ήταν σαν ένα τεράστιο, πλανητικό μουσικό όργανο: το ενεργειακό 

στέγαστρο, με τα δέκα χιλιάδες τετραγωνικά μέτρα φωτοβολταϊκά, ήταν μια γιγάντια 

ξαπλωτή άρπα, το πάρκο με τα κομψά μεσογειακά δέντρα μια χορογραφία αέρινων 

κρουστών, το νερό στο τεχνητό κανάλι το ρυτίδωναν θαρρείς οι νότες μιας κοσμικής 

μελωδίας, εκπεμπόμενης σε ουράνιες συχνότητες από την κίνηση των γυάλινων 

ανελκυστήρων που ανεβοκατέβαιναν απαλά.

Έκανε φυσικά τις βόλτες του και στις παλιές του γειτονιές. Εκτός από την 

Κυψέλη, το σχολείο του και τη Φωκίωνος Νέγρη, πήγε και στην Ακαδημία 

Πλάτωνος. Είδε τον Πράσινο Δράκο του, το πάρκο δηλαδή, που είχε τώρα 

αξιοποιηθεί με εμπορικά κέντρα και άλλες επιχειρήσεις, και η χλωρίδα του είχε 

εμπλουτισθεί, καθώς στα παρτέρια του φιλοξενούσε τώρα και τη νέα μόδα των 

Ηνωμένων Πολιτειών της Ευρώπης, την Αστική Καλλιέργεια, δηλαδή την παραγωγή 

βρώσιμων προϊόντων σε δημόσιους χώρους. Ζωντανή ορχήστρα έπαιζε στο 

καινούργιο, λαμπερό open air film festival, στο οποίο το φρέσκο ποπ κορν 

μοσχομύριζε πάντα. Τα πλατάνια και τα πλούσια φυλλοβόλα και αειθαλή δέντρα, τα 

μικροσκοπικά φαράγγια και ξέφωτα, φωτισμένα τώρα από χρωματιστά φώτα, οι 

Παιδικές Χαρές ήταν πάντα εκεί, ενώ δίπλα στο Μουσείο είχε χτιστεί ένα 

βιοκλιματικό περίπτερο για συμπόσια σύγχρονων φιλοσόφων. Το πρώην 

πολυκατάστημα όπου κάποτε δούλευε είχε γίνει εκθεσιακός χώρος για βιολογικά 

προϊόντα. Αυτό που δεν μπόρεσε να καταλάβει ήταν τι είδους άνθρωποι ζούσαν τώρα 

εδώ.

Οι συνάδερφοί του στην Όπερα ήταν αρκετά διαφορετικοί από τον ίδιο. Οι πιο 

πολλοί ήταν νεαροί Έλληνες που σπούδασαν με τα κρυμμένα λεφτά των οικογενειών 

τους, και τώρα μόλις έσκαγαν μύτη από το καβούκι τους. Υπήρχαν όμως και αρκετοί 

ξένοι. Αυτοί ήταν ακόμα πιο άγνωστοι, ο καθένας μια μυστική ατομική περιπέτεια. 

Εκτός από τους μουσικούς υπήρχε επίσης μια στρατιά τεχνικών - εδώ οι όπερες και 

όλες οι παραστάσεις υποστηρίζονταν από την πιο σύγχρονη τεχνολογία, τα πιο χάι 

τεκ μέσα για τον ήχο, τα σκηνικά, τον συντονισμό όλων των συντελεστών. Ο Λέο 

έκανε χλιαρή παρέα με κάποιους από αυτούς, κατέβαιναν συνήθως στα μπαρ του 

Πειραιά, στο Πασαλιμάνι. Ο καιρός κυλούσε έτσι, με το όνειρο μιας μεγάλης 



120

μουσικής σύνθεσης που προς το παρόν ερχόταν σποραδικά στο νου του, σε ασταθή 

και σκόρπια αποσπάσματα.



121

8

«Σε μια ώρα, εδώ», φώναξε η Αλίκη στους μαθητές, που έφευγαν ήδη προς τη 

θάλασσα, προς τα κιόσκια που νοίκιαζαν τροχοφόρα και τις καντίνες που σερβίριζαν 

καφέ σε βιοδιασπώμενα ποτήρια. Εκείνοι ήξεραν, η Αλίκη θα καθόταν στο 

αγαπημένο της στέκι, το ερειπωμένο κτίσμα στην καρδιά του πάρκου ανάμεσα στα 

πεύκα, τα πλατάνια και τις πικροδάφνες. Εδώ καθόταν πάντα, όποτε συνόδευε τους 

μαθητές στον εκπαιδευτικό περίπατο. Καθάριζε ένα σημείο στα βρόμικα μαρμάρινα 

σκαλιά, καθόταν και άνοιγε την ταμπλέτα της. Το παλιό αυτό κτίσμα, πρώην 

ρεστωράν, με τον κήπο του, τη βεράντα και τη μεγάλη ψηλοτάβανη σάλα πίσω από 

το άνοιγμα που κάποτε θα ήταν μια φαρδιά τζαμένια πόρτα, της θύμιζε τον παλιό 

στόχο της, το σύμπλεγμα Green Park - Άλσος στο Πεδίο του Άρεως. Ήταν ένα μέρος 

ήσυχο, ό,τι έπρεπε για να κάθεται περιμένοντας να τελειώσουν τα παιδιά με τα 

παιχνίδια της παραλίας και να έρθουν για το υπαίθριο μάθημα. Δεν θεωρούσε σωστό 

να κάνει τζόγκινγκ ή να νοικιάσει κι εκείνη τροχοφόρο. Άλλωστε της άρεσε εδώ, 

μύριζε η γη όλες τις εποχές του χρόνου, κι ακόμα και η οσμή της μούχλας, της 

ερημιάς, είχε κάτι γνώριμο, κάτι από τη μνήμη μιας οικείας παλιάς ζωής. 

Η παραλία είχε αλλάξει. Με επίκεντρο την Όπερα, που η πυρετώδης ζωή της 

έσμιγε με το πηγαινέλα των σκαφών στη μαρίνα, με την αύρα της θάλασσας μαζί με 

αρώματα θαλασσινών γεύσεων και με τις φωνές των γλάρων, έσφυζε ολόκληρη από 

ήχους, χρώματα και μυρωδιές. Από ανθρώπινες δραστηριότητες παλιές, όπως οι 

πλανόδιοι πωλητές και οι κόντρες των νεαρών με πειραγμένα αυτοκίνητα (έθιμο που 

διέσχιζε τις δεκαετίες αθάνατο) μα και καινούργιες, όπως η καλλιέργεια τροφίμων 

στα πάρκα και η πώληση χάρτινων εφημερίδων, που γνώριζαν νέα απροσδόκητη 

άνθιση. Ήταν τα χρόνια της ακμής των Ηνωμένων Πολιτειών της Ευρώπης και η 

παραλία την αντικατόπτριζε, μα αυτό ήταν αλήθεια μόνο ως ένα βαθμό, γιατί η 

πολύχρωμη αυτή ζωντάνια αντικατόπτριζε κάτι πιο πολύπλοκο και ρευστό: τον νέο 

κόσμο των πολλών μα ασταθών ελπίδων, των πολιτών που από τη μια μέρα στην 

άλλη έπρεπε να αλλάξουν ζωή, να πάρουν αποφάσεις, να δουν απότομα τις 

εκτυφλωτικές διαστάσεις μιας νέας χώρας. Ήδη κουρασμένη από αυτή την 

απαιτητική μοναξιά, καθώς είχε μπει σε αυτό τον στίβο πολύ νωρίς, η Αλίκη ένιωθε 



122

πως όσο πλούτιζε η παραλία με τα πάρκα, τις μουσικές του δρόμου και τις 

πειραματικές καλλιέργειες παράξενων λουλουδιών δίπλα στον χλοοτάπητα του τραμ, 

όσο μεγάλωνε το κοσμικό αυτό τραγούδι της θάλασσας, της γης και των ανθρώπων, 

τόσο ρήχαινε η ψυχή της. Δεν είχε κατορθώσει τελικά να βρει κάτι στο οποίο να 

προσηλωθεί με σοβαρότητα και πάθος, πέρα από ό,τι έκανε πια μηχανικά, το μάθημα, 

τις συνταγές της, κουβέντες με τους μαθητές. Φρόντιζε πάντα τους άστεγους μα κι 

αυτό δεν είχε πια νόημα, γιατί είχαν σχεδόν όλοι ενταχθεί στην πλήρη γραμμή 

αλληλεγγύης, δηλαδή στα επίσημα προγράμματα στέγασης, περίθαλψης κι 

επανένταξης. Μάλιστα ήδη τα Μέσα τους αποκαλούσαν με τον παράξενο όρο 

ημιάστεγοι. Με αυτό εννοούσαν ότι δεν ζούσαν στον δρόμο, αλλά στα καταλύματα 

που είχαν στήσει γι’ αυτό τον σκοπό κάποιες εταιρίες και τα νοίκιαζαν στους δήμους, 

ή και στους ίδιους τους ενοίκους, με αντάλλαγμα δουλειά: κηπουρική, κατασκευές, 

φύλαξη κτιρίων. Ήταν μικρά μπανγκαλόους από ανακυκλωμένα υλικά, στοιχισμένα 

δίπλα στις πλαζ των λουομένων - η ακτή του Σαρωνικού καθαριζόταν βιολογικά και 

οι Αθηναίοι αλλά και οι τουρίστες έκαναν το μπάνιο τους πολλούς μήνες το χρόνο, 

καθώς είχε ανέβει η μέση θερμοκρασία. Αλλά η λέξη ημιάστεγοι απηχούσε και κάτι 

άλλο: πως ήταν ευκαιριακοί. Άνθρωποι που μέχρι χτες είχαν μια κανονική δουλειά 

και αύριο μπορεί πάλι να είχαν, προς το παρόν όμως ήταν, για ένα διάστημα της ζωής 

τους, άστεγοι.

Την Όπερα η Αλίκη την απέφευγε. Της άρεσε φυσικά, και σε ποιον δεν άρεσε; 

Μα κάποτε είχαν πάει με το σχολείο και έτυχε να δει το όνομα του Λέο σε μια αφίσα. 

Στην αρχή είχε χαρεί πολύ: ο Λέο! Ο Λέο είναι εδώ, να πήγαινα να του μιλήσω; Και 

τι να του πω όμως; Αυτός είναι μεγάλος και τρανός τώρα, μουσικός στη Λυρική, εγώ 

τι θα του πω ότι κάνω;

Κατά βάθος δεν είχε τέτοιο πρόβλημα και το ήξερε: δασκάλα Μαγειρικής σε 

Επαγγελματικό Λύκειο, μια χαρά δουλειά ήταν. Αλλά δεν ήξερε τι τον ήθελε τώρα 

τον Λέο. Δεν ήταν απλό. Μπορεί να είχαν περάσει τόσα χρόνια, μα στο σχολείο ήταν 

ερωτευμένη. Ήταν σημαντικός κάποτε, δεν ήταν μια ουδέτερη γνωριμία. Δεν πήγε 

λοιπόν. Έπειτα, όσο περνούσε ο καιρός, σκέφτηκε πως ίσως να έφυγε, πως θα ήταν 

μόνο περαστικός από την Αθήνα και τη Όπερά της. Όσο για τη Ροντίνια, πού και πού 

αντάλλασσαν ευχές την Πρωτοχρονιά, μέχρι που έσβησε κι αυτό. Είχαν οριστικά 

χαθεί, έπρεπε να το πάρει απόφαση. 

Στο μεταξύ οργάνωσε σιγά σιγά τη ζωή της κοντά στο σχολείο: νοίκιασε ένα 

διαμέρισμα του ενός δωματίου στον Άλιμο, έφτιαχνε συνταγές σε βίντεο που τα 



123

ανέβαζε στο δίκτυο (όπως είχαν αρχίσει να λένε, πιο απλά, το διαδίκτυο) 

συμπληρώνοντας έτσι το εισόδημά της κι αγόρασε ένα ηλεκτρικό ποδήλατο, με το 

οποίο πηγαινοερχόταν στη δουλειά. Είχε κόψει τα μαλλιά της ως λίγο κάτω από τους 

ώμους, δεν φορούσε γόβες με τακούνια πια και ντυνόταν από τη Cinderella, την 

αλυσίδα μεταχειρισμένων όπου άφηνες τα ρούχα σου κι έπαιρνες άλλα. Είχε επίσης 

υιοθετήσει ένα σκύλο, τον Φιλ, από το πρόγραμμα υιοθεσίας αδέσποτων που 

οργάνωσε η κυβέρνηση λίγο πριν την απαγόρευσή τους και τη θανάτωση όσων δεν 

βρήκαν αφεντικό. 

Ένα μπουκέτο κατακίτρινα μπαλόνια ερχόταν τώρα προς το μέρος της, 

στερεωμένο στη σχάρα ενός ποδήλατου και ανεμίζοντας στον αέρα, ενώ το 

ακολουθούσαν, γοητευμένοι από το χρώμα του, γλάροι. Τα μπαλόνια συγκρατούσαν 

μια επιγραφή που έλεγε κι από τις δυο πλευρές της News Balloon - Every morning on 

the street. Στην μπροστινή θήκη του ποδήλατου ήταν τοποθετημένες, σε πάκο, οι 

δίγλωσσες, ελληνικά και αγγλικά, εφημερίδες. Και στη σέλα καθόταν η πιο ατίθαση 

μαθήτρια της Αλίκης, η Μαργαρίτα ή Μάρη η Εφημεριδού. «Πρόλαβα;» 

Η Μάρη πάρκαρε το ποδήλατο και κάθισε δίπλα στην Αλίκη, στο σκαλί του 

ερειπωμένου ρεστωράν, χωρίς να το καθαρίσει πρώτα. Φορούσε άλλωστε μια φόρμα 

αρκετά λερωμένη. Η Αλίκη την κοίταξε προσπαθώντας να πάρει ύφος αυστηρό (η 

Μάρη την είχε κοπανήσει από το σχολείο το πρωί για να δουλέψει έξτρα κι έκανε 

τώρα την πονηριά να τους συναντήσει κατευθείαν στον περίπατο) αλλά δεν μπόρεσε: 

ήταν τόσο φωτεινό το πρόσωπο, με μια τόσο αφοπλιστική εξωστρέφεια στα ζωηρά 

μάτια και στο μισάνοιχτο στόμα με τα αραιά, αστεία δοντάκια. Τα λίγα σπυράκια στο 

πρόσωπο υποδήλωναν κακή διατροφή και το άγχος ενός παιδιού που δεν έχει τον 

χρόνο, μα ούτε και την ψυχή, να ασχοληθεί μ’ αυτό ακριβώς που σπουδάζει, το 

μαγείρεμα. Πίσω από την αμεσότητα της έκφρασης, η Αλίκη διαισθανόταν ένα 

πλάσμα μόνο και τρομαγμένο.

«Εντάξει, πρόλαβες. Πούλησες τίποτα τουλάχιστον;»

«Α, ναι. Αγοράζει ο κόσμος. Τους αρέσουν οι εφημερίδες! Μόνο οι ημιάστεγοι 

από εδώ μέχρι το Ελληνικό, έφυγαν οι μισές!»

Οι ημιάστεγοι είχαν αρχίσει να συχνάζουν στο Ελληνικό, σε μια παραλία στα 

σύνορα με τον Άλιμο, γιατί άρπαζαν διάφορες δουλειές του ποδαριού στο εργοτάξιο, 

που δούλευε εκεί πυρετωδώς για την ανάπλαση του παλιού αεροδρομίου. Όσο για τις 

χάρτινες εφημερίδες, που τις εμπνεύστηκαν κάποιες ντόπιες επιχειρήσεις και 

προσέλαβαν ερασιτέχνες δημοσιογράφους, είχαν γίνει ένα πολύ δημοφιλές προϊόν. 



124

Δεν είχαν το κύρος των ηλεκτρονικών μα είχαν μια φρεσκάδα, μια εναλλακτική ματιά 

και πολλοί τις προτιμούσαν, κι ας τις πλήρωναν. Άλλωστε ένας αγόραζε δέκα τη 

διάβαζαν, πριν πεταχτεί στους κάδους ανακύκλωσης.

«Κάνεις μια δουλειά που είναι αναβίωση παλιών μέσων, το ξέρεις 

φαντάζομαι», είπε η Αλίκη.

«Α, οι εφημερίδες θα ζουν πάντα. Έχουν κάτι, μια ομορφιά που δεν έχει η 

ταμπλέτα. Και μπορούν εύκολα να διαδοθούν παράνομα. Φαντάσου, ας πούμε, σε 

έναν πόλεμο».

Παράνομα; Σίγουρα. Πόλεμο; Αυτό ήταν παράξενο. Η Αλίκη δεν είχε ποτέ 

σκεφτεί έναν πόλεμο, και της έκανε εντύπωση που η μαθήτρια τον είχε. Αυτό που 

είχε συχνά σκεφτεί με λύπη ήταν ότι αρκετά έξυπνα παιδιά, με τη Μάρη πρώτη και 

καλύτερη, έκαναν πράγματα παράνομα, στα οποία η ίδια δεν είχε το σθένος να 

αντιταχθεί. Όμως μερικές φορές τη θύμωνε η πρόκληση στα μάτια τους, όπως τώρα, 

που η Μάρη, τινάζοντας τα φουντωτά σγουρά μαλλιά της - που έμοιαζαν αφρικάνικα, 

χωρίς η ίδια να έχει σχέση με Αφρική, ενώ αντίθετα οι Αφρικανές μαθήτριες ίσιωναν 

επιμελώς τα δικά τους - είπε:

«Μπορείς να μου βάλεις παρουσία και να φύγω; Είμαι ξεθεωμένη, ξέμεινα από 

μπαταρία και το πήγα ποδοκίνητο. Δεν με ενδιαφέρει άλλωστε η Αστική 

Καλλιέργεια. Σε παρακαλώ, Αλίκη».

Δεν σε ενδιαφέρει η Αστική Καλλιέργεια; Μικρή ψεύτρα, σε ποιαν το λες αυτό; 

Μήπως δεν το ξέρουμε όλοι στην τάξη, δεν το κρύβεις και πολύ άλλωστε, ότι εσύ και 

οι Ανθοκόμοι σου κάνετε λαθροκαλλιέργειες; Ότι η εξέγερσή σας κατά του 

κατεστημένου δεν είναι παρά ένα ωραίο λαθρεμπόριο, που κανείς δεν ξέρει ποιος το 

κουμαντάρει; Κι ότι το φύτεμα όλων αυτών των λουλουδιών δίπλα στις ράγες του 

τραμ, με τραγούδια, συνθήματα και ταρατατζούμ είναι η στάχτη στα μάτια για τους 

ρομαντικούς σας;

Η Μάρη ανήκε στην αριστερή οικολογική οργάνωση των Ανθοκόμων. Το 

αριστερή, με την γενικόλογη έννοια της επικέντρωσης στους αδύναμους και φτωχούς, 

ήταν απαραίτητο προσδιοριστικό, γιατί στα τέλη της τρίτης δεκαετίας του 21ου 

αιώνα, οικολόγοι ήταν οι πάντες: οικολόγοι ήταν οι πολιτικοί και οι στρατιωτικοί, οι 

εταιρίες και οι εκκλησίες. Οικολόγοι τα σχολεία και τα ορυχεία, οι καλλιτέχνες και οι 

επιστήμονες, οι βίαιοι και οι ειρηνιστές. Καθένας είχε τη δική του άποψη για την 

οικολογία και το δικό του πεδίο εφαρμογής. Αν και τώρα η Αλίκη διάβαζε πολύ 

περισσότερο από ό,τι παλιά (η βιβλιοθήκη του σχολείου την εξοικείωσε με την 



125

ανάγνωση), δεν καταλάβαινε και πολλά γύρω από το θέμα. Τη μπέρδευαν οι πολλές 

θεωρίες, που τις ένιωθε περισσότερο ως προσπάθειες επιβολής ανθρώπων σε 

ανθρώπους, παρά ως αγάπη για τη φύση και το περιβάλλον. Είμαι μια καθηγήτρια 

που δεν καταλαβαίνει, σκεφτόταν με θλίψη, και την παρηγορούσε κάπως το γεγονός 

ότι δεν ήταν η μόνη. Καταλάβαινε πάντως μερικά απλά πράγματα, όπως ότι ο 

αυστηρός έλεγχος όλων των τροφών περιόριζε αναγκαστικά το κυνήγι, αυτό το 

φρικτό σπορ που ευχόταν να εξαφανιστεί κάποτε τελείως. Επίσης, μπορεί όλοι αυτοί 

οι νόμοι να δυσκόλευαν την ελεύθερη μικρή παραγωγή, αλλά τουλάχιστον, με τους 

ελέγχους, ήταν σίγουρη ότι το βαζάκι η μαρμελάδα δεν περιείχε μέσα κάτι εξαιρετικά 

ανεπιθύμητο. Τέλος, καταλάβαινε αυτό που είχε τώρα μπροστά της στο πρόσωπο της 

Μάρης, ότι οι απαγορεύσεις οδηγούσαν στο λαθρεμπόριο.

«Η Αστική καλλιέργεια πρέπει να σε ενδιαφέρει», της είπε χαμογελώντας 

πονηρά, «γιατί όπως μόλις είπες, μπορεί κάποτε να γίνει ένας πόλεμος. Κι αυτή και η 

Οικιακή Καλλιέργεια μπορεί να αποδειχτούν χρήσιμες σε έναν πόλεμο».

«Μια και λέγαμε για τις εφημερίδες», είπε η Μάρη αγνοώντας το υπονοούμενο, 

«έχουμε ανταγωνισμό από τους Μονόκερους. Άρχισαν κι αυτοί να πουλάνε. Τους 

πήρε μια εταιρία με γαλάζια μπαλόνια, Blue Balloon - News Of The Day. Γι αυτό 

έπρεπε να τρέξω σήμερα».

Οι Μονόκεροι ήταν μια καινούργια οργάνωση νέων, που ίππευαν τα άλογα της 

παραλίας. Το σπορ αυτό έκανε την εμφάνισή του πριν λίγο καιρό, όταν ένας 

Ολλανδός άνοιξε στάβλους δίπλα στο Ταε Κβον Ντο. Νοίκιαζε άλογα κι έδινε 

μαθήματα ιππασίας, και η νεανική οργάνωση γεννήθηκε αρχικά από την ανάγκη να 

μαζευτούν λεφτά για τα δίδακτρα. Οι Μονόκεροι άρεσαν και ταίριαζαν με την 

οικολογική μανία. Δεν ήταν φασαρτζήδες και διεκδικητικοί όπως οι περίφημοι 

Σαρανταεπτά (η πιο διαδεδομένη νεανική ομάδα, που κατά μία φήμη είχε και όπλα, 

άλλωστε έτσι πήρε το όνομά της, από το ΑΚ 47), ούτε μυστηριώδεις και τρομακτικοί 

σαν τους Χούντις, που φορούσαν μαύρες ολόσωμες στολές με μάσκες από γυαλιστερό 

πορφυρό ή γαλάζιο ή πράσινο ύφασμα, και κρύβονταν συχνά μέσα στα πάρκα. Οι 

Μονόκεροι ήταν ειρηνικοί, και τα άλογά τους όμορφα σαν παραμυθένια. Αναμιγμένοι 

και με τα ποικίλα τροχοφόρα σε όλα τα χρώματα, υλικά  και σχέδια που μπορούσε να 

φανταστεί η μηχανική, έκαναν την παραλία να μοιάζει ένα αεικίνητο καρουζέλ, που 

βγήκε από τον τροχό του και κυλούσε στην ακτή, δίπλα στη θάλασσα.

«Έλα, υπόγραψε, μη μας δουν οι άλλοι». Λες και δεν το ξέρουν, σκέφτηκε. Σε 

όλους έκανε τέτοια χατίρια, την ξεπερνούσε η ζωή των παιδιών. Πολλά ζούσαν μόνα 



126

τους, δεν είχε δικαίωμα να τα ελέγχει. Μόνο μαγειρική είχε δικαίωμα να τους 

διδάσκει, και γι’ αυτό ακόμα δεν ήταν σίγουρη πια, για τις γνώσεις της.

Η Μάρη υπέγραψε, μετά την κοίταξε κατάματα και είπε με θάρρος:

«Εσύ κάτι έχεις. Τι έχεις;»

 Η Αλίκη τη χάιδεψε στην πλάτη και δεν απάντησε. Οι άλλοι μαθητές είχαν ήδη 

αρχίσει να μαζεύονται. Έκαναν μισή ώρα θεωρία Αστικής Καλλιέργειας στις μικρές 

φυτείες δίπλα στο τραμ. Τους εξήγησε τη διαφορά με την Οικιακή Καλλιέργεια, τα 

είδη που μπορούσαν να διαλέξουν, και τους κανόνες για να συμπεριληφθούν τα 

προϊόντα στην επαγγελματική μαγειρική. Μετά πήραν τον δρόμο για το σχολείο, 

μέσα από το πάρκο και τη μαρίνα Φλοίσβου. Τα πλεούμενα έλαμπαν στο φως, οι 

καφετέριες είχαν κόσμο και τα πεζούλια στην άκρη του νερού επίσης. Δεν ξεχώριζες 

εύκολα αν ήταν επισκέπτες ή κάτοικοι της παραλίας, δηλαδή ημιάστεγοι. Όντως κάτι 

έχω, το λένε Μιρέλλα.

Δεν είχε ξεχάσει. Στην ψυχή της βαθιά αυτό το σκοτεινό σημείο, σαν βρομιά, 

σαν λάσπη πετρωμένη από τον καιρό, την ενοχλούσε όλο και συχνότερα. Πρέπει να 

βρω τη Μιρέλλα. 

Είχε ήδη μαζεμένα λίγα λεφτά. Είχαν βοηθήσει και τα βίντεο που ανέβαζε στο 

δίκτυο, είχαν επιτυχία: ήξερε να μιλάει, να χαμογελάει, να δείχνει με σαφήνεια τα 

πεντακάθαρα σκεύη της, τα υλικά, να εξηγεί. Με τόσα μικρά νοικοκυριά στην πόλη, 

τόσους νεαρούς εργένηδες, τόσους ημιάστεγους, τα βίντεο αυτά είχαν σουξέ. Αρκετό 

για να συμπληρώσει τις οικονομίες της - πληρωνόταν από τις διαφημίσεις που τα 

συνόδευαν - αρκετό για να αναζητήσει τη Μιρέλλα. Μπορεί βέβαια να έβρισκε και 

τον Μπόγκνταν μαζί, μα ίσως έπρεπε να τον βρει μαζί, ποτέ δεν κατάλαβε αν εκείνα 

τα λεφτά που είχε κλέψει τότε από την αποθήκη του Αρχοντικό ήταν και δικά του. 

Επίσης η αναζήτηση σήμαινε επικοινωνία ή και συνάντηση με τον μπαμπά της. 

Αποφάσισε τη συνάντηση, είχε καιρό να πάει. Για να δούμε, πως τα πάει ο μπαμπάς 

με τη ρακή του, σκεφτόταν στο λεωφορείο, με λίγη ανησυχία – πρώτη φορά ταξίδευε 

με αυτή την καινοτομία, πειραματική ακόμα, το λεωφορείο-χωρίς-οδηγό.

«Καλά, καλά πάει», είπε ο μπαμπάς, κερνώντας την από την, παράνομη ακόμα, 

ρακή. «Κοιτάμε τώρα με το διπλανό χωριό, να ενωθούμε. Οι συνεταιρισμοί, αυτοί 

που τους λένε τώρα οικοκοινότητες, είναι πολύ πιο εύκολοι από παλιά, πολύ λιγότερη 

χαρτούρα, αλλά πρέπει να βάλουμε κεφάλαια, τέρμα πια οι επιδοτήσεις και τέτοια. 

Κάτι έχω, αν μπορέσω να το δικαιολογήσω…»



127

Το κάτι ήταν προφανώς από τις παράνομες δραστηριότητες της ρακής, που θα 

ξεπλένονταν μια χαρά μέσω της οικοκοινότητας. Αλλά δεν της έπεφτε λόγος. Δεν 

είχε πια καμιά υποχρέωση στον μπαμπά της, ούτε εκείνος στην Αλίκη. Ήταν 

ελεύθερη να τον αγαπάει, με τον τρόπο που αγαπάς μόνο αυτόν που δεν έχεις ανάγκη.

«Μπαμπά, τι γίνεται ο Μπόγκνταν; Βασικά τη Μιρέλλα ψάχνω, ξέρεις τίποτα;»

«Ο Μπόγκνταν έχει εξαφανιστεί. Η Μιρέλλα είχε κάτι συγγενείς κάπου στην 

Αγίου Μελετίου, δεν θυμάσαι; Μπορεί να την βρεις από αυτούς, τι τη θέλεις;»

Είπε μια πρόχειρη δικαιολογία. «Να προσέχεις μπαμπά. Να μου φιλήσεις τη 

μαμά». Ήξερε ότι πού και πού τα έλεγαν.

Η παλιά γειτονιά της ήταν πιο ζωντανή από την προηγούμενη φορά που την 

είχε δει. Το μετρό, η κίτρινη γραμμή, έφτανε τώρα ως εδώ, η Κυψέλη και η 

Φωκίωνος Νέγρη βούιζαν από κόσμο. Εδώ επίσης οι μόνιμοι κάτοικοι από άλλες 

Πολιτείες ήταν περισσότεροι από ό,τι στην παραλία. Στις καφετέριες άκουσε 

γαλλικά, γερμανικά, σκανδιναβικές γλώσσες, και από τους πελάτες κι από το 

προσωπικό. Το παλιό Αρχοντικό ήταν πάντα καφετέρια, πιο καλόγουστη όμως τώρα 

από εκείνη που είχε γίνει τον πρώτο καιρό. Την έλεγαν Ambrosia και η ταμπέλα 

«Σερβίρονται προϊόντα Οικιακής και Αστικής καλλιέργειας» έκανε την Αλίκη να 

χαμογελάσει. Λες να συνεργαστώ κάποτε με την Ambrosia; Στην Πατησίων υπήρχε, 

υπό άλλη διεύθυνση, το ίδιο μεγάλο φαστφούντ, όπου μαζεύονταν οι φοιτητές και οι 

καθηγητές του Οικονομικού Πανεπιστημίου. Τα παιδιά που δούλευαν εκεί τώρα ήταν 

τα περισσότερα Αφρικανοί, η Αλίκη ξεχώρισε τα χαρακτηριστικά πολύχρωμα, 

ισιωμένα μαλλιά των κοριτσιών. Η Αγορά στην οδό Αθηνάς ήταν πάντα στη θέση 

της, με τις ταμπέλες στους πάγκους ηλεκτρονικές, τις σφραγίδες πιο επίσημες και 

περισσότερες οθόνες πλάσμα στην οροφή, είχε όμως χάσει το ιδιαίτερό της κύρος. Η 

κυρία Αθηνά είχε πεθάνει. Στο σπίτι στην Αγίου Μελετίου δεν βρήκε τη Μιρέλλα. 

Μια κοπέλα της είπε ότι είχε μετακομίσει στην Αλβανία. Η Αλίκη ντράπηκε να 

ενοχλήσει ως εκεί. «Δώστε της το τηλέφωνό μου», παρακάλεσε θερμά. Αλλά η 

Μιρέλλα δεν επικοινώνησε.

Έπειτα πέρασαν χρόνια και η μνήμη της ξεθώριασε πάλι. Ήταν χρόνια ήσυχα, 

με ρηχές μα ευχάριστες φιλίες και κάποιους ανοιξιάτικους έρωτες. Η άνοιξη 

κρατούσε λίγο. Το μεγάλο ελληνικό καλοκαίρι είχε μεγαλώσει κι άλλο, οι χειμώνες 

ήταν ήπιοι με σύντομα ξεσπάσματα. Μόνο μια χρονιά χιόνισε στην Αθήνα, ένα 

Φεβρουάριο μέσα στις απόκριες, και η Αλίκη ξεχύθηκε στον δρόμο χαρούμενη, με 

τους άλλους κατοίκους της παραλίας. Φωτογραφήθηκαν όλοι πάνω ή δίπλα στα 



128

άλογα με σκουφιά στα κεφάλια και χιονόμπαλες στα χέρια, ή κάτω από το χιόνι που 

έπεφτε μαγικό, σαν εικόνα από παραμύθι, από άλλη χώρα κι εποχή.

Στις αρχές της τέταρτης δεκαετίας του αιώνα οι Ηνωμένες Πολιτείες της 

Ευρώπης μπήκαν ξανά σε περίοδο μεγάλης αστάθειας. Τα ΜΜΕ μιλούσαν για 

παγκόσμια κρίση στη διαχείριση των φυσικών πόρων, κυρίως των υδάτινων, κάποια 

μάλιστα έλεγαν μελοδραματικά ότι ερχόταν ο Πόλεμος του Νερού. Επίσης έκαναν 

λόγο για αυτοκρατορίες που μάχονταν για την κυριαρχία του πλανήτη, αλλά η Αλίκη 

δεν ήταν σίγουρη αν εννοούσαν τα κράτη ή τις εταιρίες, γιατί χρησιμοποιούσαν τον 

όρο και για τα δυο. Η Ευρώπη ήταν μια αυτοκρατορία κι αυτή, παλαιωμένη όμως, 

διστακτική, με διαρκείς τάσεις για διάσπαση και, επίσης, ακριβή. Όλο και 

περισσότεροι μιλούσαν για αναπόφευκτο πόλεμο, ακόμη περισσότεροι ωστόσο για 

αναπόφευκτες απολύσεις και για πλήθος νέων ημιάστεγων, ή και σκέτων άστεγων. 

Ωστόσο η Ευρώπη πέρασε στην αντεπίθεση, με επίδειξη ισχύος: μπορεί όλοι να 

μιλούσαν για την οικολογία και τις ανανεώσιμες πηγές, αλλά στο βάθος πάντα 

υπήρχαν, ανίκητοι, οι άρχοντες την ενέργειας, οι υδρογονάνθρακες. Στην Ελλάδα 

κατέφθασε, συνοδευόμενος από το Πολεμικό Ναυτικό των Ηνωμένων Πολιτειών της 

Ευρώπης, ο Αλέξανδρος, μια κινητή εξέδρα εξόρυξης που εγκαταστάθηκε στο Αιγαίο 

εν μέσω μεγαλόστομων ομιλιών των πολιτικών, αλλά και των μαζικότερων 

διαδηλώσεων διαμαρτυρίας που είχε δει ποτέ η Πολιτεία της Ελλάδας. Η Αλίκη είδε 

τον Αλέξανδρο στην τηλεόραση, ήταν το πρώτο θέμα στα δελτία ειδήσεων. Είχε 

ανοίξει τη συσκευή χωρίς ήχο και καθόταν στο καινούργιο της κρεβάτι (το παλιό το 

είχε χαρίσει σε μια μαθήτρια) με ένα βιβλίο στα χέρια και τον Φιλ στα πόδια της. 

Στον τοίχο απέναντι είχε μια χαμηλή βιβλιοθήκη από χρωματιστές σανίδες που 

περίσσεψαν σε κάποια ανακατασκευή του σχολείου. (Τίποτε δεν πετιόταν στο 

σχολείο, τις σανίδες τις είχε πληρώσει, αν και με ένα πολύ μικρό ποσό). Επάνω είχε 

τα βιβλία της, την κούκλα Ζουζού και μια καινούργια μεγάλη οθόνη, διαδραστική 

τηλεόραση και μόνιτορ υπολογιστή μαζί. Η εικόνα του Αλέξανδρου μέσα στη 

θάλασσα την έκανε να ανοίξει τη φωνή και να τον παρατηρήσει με περιέργεια. Ήταν 

μια εντυπωσιακή, πολύπλοκη κατασκευή μεταξύ εξέδρας και πλοίου, την οποία τα 

drones είχαν βιντεοσκοπήσει από ψηλά μαζί με το προσωπικό της, όλο με 

μονόχρωμες στολές σε διάφορα έντονα χρώματα, κόκκινες, πράσινες, πορτοκαλί και 

μπλε. Σαν Play Mobil είναι, σκέφτηκε και ξανάκλεισε τον ήχο.



129

Τις διαδηλώσεις ωστόσο κατά του Αλέξανδρου δεν τις είδε μόνο στην 

τηλεόραση, αλλά και ζωντανά. Μάλιστα μερικές τις ακολούθησε χωρίς να έχει 

ξεκάθαρη άποψη, την ενθουσίασε ο παλμός και η αθωότητά τους. Οι Ανθοκόμοι 

κατέλαβαν τις γραμμές του τραμ στην παραλιακή από την Όπερα μέχρι το Ελληνικό, 

μοιράζοντας λουλούδια στους περαστικούς. Μαζί τους ήταν και οι πωλητές 

εφημερίδων της News Balloon - Every Morning On The Street (κίτρινα μπαλόνια, 

ποδήλατα) και της Blue Balloon - News Οf Τhe Day (γαλάζια μπαλόνια, άλογα). Πιο 

ισχυροί και συστηματικοί, οι Σαρανταεπτά, οργάνωσαν δυναμικές διαδηλώσεις σε 

όλη την Ελλάδα, με γιγάντια ηλεκτρονικά πανό σύμφωνα με τα οποία το Αιγαίο ήταν 

η πιο αγαπημένη Ευρωπαϊκή θάλασσα και τα νερά του ανήκαν ασφαλώς στους 

ανθρώπους, τις φώκιες και τα ψάρια, και όχι στις εταιρίες εξόρυξης. Πιο λιγομίλητοι 

και ακτιβιστές, οι Χούντις φόρεσαν τις μαύρες ολόσωμες στολές και τις γυαλιστερές 

χρωματιστές μάσκες τους, γλίστρησαν από τις κρυψώνες τους και έβαλαν 

εκρηκτικούς μηχανισμούς κοντά σε κτίρια των αρχών, καθώς και στα γραφεία της 

εταιρίας NovaStepa, της μόνης από τις εταιρίες - επενδυτές του Αλέξανδρου που είχε 

έδρα στην Ελλάδα. Στην τηλεόραση η Αλίκη είδε μια πανέμορφη νεαρή Ρωσίδα, 

μάνατζερ της εταιρίας, να κάνει δηλώσεις διαμαρτυρόμενη για την έκρηξη, και με 

έκπληξη αναγνώρισε την αδερφή του Λέο, τη Γκαλίνα. Όμως η πιο εντυπωσιακή 

πορεία ήταν των Μονόκερων. Ιππεύοντας τα άλογά τους διέσχισαν τη Λεωφόρο 

Συγγρού από την παραλία ως τους στύλους του Ολυμπίου Διός άλλοτε με βάδην κι 

άλλοτε με τροχασμό, φορώντας κράνη ιππασίας στολισμένα με λουλούδια και 

κάνοντας χιλιάδες κόσμου να συγκεντρωθεί στα πεζοδρόμια, στα μπαλκόνια των 

ξενοδοχείων και έξω από τη Στέγη Γραμμάτων και Τεχνών, το Μουσείο Μοντέρνας 

Τέχνης και το Πάντειο Πανεπιστήμιο, για να θαυμάσει τα υπέροχα ζώα. Όταν όλος ο 

θόρυβος κόπασε, ήταν πέρα για πέρα βέβαιο ότι ο Αλέξανδρος είχε εγκατασταθεί για 

καλά στην καρδιά του Αιγαίου και θα έμενε για πολύ.

Ο δεύτερος τρόπος που η Ευρώπη αντεπιτέθηκε ήταν το Delta International.  

Αυτό ήταν μια διεθνής γιορτή με πολιτιστικές και αθλητικές εκδηλώσεις, που είχε 

θεσπιστεί τα τελευταία χρόνια και γινόταν πάντοτε κοντά σε ένα Δέλτα ποταμού, 

γεωλογικό σχηματισμό που, κατά το σκεπτικό της γιορτής «δήλωνε ταυτόχρονα την 

πολυπλοκότητα και τη δυναμική της φύσης, τη γονιμότητα της γης αλλά και την 

ανθρώπινη παρέμβαση». Καθιερώθηκε με πρωτοβουλία των Μεγάλων Δυνάμεων με 

προεξάρχουσα την Ινδία, στην οποία άλλωστε υπήρχε και το μεγαλύτερο Δέλτα της 

γης, αυτό του Γάγγη, όπου έγινε και η πρώτη γιορτή. Το επόμενο Delta International 



130

διεκδίκησαν και πήραν οι Ηνωμένες Πολιτείες της Ευρώπης, και διάλεξαν γι’ αυτό 

όχι ένα από τα μεγάλα τους Δέλτα, του Ρήνου ή του Δούναβη για παράδειγμα, αλλά 

το ταπεινό Δέλτα του Φαλήρου, που δεν έχει καν όνομα ποταμού, μόνο της 

συνοικίας. Αυτή η «συνοριακή περιοχή της Ευρώπης με τη βαρυσήμαντη κληρονομιά 

και ρόλο» ήταν μια «επιλογή που θα δώσει ώθηση στην οικονομία της Πολιτείας της 

Ελλάδας, στοχευμένη όμως». Της Αλίκης της άρεσε η ιδέα της γιορτής, ωστόσο δεν 

μπορούσε να τη χαρεί απερίσπαστη, λόγω αυτού του στοχευμένη: σήμαινε περικοπές 

δαπανών, πιθανόν και από την εκπαίδευση.

Τη χρονιά που ανακοινώθηκε ότι η Πολιτεία της Ελλάδας θα αναλάμβανε το 

Delta International ήρθε στο Επαγγελματικό Λύκειο Παλαιού Φαλήρου μια νεράιδα. 

Δηλαδή έτσι την είδε ο Ορέστης. Ο Ορέστης ήταν μαθητής της Αλίκης. Είχε 

μακριά σγουρά μαλλιά, ένα πρόσωπο λεπτό με μεγάλα μάτια, και είχε έρθει από τα 

δυτικά προάστια στα δεκαέξι του, ηλικία κατά την οποία αρκετά παιδιά αυτής της 

υποβαθμισμένης περιοχής έφευγαν για να κάνουν την τύχη τους. Δούλευε σε ένα 

παλιό φαστφούντ του Φαλήρου, από αυτά που επέμεναν να φτιάχνουν μπιφτέκια 

χοιρινού και τηγανιτές πατάτες βουτηγμένες στο λάδι. Το αφεντικό του ήταν εξ ίσου 

άξεστο με το μενού και ο Ορέστης ήθελε να φύγει, αλλά δεν έβρισκε άλλη δουλειά, 

επίσης είχε βολευτεί σε ένα δωματιάκι στο πίσω μέρος του φαστφούντ. Τα λίγα 

λεφτά που έβγαζε τα έδινε σχεδόν όλα στη συνδρομή του στους Μονόκερους. Είχε 

λατρέψει τον Φοίβο, ένα άλογο της φυλής της Ανδραβίδας, και τον λίγο ελεύθερο 

χρόνο του κατέβαινε στους στάβλους του Ολλανδού στο Τάε Κβον Ντο, να τον πάρει 

για μια βόλτα στην παραλία. Τον υπόλοιπο καιρό, στο σχολείο και τη δουλειά, 

κυκλοφορούσε με ένα ηλεκτρικό ποδήλατο και είχε φτιάξει μόνος του, από υλικά που 

βρήκε στο παζάρι ανακύκλωσης, ένα πρακτικό πορτοκαλί κράνος που έκανε και για 

τα δυο, και για το άλογο και για το το ποδήλατο. Εκτός μαθήματος μιλούσε ελάχιστα, 

συνήθως για να υποστηρίξει με πείσμα τα αθώα πάθη του, όπως ότι ο Φοίβος 

καταγόταν από έναν ένδοξο πρόγονο που τον έλεγαν Πήγασο, γεννήτορα όλων των 

σύγχρονων αλόγων της Ανδραβίδας, και ότι, ας έλεγαν ότι ήθελαν οι Ανθοκόμοι, ο 

μαϊντανός με τη σφραγίδα του υπουργείου ήταν καλύτερος από τον λαθραίο. Αυτά 

μέχρι που ήρθε στο σχολείο η νεράιδα, δηλαδή η Χλόη.

Την πρώτη μέρα της σχολικής χρονιάς έκανε λίγη ψύχρα και η καινούργια 

μαθήτρια φορούσε ένα λεπτό εφαρμοστό τζάκετ με κουκούλα που τόνιζε το λυγερό 

σώμα και τα σμαραγδόχρωμα μάτια σε πρόσωπο σκούρο μελί. (Η Χλόη ήταν το 

μίγμα μιας αυτοαπασχολούμενης μοντελίστ από τα Πατήσια κι ενός μουσικού από 



131

την Αιθιοπία). Όχι μόνο στην Αλίκη μα και στους άλλους καθηγητές φάνηκε ως το 

ομορφότερο πλάσμα που γνώρισε ποτέ το Λύκειο. Μα τα παιδιά, στη Γραμματεία 

όπου στριμώχτηκαν για να δηλώσουν ειδικότητα (κι όπου η Χλόη έβγαλε την 

κουκούλα) παγιδεύτηκαν από κάτι πολύ πιο κοινό, τα μακριά μαλλιά που απλώθηκαν 

σε βοστρύχους στην πλάτη. Στη στιγμή σύγκριναν τα μαλλιά της με του Ορέστη κι 

άρχισαν να του κάνουν πλάκα ανελέητη, λέγοντας ότι ήρθε επιτέλους στο σχολείο το 

ταίρι του. Αλλά ο Ορέστης δεν αντέδρασε, είχε αναστατωθεί. Το παράξενο βγήκε στο 

φως μόλις η Χλόη δήλωσε γλώσσες, πράγμα που σήμαινε απλώς Απολυτήριο κι όχι 

κάποια επαγγελματική ειδίκευση. Αν λοιπόν δεν είχε αλλάξει σχολείο για την 

ειδικότητα, η μόνη άλλη εξήγηση ήταν πως είχε πρόσφατα μετακομίσει. «Πού 

μένεις;» τη ρώτησαν φιλικά οι παλιές, και τότε ανέτειλε το μυστήριο: οι ασαφείς και 

κάπως αμήχανες, μα όχι και χωρίς νόημα απαντήσεις της, «μένω σε ένα πλοίο», αν 

ερμηνεύονταν σωστά έλεγαν πως η καινούργια δεν ερχόταν ούτε από την επαρχία, μα 

ούτε και από κάποια άλλη συνοικία της Αθήνας: ερχόταν από τη θάλασσα.

Το μυστήριο αυτό πάντως πέρασε γρήγορα σε δεύτερη μοίρα, εξ αιτίας του 

άλλου χαρακτηριστικού της, που επιπλέον ευνοήθηκε από τις πρώτες χαλαρές μέρες 

της σχολικής προσαρμογής, αυτή την ετήσια χαρούμενη αναστάτωση που τόσο άρεσε 

στην Αλίκη: η Χλόη ήταν λυρική τραγουδίστρια. Η αίθουσα γλωσσών, με τις 

ταμπλέτες πάνω στα θρανία και τον κατάλογο της ηλεκτρονικής βιβλιοθήκης στη 

γιγαντοοθόνη, πρωτάκουσε λυρικά τραγούδια άγνωστα στα παιδιά. Μόλις αντήχησαν 

οι άριες ο Ορέστης κλείστηκε ακόμα πιο πολύ στον εαυτό του. Όποτε εκείνη 

τραγουδούσε, ανεβασμένη σε κάποιο θρανίο ή σε κάποιο χρωματιστό παγκάκι της 

αυλής, εκείνος καθόταν σε μια γωνία ακούγοντας εκστασιασμένος, ενώ τα άλλα 

παιδιά σφύριζαν και χειροκροτούσαν. Η Αλίκη δεν ήξερε και πολλά για το είδος 

αυτό, την όπερα, και κάποιες παραστάσεις που έβαλαν να δουν σε βίντεο στο σχολείο 

την εντυπωσίασαν. Φαντάστηκε πως ο πρωταγωνιστής τενόρος, με την κόκκινη κάπα 

που ανέμιζε, ήταν ό ίδιος ο Μάγος Έρωτας αυτοπροσώπως, που βγήκε αιφνίδια από 

την οθόνη, τύλιξε με τον μανδύα του το ανυπεράσπιστο παιδί μουδιάζοντάς το και το 

έριξε από τότε σε έναν αδιάκοπο πυρετό ανάμεσα στην εμπνευσμένη εγρήγορση 

(Ορέστης στο εργαστήριο μαγειρικής, δίνει με ζήλο οδηγίες, φτιάχνει καινούργιες 

συνταγές) και στον σιωπηλό σπαραγμό. (Ορέστης αφηρημένος στο θρανίο, 

θυμωμένος στο προαύλιο, φεύγει από το μάθημα). Σαν ζωντανός καθρέφτης, ο 

ερωτευμένος Ορέστης της ξύπνησε, επίσης, το ξεχασμένο πάθος του σχολικού της 

έρωτα για τον Λέο. Μάλιστα θυμήθηκε ότι, όπως ο Ορέστης έμοιαζε με τη Χλόη στα 



132

μαλλιά, έτσι κι εκείνη τότε έμοιαζε με τον Λέο στο ύψος, ήταν οι δυο πανύψηλοι του 

σχολείου. Με προσεκτικό ψάξιμο στον ιστότοπο της Λυρικής βεβαιώθηκε ότι ο Λέο 

ήταν ακόμη εκεί. Διάλεξε μια συναυλία, έβγαλε εισιτήριο - της κόστισε δυο μέρες 

νηστείας - και στάθηκε τυχερή στην αλυσίδα μεταχειρισμένων Cinderella, όπου 

βρήκε ένα ωραίο μαύρο φόρεμα στα μέτρα της. 

Τον εντόπισε αμέσως στην ορχήστρα, μπροστά στη σκηνή της κατακόκκινης 

αίθουσας  Σταύρος Νιάρχος. Δεν πήρε μια στιγμή τα μάτια από πάνω του. Κι όταν 

κάποια στιγμή το βιολί του ακούστηκε, για λίγο, μόνο του, τα μάτια της γέμισαν 

δάκρυα. Μετά τη συναυλία πήγε, χωρίς δεύτερη σκέψη, να του μιλήσει.

«Αλίκη! Τι κάνεις; Πού είσαι; Χαίρομαι τόσο που σε βλέπω».

Του είπε τι κάνει. Τον κοίταζε συγκινημένη και αμήχανη, τον άγγιζε στα χέρια, 

στους ώμους, προσπαθώντας να ανακαλέσει το παλιό συναίσθημα. 

«Θυμάσαι το Ασημένιο Ρόδο;», ρώτησε εκείνος.

«Πώς δεν το θυμάμαι, ξεχνιέται;»

«Και τι κάνουν οι άλλοι, ο Αντώνης, η Ροντίνια; Τους βλέπεις καθόλου; Εγώ 

είχα δει τη Ροντίνια, κάποτε…»

«Ναι, το ξέρω, μου το είχε γράψει…»

Κανείς από τους δυο τους δεν ήξερε τι έκαναν οι άλλοι.

«Τώρα έχουμε το Delta International», είπε τέλος ο Λέο. «Μπορεί να πάρω 

μέρος στις εκδηλώσεις. Θα σε προσκαλέσω, αν είναι».

Και με αυτό η συνάντηση στην ουσία τέλειωσε. Τα υπόλοιπα ήταν τυπική 

ανταλλαγή τηλεφώνων και ηλεκτρονικών διευθύνσεων ( περιττή, καθότι πια έβρισκες 

όποιον ήθελες εύκολα) και αόριστες υποσχέσεις. Η Αλίκη έφυγε από την Οπερα 

αναστατωμένη, μέσα στη νύχτα το κανάλι με τα φώτα έμοιαζε  με την ψυχή της, την 

μπερδεμένη και θολή. Μετά το πρώτο σκίρτημα, τη δροσιά της αναβιωμένης μνήμης, 

σαν να πλατσούριζε τώρα σε κάτι χλιαρό που άφηνε μια αίσθηση ματαιότητας. Δεν 

ήξερε τι ήθελε, αν τη συγκινούσε ο τωρινός Λέο ή μόνο η ανάμνηση του παλιού. 

Επιπλέον εκείνο το «αν είναι» έδειχνε ότι εκείνος ήθελε να βάλει τέλος, πριν καν 

αρχίσει. Μπορεί να έχει πια τη δική του ζωή.

Το ίδιο βράδυ, μετά από πολύ καιρό, έγραψε στη Ροντίνια ένα μακροσκελές 

μήνυμα, όπου της εξιστορούσε όλη της τη ζωή και τα συναισθήματα, καθώς φυσικά 

και τη συνάντηση με τον Λέο. Το διάβασε και το διόρθωσε τρεις φορές - το έβρισκε 

φλύαρο και αδύναμο σε σχέση με ό,τι πραγματικά ένιωθε. Το αποθήκευσε χωρίς να 

το στείλει, την πήραν για λίγο τα κλάματα, ο Φιλ γρύλισε με αγωνία.



133

9

Όταν ο Αντώνης συναντήθηκε με τον Τζοβανόπουλος πρώτη φορά μετά την 

επιβίβασή του στον Αλέξανδρο, είχε πολλά να τον ρωτήσει, αλλά δεν πρόλαβε.

«Λοιπόν», τον ρώτησε εκείνος, αφού σερβίρισε το γνωστό ουίσκι (βρίσκονταν 

στο γραφείο του στο ιδιωτικό Πανεπιστήμιο), «τι γνώμη σχημάτισες; Οι Ρώσοι είναι 

φίλοι μας ή εχθροί;»

Με δοκιμάζει. Έχει καταλάβει αυτή την απορία μου, από τότε που 

συνεργαστήκαμε, ως Aqua, με τους ρωσικούς εκτυπωτές. Αλλά δεν την έχω πια.

«Είναι εχθροί μας στο μικρό κάδρο και φίλοι μας στο μεγάλο», απάντησε. 

«Το διατύπωσες πολύ ωραία», είπε ο Τζοβανόπουλος. Έπειτα συνέχισε: «Οι 

Ρώσοι ήταν πάντα η χρυσή εφεδρεία της Δύσης στο μεγάλο κάδρο, ακόμα και όποτε 

το μικρό ήταν μια πηχτή μάζα αίμα». (Στο σημείο αυτό ο Αντώνης σάρκασε σιωπηρά 

την ποιητική φλέβα του Τζοβανόπουλος). «Και η μεγάλη αυτή συμμαχία είναι 

παρούσα με τον τρόπο της κι εδώ. Γιατί μην σε ξεγελάει η εξόρυξη, Αντώνη. Δεν 

πρόκειται για την εξόρυξη μόνο, σκέτη. Η εξόρυξη, όσο γοητευτικά κι αν 

μεταμορφωθεί, είναι επίδειξη πολεμικής δύναμης. Στην άκρη της Δύσης, εδώ, στην 

Ελλάδα, στο προπύργιο ανάμεσα σε δύο κόσμους, έχουμε, όλοι μαζί, ένα κάστρο στη 

θάλασσα».

Ο Αντώνης συμφωνούσε. Μόνο που αυτό το κάστρο, πάνω στο οποίο τώρα 

ζούσε, σήμαινε πολύ περισσότερα γι αυτόν. Αθέλητα έφερε στο νου του όλη την 

εικόνα: Πριν λίγο καιρό τα GPS οδήγησαν με ακρίβεια την κινητή εξέδρα 

Αλέξανδρος στο σημείο όπου οι υδρογονάνθρακες περίμεναν να αντληθούν. Οι 

στιλπνές σωληνώσεις του, ο επιβλητικός πύργος εξόρυξης, ο θάλαμος ελέγχου, όλα 

μαζί τις νύχτες, με τις αντανακλάσεις τους, μια ονειρική πόλη που έλαμπε στο 

σκοτεινό νερό, δούλευαν ήδη όταν επιβιβάστηκε ο Αντώνης ως εκπρόσωπος της 

εταιρίας Aqua. Μπροστά του παρουσιάστηκε όλο το πλήρωμα: ο γενικός επόπτης, ο 

επικεφαλής των εργασιών, οι μηχανικοί. Ο πλοηγός και οι βοηθοί του. Οι ειδικοί 

ελέγχου, ασφαλείας και επείγουσας ανάγκης. Οι ηλεκτρολόγοι, οι υδραυλικοί, οι 

πυροσβέστες. Οι χειριστές βαρούλκων, γερανών και ανυψωτικών. Οι πηδαλιούχοι για 

τις σωσίβιες λέμβους και τα ταχύπλοα. Οι γεωλόγοι. Οι σεισμολόγοι. Οι 

συγκολλητές. Ο πιλότος του ελικοπτέρου. Το πλήρωμα κουζίνας, πλυντηρίου, 



134

καθαριότητας. Τέλος οι ομόλογοί του, οι διάφοροι άνθρωποι των εταιριών, οι 

company men. Όλοι φορούσαν χρωματιστές στολές: πορτοκαλί οι τεχνίτες και 

κόκκινο οι επιστάτες τους, πράσινο οι επιστήμονες, μπλε οι καθαριστές και οι βοηθοί, 

λευκό οι άνθρωποι της (κάθε) εταιρίας. Ήταν άντρες και γυναίκες, νέοι και μεσήλικες 

κι από όλες τις φυλές, η γλώσσα τους ήταν τα αγγλικά. Η ιεροτελεστία των 

συστάσεων τον τρόμαξε, δεν είμαι παρά ένας company man, δεν διευθύνω εγώ όλο 

αυτό τον κολοσσό, σύντομα όμως κατάλαβε ότι η τακτική εδώ ήταν η απόλυτη 

συνεργασία. Θεωρητικά ήταν ο τομέας του, ωστόσο, μπροστά σε αυτό το μέγεθος, ως 

τότε είχε διευθύνει απλώς, κατά την έκφραση του Τζοβανόπουλος, ένα νηπιαγωγείο. 

Κι ωστόσο σύντομα κατάλαβε ότι σ’ αυτό το πλωτό σύμπαν (όπου υπήρχαν τόσες 

εταιρίες ώστε οι επίσης παρόντες κύριοι ανταγωνιστές της Aqua, οι Ρώσοι της Nova 

Stepa, του φαίνονταν σαν παλιόφιλοι) η αυστηρή υπακοή συνδυαζόταν με την 

χαλαρή κοινωνική σχέση. Οι πράσινοι άνθρωποι, οι επιστήμονες, δεν ένιωθαν και 

πολύ ανώτεροι από τους κόκκινους ή τους μπλε. Δεν είχαν ιδέα πόσο θα έμεναν εδώ, 

ούτε καν για πόσο ακόμα θα μπορούσαν να δουλεύουν, γενικά στη ζωή τους, ως 

επιστήμονες. Μα ούτε και οι λευκοί, οι άνθρωποι των εταιριών, ήξεραν πόσο θα 

είχαν αυτή τη θέση, για πόσο ακόμα θα κατάφερναν να έχουν την εμπιστοσύνη των 

εταιριών, των ανθρώπων τους, των πολύπλοκων συσχετισμών. Το κοινό συναίσθημα 

για το αβέβαιο μέλλον τους ένωνε όλους. Τα βράδια, όταν ο Αλέξανδρος ησύχαζε 

κάτω από τα αναμμένα φώτα, όλοι ψηλαφούσαν το ίδιο πηχτό αύριο. Οι νέοι, που 

είχαν ακόμα νωπές τις ομάδες και τις αδελφότητες, επέμεναν να καταστρώνουν 

σχέδια, να γελάνε, να έχουν σκοπούς. Οι μεγαλύτεροι ήταν πιο σιωπηλοί. Κάποιοι 

έφευγαν τα βράδια με τα μικρά ταχύπλοα κι όσοι έμεναν το έριχναν, παρά την 

απαγόρευση, στις βουτιές από έναν αυτοσχέδιο αναβατήρα. Σύντομα ο Αντώνης 

ένιωσε πως όλα αυτά ήταν κάτι περισσότερο από κοινωνικές σχέσεις. Ήταν ένας 

βαθύς, άρρητος πόθος για φιλία, σαν αυτόν που κυριεύει τους πρώην αντίπαλους και 

νυν ναυαγούς στο ίδιο ερημικό νησί. Ώσπου μια νύχτα φεγγαρόλουστη, που 

επιστήμονες, τεχνίτες και άνθρωποι των εταιριών είχαν σβήσει τα φώτα και 

σερβίρονταν ποτά, ένα απόκοσμο τραγούδι υψώθηκε από το σκοτάδι της θάλασσας, 

μια άρια από γυναικεία φωνή που έσπασε τη νύχτα. Nessun Dorma. Κάποιος έσπευσε 

να φέρει κιάλια νυκτός και με την βοήθειά τους είδαν, μακριά στον ορίζοντα, τη 

φασματική σιλουέτα ενός ιστιοφόρου. Με τα κιάλια επίσης, που είχαν την ακρίβεια 

πολεμικού όπλου, διάβασαν και το όνομά του, Ανδρομέδα. Έπλεε αργά χωρίς να τους 



135

πλησιάζει, μα όλοι ήταν βέβαιοι πως το τραγούδι ερχόταν από εκεί. Στάθηκαν κι 

άκουγαν, σιωπηλοί.

Η επόμενη συνάντηση του Αντώνη με τον Τζοβανόπουλος έγινε στα 

καινούργια γραφεία της Aqua, στη Συγγρού. Παρκάριςε το ηλεκτρικό του 

αυτοκίνητο, βγήκε και κλείδωσε κοιτάζοντας απέναντι τους παλιούς γνώριμους 

ευκάλυπτους με τα γκριζοπράσινα φύλλα τους, που ρουφούσαν το νερό των 

σκεπασμένων ρεμάτων. Πίσω τους υψωνόταν η Όπερα. Στο μυαλό του Αντώνη 

υψωνόταν, τείχος που εμπόδιζε την καθαρή του κρίση, η σκέψη, η φρικτή ιδέα, που 

του είχε κολλήσει τελευταία στο μυαλό. Ο φύλακας της γυάλινης εισόδου τον 

χαιρέτησε με υπόκλιση μα ο Αντώνης τον αγνόησε. Μετάνιωσε όταν είχε ήδη 

προχωρήσει λίγα βήματα. Πρέπει να συγκεντρωθώ, τα υπαρξιακά μπορούν να 

περιμένουν. Μπήκε στο ασανσέρ και έδωσε φωνητική εντολή, δέκατος. Βγαίνοντας 

κοίταξε γύρω του με ικανοποίηση. Είχαν τώρα κι αυτοί, επιτέλους, γραφεία στην 

Ελλάδα, χτυπώντας έτσι το σχετικό πλεονέκτημα των Ρώσων.

Ο Τζοβανόπουλος άνοιξε το μικρό μπαρ (δεν υπήρχε γραφείο του 

Τζοβανόπουλος χωρίς μικρό μπαρ) κι έβγαλε το ουίσκι και δυο κρυστάλλινα ποτήρια. 

Ο Αντώνης είχε πια δώσει το δικό του νόημα σ’ αυτή την τελετουργία, την είχε 

υψώσει στη φαντασία του σε σύμβολο μυστικής αδελφότητας - δυο ποτήρια, δυο 

χέρια, ένα μπουκάλι. Το περιεχόμενο του ποτηριού είναι ακριβό, το ποτήρι επίσης, μα 

και εύθραυστο. Ό,τι και να νιώθουμε ή σκεφτόμαστε, όποια ορμή και να υπάρχει 

μέσα μας, το ποτήρι πρέπει να τσουγκριστεί χωρίς να σπάσει. Αυτό ήταν οι δυο τους, 

δυο άντρες που φρόντιζαν να μη σπάσουν. 

Η φρικτή σκέψη του ήρθε πάλι, αναπόφευκτα, καθώς κοίταξε στο πρόσωπο τον 

Τζοβανόπουλος. Η κυρτή μύτη, το μεγάλο στόμα. Το σουλούπι του, που έμοιαζε με 

το δικό του, μόνο που ο άλλος ήταν πιο κοντός και καμπουριαστός. Σε όλα είναι εγώ, 

στο πιο έντονο. Σαν καρικατούρα μου. Σαν εφιάλτης.

«Tι θα κάνουμε λοιπόν τώρα εδώ;», ρώτησε με τρόπο που διαβεβαίωνε ότι ήταν 

και πρόθυμος και ικανός να συμβάλει σε ό,τι θα έκαναν εδώ.

«Πολιτιστικά, Αντώνη. Πολιτιστικά». Ο Τζοβανόπουλος τόνισε κάπως κωμικά 

τη λέξη. «Η εταιρία μας θα αναλάβει ένα μικρό τομέα του Delta International. Για 

την ακρίβεια, εδώ κολλάς εσύ και η ομάδα σου, η Aqua θα αναλάβει το στήσιμο της 

εξέδρας για την τελετή λήξης της γιορτής. Η εξέδρα αυτή θα στηθεί μέσα στο νερό, 

κοντά στην ακτή του Φαλήρου, και μπορεί θαυμάσια να φτιαχτεί από τεμάχια πλοίων 

σαν τις καρίνες της ομάδας σου».



136

«Αλλά, τι ξέρω εγώ από πολιτιστικά;»

«Σοβαρέψου, Αντώνη, για αστείο το είπα. Δεν θα ασχοληθείς με τα 

πολιτιστικά. Εσύ είσαι ο μάνατζερ της ομάδας σου.  Θα κάνεις τη δουλειά σου, θα 

πολεμήσεις με τις καρίνες σου τους Ρώσους».

«Τους ποιους; Είναι κι αυτοί μέσα σ’ αυτό;»

«Δεν είναι. Θα θέλουν να μπουν όμως. Πολύ πιθανόν με τη NovaStepa τους. 

Μην ξεχνάς, εκτυπώνουν τμήματα σκαφών. Που σημαίνει, γιατί όχι και εξέδρας. Θα 

πρέπει εσύ να κερδίσεις τον διαγωνισμό, την ανάθεση του έργου».

Μάλιστα. Τώρα ήταν πιο σαφές. Δεν την είχαν τη δουλειά, έπρεπε να την 

πάρουν.

«Και ποιοι θα μας δώσουν τη δουλειά; Ποιοι θα κάνουν, εννοώ, την ανάθεση;»

«Εμείς».

Ο Αντώνης φρόντιζε να φαίνεται ήρεμος. Βαθιά μέσα του η φρικτή εκείνη 

σκέψη άρχισε να γίνεται θυμός.

«Αντώνη», είπε με υπομονή ο Τζοβανόπουλος, «η κοινοπραξία που έχει 

αναλάβει το Delta International είναι δική μας. Εννοώ, Ευρωαμερικανικών 

συμφερόντων. Αλλά αναθέτει σε διάφορες άλλες εταιρίες τις επιμέρους δουλειές, και 

το κριτήριο δεν είναι βέβαια η εθνικότητα των συμφερόντων. Η Aqua και η 

NovaStepa είναι απλώς δυο εταιρίες. Εσύ λοιπόν πρέπει να πάρεις τη δουλειά από 

μας. Να φροντίσεις δηλαδή εμείς να τη δώσουμε σε μας και όχι στους Ρώσους».

Ξανά μάλιστα. Ο Αντώνης ήπιε μια γουλιά από το ουίσκι, με ψυχραιμία. 

«Μην ανησυχείς καθόλου», είπε με ύφος καθησυχαστικό, καθώς σηκωνόταν. 

«Θα την πάρουμε την εξέδρα της συναυλίας. Μη σου πω, και καλλιτεχνικό 

πρόγραμμα θα στήσουμε. Το καλύτερο». 

«Μαμά, ο Τζοβανόπουλος είναι ο πατέρας μου;»

Βρίσκονταν πάνω στο γιοτ τους, το Aquamarine, στο μικρό κατάστρωμα έξω 

από το σαλόνι. Κρατούσαν από ένα κοκτέιλ, που είχε φτιάξει ο καθένας μόνος του 

και ατένιζαν την ακτή του Σαρωνικού πανοραμικά μπροστά τους. Εδώ, στη μαρίνα, 

καθόμουν πιτσιρικάς και ονειρευόμουν την πατέντα μου, κοιτάζοντας τα σκάφη. 

Φανταζόμουν ότι η ανθρωπότητα θα χαρεί με τις εφευρέσεις μου, θα τις υποδεχτεί με 

ευγνωμοσύνη.

Ευγνωμοσύνη. Ίσως δεν είχε αρκετή. Κάτω από την Όπερα και το Τάε Κβον 

Ντο, δίπλα στα ψηλά εκείνα κτίρια που κάποτε ήταν το Village Faliron και τώρα κάτι 



137

πιο πολύχρωμο, απλωνόταν η Πλατεία Νερού. Ποιος τη βάφτισε έτσι; Δεν ήταν 

τίποτα σπουδαίο, ούτε καν νερό δεν είχε, εκτός βέβαια από τη θάλασσα δίπλα της. 

Ένα απλό πλάτωμα, όπου στήνονταν κερκίδες, καντίνες και χημικά βεσέ. Όμως εκεί 

κάποτε ακούστηκε η ιαχή Ασημένιο Ρόδο. Ο αντίλαλος ερχόταν στο νου του από το 

βάθος της μνήμης, εκεί όπου, πίσω από τη μουσική, τα φώτα και τα χειροκροτήματα 

παλλόταν, χόρευε κι ακτινοβολούσε ένα μοβ φόρεμα με φουρό κι ένα όνομα μαγικό 

κι ανεξήγητο που δεν ξανασυνάντησε ποτέ και πουθενά, Ροντίνια.

«Χα, χα! Το φαντάστηκα ότι θα το υποπτευθείς!»

Την κοίταξε με έκπληξη και θυμό. Παρατήρησε τα πάντα ξανθά της μαλλιά, 

κομμένα τώρα κοντά, τα φτιαγμένα κάτασπρα δόντια, τα σκούρα γυαλιά που έκρυβαν 

τα μάτια. Εκείνη κινήθηκε προς το μέρος του, μια κίνηση μισής αγκαλιάς. 

«Όχι βέβαια!», είπε, πιο σοβαρά τώρα.

Την παρατηρούσε όλο και πιο δύσπιστα. Η θάλασσα έλαμπε γύρω τους, ο 

σκίπερ θα είχε βάλει τον αυτόματο και θα κάπνιζε κοιτάζοντας κι αυτός την ακτή και 

κάνοντας σχέδια για τη γιορτή. Το Delta International είχε κάνει ξανά την Ελλάδα 

επίκαιρη. Ζούσαν στην πιο, αλλοπρόσαλλα και διαρκώς, διάσημη Πολιτεία της 

Ευρώπης.

Δεν σε πιστεύω.

Είναι τρομακτικό συναίσθημα να μην πιστεύεις τη μητέρα σου. Αν δεν 

πιστεύεις τη μητέρα σου δεν πιστεύεις τίποτα στη ζωή, είσαι χαμένος.

«Ξέρεις», της είπε προσεκτικά, «είναι που αυτή η ιστορία με την τεχνητή 

γονιμοποίηση και τον ανώνυμο δότη, πάντα μου φαινόταν υπερβολική, 

εξωπραγματική. Έκανε κάτι τέτοιο μια γυναίκα της γενιάς σου; Θέλω να πω, ναι μεν 

η γενναιόδωρη μεταπολίτευση που σας έδωσε τα πάντα και τα λοιπά, ήταν όμως τόσο 

προοδευτική; Μια κοπέλα της γενιάς σου, τεχνητή γονιμοποίηση;»

Εκείνη γέλασε πάλι.

«Δεν έχεις καταλάβει, χρυσό μου. Η γενιά μας ήταν τα πάντα. Ήταν όλα μαζί. 

Πλούσιοι και φτωχοί, περνούσαμε καλά όλοι. Χωριάτες και αστοί, αριστοκράτες και 

νεόπλουτοι, και μορφωμένοι και βλίτα. Όλοι. Εκείνη η εποχή έμοιαζε κάπως με τη 

σημερινή, όπου όλοι είναι με όλους, μόνο που αντί να ψωμοζούμε περιμένοντας την 

επόμενη απόλυση, την εταιρία που θα κλείσει και θα πετάξει στον δρόμο 

πεντακόσιους ανθρώπους πακέτο για να τους στεγάσει μετά με κέρδος στα κλουβιά 

της για ημιάστεγους, εμείς τότε ζούσαμε όλοι καλά. Και προστατεύαμε ο ένας τον 

άλλον».



138

Την κοίταξε σαρκαστικά.

«Όχι, μαμά, δεν ζούσατε όλοι καλά. Ζούσατε καλά εσείς που προστατεύατε 

τους άλλους, και ζούσατε καλά επειδή τους προστατεύατε. Επειδή δηλαδή φροντίζατε 

να έχουν πάντα την ανάγκη σας. Και δεν ήσασταν, να πεις, τίποτα 

μεγαλοεπιχειρηματίες που ρίχνουν στην αρένα το πολύ το χρήμα, μόνο υπάλληλοι 

και δικηγόροι και γιατροί. Άνθρωποι που κανονικά δεν έχουν τη δύναμη να 

εκμεταλλεύονται τους άλλους. Αλλά εσείς την είχατε. Φροντίζατε να μη μπορεί να 

γίνει κανένας άλλος μεγαλοϋπάλληλος, δικηγόρος ή εργολάβος, αν δεν τον εγκρίνατε 

εσείς. Κλίκες ήσασταν, με τα κοπάδια σας».

Η μαμά ακούμπησε το ποτήρι στο κάθισμα, δίπλα στην κουπαστή. Το πρόσωπό 

της φωτιζόταν από τον ήλιο και φαίνονταν οι ρυτίδες, μα και μια έκφραση σιγουριάς, 

μια φυσιογνωμία σφίγγας. Έμοιαζε δεμένη με το τοπίο, με τη θάλασσα αυτή, με τη 

γραμμή των κτιρίων και των βουνών της Αττικής. Με το βαθύ παρελθόν αυτής της 

γης, το πάντα παρόν και με άποψη.

«Λοιπόν, από αυτές τις κλίκες έχεις κι εσύ ό,τι έχεις, χρυσό μου», του είπε. «Τα 

πάντα, τη μόρφωση, τα βιβλία σου, τη λάμψη σου. Από αυτές πήγες στο Κολλέγιο 

και στην Αμερική, και στα ιδιωτικά σου Πανεπιστήμια, που τα σιχαίνομαι. Τίποτα 

δεν θα ήσουν, εκεί έξω θα ήσουν» - έδειξε προς την ακτή, όπου διακρίνονταν τα 

χρωματιστά σκαμπό των ημιάστεγων - «χωρίς αυτούς που περιφρονείς».

Και συμπλήρωσε με συγκρατημένο παράπονο, ρουφώντας μια γουλιά από το 

ποτό της - τι είναι αυτό που έχει φτιάξει, σε μεγάλο ποτήρι; Μήπως να αρχίσω να την 

προσέχω;

«Και εσύ δεν βοήθησες κανέναν. Σου έστειλα φίλους μου που είχαν ανάγκη, 

και εσύ, χρυσό μου, δεν τους βοήθησες».

Στράφηκε και τον κοίταξε κατάματα πίσω από τα μαύρα γυαλιά. 

«Ταπεινώθηκα», είπε, και η λέξη αντήχησε βαριά, τρομακτική στο φως και τη γαλήνη 

της μέρας.

Ο Αντώνης μαλάκωσε ντροπιασμένος. Είχε δίκιο, πράγματι δεν βοήθησε. 

Κάποτε ήταν συνεταίροι. Κι αυτό το γιοτ που απολάμβαναν τώρα, δικό της δώρο 

ήταν. Ήταν το τελευταίο που έκανε, που μπόρεσε να κάνει γι’ αυτόν. Με δάνειο 

βουλευτικό. Ό,τι μπορούσε έκανε, ό,τι ήξερε να κάνει. Γι’ αυτόν. 

«Δεν μπορούσα», της είπε. «Πόσες φορές θα στο πω, μαμά, δεν μπορούσα να 

προσλάβω κανέναν. Δεν γίνονται έτσι αυτά στις εταιρίες, γίνονται με συνεντεύξεις σε 

επιτροπή. Και είναι ίσοι όλοι», τόνισε περήφανα, ξαναγυρνώντας στο προηγούμενό 



139

του ύφος. «Προσλαμβάνουμε κάθε φτωχό και κατατρεγμένο που είναι ικανός. Δεν 

τον ρωτάμε ποιανού γιος είναι και σε πιο κόμμα ανήκει. Δεν κοιτάμε καν τι είδους 

σχολή τελείωσε. Εσείς ούτε δασκάλους αγγλικών δεν δεχόσασταν στα σχολεία, αν 

δεν είχαν χαρτί από το δημόσιο. Κι εμείς στον Αλέξανδρο - στον Αλέξανδρο, όχι στο 

Γυμνάσιο Κολοπετινίτσας - έχουμε Αφγανό αρχιμηχανικό που είχε έρθει με το 

Μεγάλο Κύμα των προσφύγων του ’16. Πιτσιρικάς. Ασυνόδευτος. Πέρασε τα 

σύνορα, σπούδασε στην Ευρώπη, και τώρα διευθύνει την εξόρυξη. Διευθύνει τους 

Έλληνες, τους Ιταλούς και τις Ιρλανδέζες.  Εσείς εκείνους τους ανθρώπους όλο 

φωτογραφίες τους βγάζατε στα αντίσκηνα, με γάλατα και αρκουδάκια στα χέρια, 

αλλά ποτέ δεν θα τους δίνατε μια γυαλιστερή γραφειάρα σαν τη δική σας, να είναι 

μεγαλοδικηγόροι και μεγαλοεργολάβοι, πόσο μάλλον βουλευτές σαν εσένα».

Τώρα ήταν εκείνης η σειρά να μαλακώσει.

«Δεν μπορούσαμε», είπε, κι ακούστηκε σαν αντίλαλος. «Δεν γινόταν να 

κάνουμε τίποτε άλλο. Ας μην τσακωνόμαστε, ό,τι μπορούμε κάνουμε, όλοι».

Και τόνισε, βγάζοντας τα γυαλιά - έχει βάψει όμορφα τα γερασμένα μάτια της 

πρωί πρωί - και κοιτάζοντας τη στέγη της Όπερας, που έλαμπε σαν διαστημόπλοιο.

«Δεν είναι ο πατέρας σου, Αντώνη μου, ο Τζοβανόπουλος. Μακάρι να ήταν, 

δεν θα στο έλεγα; Λυπάμαι, αλλά δεν έχεις πατέρα. Λυπάμαι αλήθεια, που δεν έχεις 

παρά μόνο εμένα. Ήμουν απλώς ένα τρελοκόριτσο της γενιάς μου».

Μπορεί να ήσουν πιο αξιόλογο τρελοκόριτσο από ό,τι βουλευτίνα, σκέφτηκε ο 

Αντώνης, πολύ ανακουφισμένος που δεν ήταν ο Τζοβανόπουλος ο πατέρας του, και 

κάνοντας μια νοερή κίνηση να την αγκαλιάσει, αλλά δεν είπε τίποτα (και δεν την 

αγκάλιασε), δεν είχαν πια σημασία αυτά. Οι βουλευτές της Πολιτείας της Ελλάδας τα 

είχαν χαμένα πολύ περισσότερο από τον λαό που τους ψήφιζε, γιατί όλοι 

προέρχονταν από αυτή ακριβώς την τάξη που χανόταν για πάντα, και είχαν και 

παρόμοιους φίλους. Και το σύστημα τους διατηρούσε, γιατί οι άνθρωποι από τον 

καινούργιο κόσμο δεν ενδιαφέρονταν να γίνουν βουλευτές. Οι βουλευτές του 

Ελληνικού Κοινοβουλίου, ασχέτως κόμματος, εκπροσωπούσαν μια ανύπαρκτη τάξη.

Το Aquamarine μπήκε στη μαρίνα. Μετά την αποβίβαση χώρισαν: εκείνη έφυγε 

προς τη Βουλή με το καινούργιο της Φοκσβάγκεν (το παλιό το είχαν δώσει για 

ανακύκλωση) κι εκείνος με το ηλεκτρικό του πήγε στη Συγγρού, στο γραφείο, όπου 

θα μελετούσε την προσφορά της εταιρίας Aqua για την εξέδρα. Μέσα στο πακέτο 

ήταν και οι προσλήψεις των ευκαιριακών εργατών, που μπορούσε να τις κάνει μόνος 

του. Αποφάσισε να μην τσιγκουνευτεί, να υπολογίσει έναν δυο παραπάνω.



140

10

Οι βιτρίνες της Αθήνας την καθρέφτιζαν καθώς περνούσε με το ποδήλατο, μια 

ψηλή γυναίκα γύρω στα τριάντα με μαλλιά ως τους ώμους και ρούχα απλά, μαύρο 

παντελόνι και γκρι μπλούζα. Η άνεση της Αλίκης στο ποδήλατο ερχόταν από μια 

εποχή που η Αθήνα δεν είχε καν ποδηλατόδρομους, στη μνήμη της έλαμπε κι 

οδηγούσε ένα δεκαεφτάχρονο κορίτσι που διέσχιζε άφοβα με το μηχανάκι εκείνη την 

άναρχη πόλη, σφήνα ανάμεσα σε αργοκίνητα τρόλεϊ και λεωφορεία - φυσαρμόνικες 

εξαφανισμένα πια. Ένιωθε να ισορροπεί εν κινήσει ανάμεσα στον έξω και το μέσα 

της κόσμο, ζούσε βαθιά τον ρυθμό αυτής της πόλης, που είχε καταφέρει τελικά να 

πάρει τη μορφή σύγχρονης πρωτεύουσας: κοίταζε τώρα προς τα έξω, ένας 

οργανισμός με αρτηρίες που κυλούσαν προς τις εξόδους της, με σιδηροτροχιές που 

κατευθύνονταν προς την καρδιά άλλων πόλεων, με πύργους ελέγχου που 

συνομιλούσαν με άλλους πύργους ελέγχου, σε όλη τη γη. Δορυφόροι έδιναν παντού 

το στίγμα και το διάγραμμά της, οθόνες γύμνωναν τον παλμό της, αόρατες βουλήσεις 

την έλεγχαν. Σε αντιστάθμισμα, με στήριγμα κυρίως τους νέους, η Αθήνα ξανάβρισκε 

την εσωτερική της ζωή σε ξεχασμένες γειτονιές και δρόμους, στα πάρκα με τα 

ποδήλατα, στις πλατείες με τις μικρές αγορές. Ωστόσο καμιά φορά, παρά τα έργα και 

την τεχνολογία, τα σκεπασμένα της ποτάμια μύριζαν. Η Αλίκη αισθανόταν ότι ήταν 

σαν την πόλη, ένα είδος εμψύχωσής της: αν και ένιωθε ανεξάρτητη, ήξερε πως 

εξαρτιόταν από βουλήσεις μακρινές κι αόρατες. Ήταν κι αυτή δέκτης πληροφοριών κι 

εφαρμογέας προγραμμάτων. Ήταν στραμμένη προς τα έξω (παράλληλα με το σχολείο 

έψαχνε διαρκώς καινούργιες δουλειές και συναλλαγές, όπως αυτή σήμερα, μια 

εκπομπή με συνταγές σε ένα δικτυακό κανάλι), μα αναζητούσε επίσης, όπως η πόλη, 

την εσωτερική της ζωή. Στηριζόταν επίσης στους νέους, έπαιρνε δύναμη από αυτούς. 

Εξελισσόταν, όπως η πόλη. Ήταν αισιόδοξη, όπως οφείλει να είναι μια πόλη. Και πού 

και πού η σκεπασμένη ψυχή της μύριζε, σαν κρυμμένο ποτάμι.

Όλα είναι πάντα εδώ, τίποτα δεν χάθηκε, η ζωή είναι κεφάλαια που κλείνουν 

για να ανοίξουν άλλα, έλεγε τώρα στον εαυτό της, με καινούργιο άγχος και 

στενοχώρια πάλι. Σήμερα άνοιγε ένα μικρό κεφάλαιο με αυτή την αβέβαιη δουλίτσα, 



141

έκλεινε όμως ένα άλλο, μεγάλο και σημαντικό: η κρίση επέβαλε απολύσεις στα 

δημόσια σχολεία, και πριν λίγες μέρες η διευθύντρια την ενημέρωσε:

«Το Τμήμα Μαγειρικής δεν θα έχει σπόνσορες φέτος, Αλίκη. Έχουν όλοι πέσει 

με τα μούτρα στη γιορτή. Τα παιδιά θα τα διοχετεύσουμε αλλού, σε άλλα τμήματα 

εδώ, ή σε άλλες σχολές. Αλλά δεν μπορούμε να διοχετεύσουμε και τους καθηγητές».

Το ραντεβού της απόλυσης ήταν για σήμερα, τώρα, αργά το μεσημέρι. Το είχε 

βάλει όσο πιο αργά μπόρεσε για να αποφύγει τις χαιρετούρες με τα παιδιά. Ήταν η 

αρχή της χρονιάς, αλλά οι παλιοί μαθητές την ήξεραν (αν και ο πιο αγαπημένος της, ο 

Ορέστης, είχε αποφοιτήσει) και δεν την ήθελε αυτή τη μαζική συγκίνηση, την ένιωθε 

υπερβολική. 

«Θα πάρεις τρεις μισθούς μαζεμένους», της είπε η διευθύντρια. «Κοίτα να τους 

αξιοποιήσεις. Καλή τύχη, Αλίκη». 

Έκανε μια μικρή βόλτα στις αίθουσες. Η οικεία οσμή από αδιόρατη σκόνη, 

θαλασσινή αύρα και απορρυπαντικό της έφερε δάκρυα. Αποχαιρέτησε την κουζίνα - 

εργαστήριο, που άλλωστε θα έκλεινε, τους καθαρούς ανοξείδωτους πάγκους, τα 

τακτοποιημένα σκεύη, τη σβηστή οθόνη στον τοίχο που κάποτε ήταν ζωντανή και 

φωτεινή, με κυλιόμενα ωρολόγια προγράμματα, φωτογραφίες και καταλόγους υλικών 

που τους συμβουλεύονταν τα παιδιά ή τους έφτιαχναν και μόνα τους στις εργασίες 

τους. Στο προαύλιο λίγοι μαθητές τη χαιρέτησαν ξένοιαστα από μακριά. Άκουσε με 

τον νου τη μαγευτική φωνή της Χλόης και είδε με τη φαντασία της την λυγερή 

σιλουέτα της με τα μαλλιά στο χρώμα του χαλκού, να στέκεται πάνω σε ένα από τα 

χρωματιστά παγκάκια και οι άλλοι γύρω της να χειροκροτούν, ενώ ο Ορέστης στη 

γωνιά να σωπαίνει. Άραγε να επέστρεψε αυτή η νεράιδα εκεί από όπου μας ήρθε, στη 

θάλασσα;

Έφυγε από την κεντρική είσοδο ξέροντας ότι μπορεί και να μην την 

ξαναπερνούσε. Δεν είχε διάθεση να πάει σπίτι, η μοναχική φωλιά της θα την έβαζε 

στο στενόχωρο δίλημμα, ή αυστηρός προγραμματισμός τώρα αμέσως, με νούμερα 

και υπολογισμούς, ή παράδοση στην αγωνία και κλάμα. Τίποτα από τα δύο δεν ήταν 

αυτή τη στιγμή συναρπαστικό. Αν μη τι άλλο, τώρα είχε άφθονο χρόνο. Αφήνοντας 

το ποδήλατο να κυλήσει, κατέβηκε με χαλαρό πεντάλ ως το Πάρκο Φλοίσβου. Ήξερε 

πού την οδηγούσε η ψυχή της. Θα ήταν η πρώτη φορά που θα καθόταν στα σκαλιά 

του ερειπωμένου ρεστωράν χωρίς να έχει γύρω της μαθητές, ελεύθερη να μείνει ώρες 

ολόκληρες αν ήθελε, ως το βράδυ. Πάρκαρε το ποδήλατο και το έβαλε μέσα στον 

χορταριασμένο κήπο, δίπλα στο άνοιγμα που έχασκε προς τη σάλα. Εκεί θα το έβλεπε 



142

καλύτερα, δεν θα φοβόταν μήπως της το αρπάξει κανείς και φύγει βολίδα, 

συνέβαιναν τέτοια πού και πού. 

Τώρα πρέπει να κάνω σκληρή οικονομία. Οι εκπομπές στο κανάλι, δεν ξέρω 

καν αν θα πληρωθώ από εκεί. Πρέπει να ψάχνω συστηματικά τις αγγελίες, κυρίως 

στις χάρτινες εφημερίδες. Έχουν πολλές αγγελίες, γιατί έχουν πελάτες όλους τους 

ημιάστεγους. (Ένας αγοράζει, δέκα διαβάζουν). Εστιατόρια, ζαχαροπλαστεία, 

διδασκαλία, συμβουλευτική. Κάτι θα βρω. Να έχω το νου μου για κίτρινα μπαλόνια 

σε ποδήλατο ή για γαλάζια σε άλογο.

Με αυτά στο μυαλό της κοίταζε το ήσυχο κτίριο που έχασκε ανοιχτό, με λίγα 

σκουπίδια μέσα. (Τα σκουπίδια μαζεύονταν τακτικά από τις εταιρίες ανακύκλωσης, 

όχι όμως τόσο ώστε να πετυχαίνουν το πεντακάθαρο). Δεν είχε βαριές ζημιές, αν και 

χρειαζόταν σοβάντισμα σε αρκετά σημεία. Ξεχώριζαν στιβαρές οι κολόνες της 

βεράντας και, όπως πρόσεξε τώρα η Αλίκη, και κάποιες στο εσωτερικό, μέρος της 

αρχιτεκτονικής του. Θυμήθηκε το Green Park (και το Άλσος) στο πεδίο του Άρεως. 

Κι εκείνο κι αυτό εδώ, έτσι όπως ήταν μέσα σε πάρκο, έμοιαζε με ναό, αυτό όμως 

είχε μια άλλη γοητεία, έτσι κρυμμένο στις φυλλωσιές, σε ένα μέρος τόσο 

πολυσύχναστο κι όμως τόσο απόμερο. Σιγά σιγά βυθίστηκε στην παρατήρησή του, 

δεν χόρταινε να το κοιτάζει. Είχε την παράξενη αίσθηση ότι βρισκόταν σε ερωτικό 

ραντεβού, εσύ κι εγώ επιτέλους μόνοι. Τόσες φορές είχε επιδοθεί εδώ σε 

ονειροπόλημα αλλά και σε διάβασμα, με βιβλία από τη βιβλιοθήκη του σχολείου, 

χάρτινα ή στην ταμπλέτα της. Αναγνώσεις, πρόσωπα και λόγια μαθητών, όλα ήταν 

πνεύματα που εμψύχωσαν το παλιό αυτό κτίριο. Της φαινόταν τώρα ζωντανεμένο 

από αυτά τα άυλα συστατικά, από σκέψεις δικές της και των παιδιών, από τον 

ανθρώπινο χρόνο που αναλώθηκε στον έρημο κήπο και τα βρόμικα σκαλιά του. 

Ένιωσε ένα δάκρυ στο μάγουλό της, το άφησε ελεύθερο, το κλάμα ξεψύχησε. 

Άκουγε ανεπαίσθητα το κύμα, μύριζε τη θάλασσα, όσο προχωρούσε το απόγευμα στα 

μάτια της άρχισε να χορεύει πίσω από τις φυλλωσιές η πρώτη κίνηση από τα 

τροχοφόρα με τα περίεργα σχήματα. Σηκώθηκε όρθια και στράφηκε ολόκληρη προς 

το κτίριο, σαν να την ώθησε μια ξαφνική ορμή. Είμαι τριάντα τεσσάρων χρονών, 

είμαι υγιής, λένε πως είμαι όμορφη. Είμαι σίγουρα πάντα ένα κι εβδομήντα πέντε. (Κι 

ογδόντα πέντε με παπούτσια, αν και δεν φοράω πια τέτοια παπούτσια). Κι εσύ θα 

ήσουν πολύ όμορφο τις μέρες της δόξας σου. 

Ναι, όμορφο: απλό, φωτεινό, τα φυλλώματα του πάρκου σαν φυσική συνέχειά 

του. Εκτός από τον κήπο μπροστά, το κτίριο είχε και μια ευρύχωρη πίσω αυλή, τα 



143

τραπέζια θα απλώνονταν εδώ όλο το καλοκαίρι, το μεγάλο, το  ατέλειωτο καλοκαίρι 

της Ελλάδας. Και τον χειμώνα ακόμα θα μπορούσε να λειτουργεί - και η αυλή, εκτός 

από τη σάλα - με μια καλή προστασία. Η Αλίκη ανέβηκε στη βεράντα και περνώντας 

από μια νοερά ακέραια, καινούργια τζαμαρία, μπήκε μέσα. Το πρώτο αντικείμενο 

που αντίκρισε με τη φαντασία της ήταν ένα πιάνο με μια κούκλα επάνω του. 

Προχώρησε μετά στην κυρίως σάλα. Τραπέζια με λευκά τραπεζομάντιλα και 

καρέκλες με βελούδινες πλάτες εμφανίστηκαν στα μάτια της. Στρέφοντας το βλέμμα 

περιμετρικά, ερευνητικά, εντόπισε μέσα από το άνοιγμα του βορεινού τοίχου ένα 

μικρό κτίσμα στην πίσω αυλή, κιόσκι ή αποθήκη, ένα βοηθητικό χώρο προφανώς. Θα 

μπορούσε να είναι βάση σερβιρίσματος. 

Αλλά την σκέψη αυτή την σκέπαζε ήδη μια άλλη, απροσδόκητη, που άνοιγε 

τώρα επίμονα τον δρόμο της προς τη συνείδηση. Ήταν απλώς μια ιδέα, δηλαδή μια 

βαθιά επιθυμία που αναζητούσε τη μορφή της στον κόσμο, ωστόσο έπαιρνε σχήμα 

γρήγορα: τα αντικείμενα έμπαιναν ένα ένα μέσα στο ρεστωράν, όλα μαζί μια 

προέκταση της ύπαρξής της, όλα εύπλαστα, ζωντανά μέλη του σώματός της, όργανα 

από μάρμαρο, μπετόν και τεχνητά πετρώματα, από ξύλο και πορσελάνη, από μουσική 

και φως. Στεκόταν και έβλεπε ένα ολόγραμμα να βγαίνει από το στήθος και το κεφάλι 

της, από τα χέρια και την εκπνοή της. Κι ό,τι αποκαλούσε τόσα χρόνια σκοπό 

ξαφνικά ήταν εκεί, αλλά δεν μπορούσε καν να το πει τώρα σκοπό, γιατί δεν ήταν κάτι 

μακρινό και έξω από αυτήν, κάτι σε απόσταση ή στο μέλλον. Ήταν εκεί, μαζί της, 

ήταν η ίδια, ήταν η αποκάλυψη της μυστικής της διάστασης. 

Η κουζίνα θα έχει ανοξείδωτη επένδυση, σαν του σχολείου. Εκεί θα έχω τις 

συνταγές μου σε μυστικό τετράδιο, μαζί και τις ιδέες των καλύτερων μαθητών μου. 

Το προσωπικό θα είναι μαθητευόμενοι. Θα έχω βέβαια κι επαγγελματίες, σεφ και 

βοηθό, θα τους πληρώνω όσο μπορώ πιο καλά. Και υπηρεσία ντελίβερι, με μενού 

ειδικά για τους ημιάστεγους, κι άλλα, πιο ποικίλα, για τους άλλους πελάτες. Και 

Οικιακή Καλλιέργεια πιστοποιημένη, θα φυτέψω στον κήπο. Θα το διαφημίσω με τις 

εφημερίδες της παραλίας, τις εκπομπές μου, τα βίντεο στο δίκτυο. Ο κήπος και η 

αυλή θα είναι παράδεισος, με τις πικροδάφνες γύρω γύρω και όμορφα κατάλευκα 

καθίσματα. Και θα έχω κάβα με κρασιά των Μεσογείων, κι άλλα, βεβαίως, διάσημα.

Η σάλα είχε φως φυσικό από παντού. Για το βράδυ, λιτά φωτιστικά - τι γίνεται 

αλήθεια με τα φωτοβολταϊκά εδώ γύρω; Το μικρό κιόσκι στο πίσω μέρος θα ήταν 

βέβαια βάση σερβιρίσματος, προς το παρόν όμως θα έπαιζε άλλο, σημαντικότερο 

ρόλο: θα ήταν το ορμητήριό της, για να ξεκινήσει το όλο σχέδιο. Εδώ θα γεννιόταν ο 



144

πυρήνας, αυτό θα ήταν το κουκούλι του ονείρου. Αστραπή καταγράφονταν στο 

μυαλό της τα τολμηρά κι όμως τόσο αναπόφευκτα βήματα, πρώτον, δεύτερον, τρίτον. 

Δεν υπάρχει άλλος δρόμος. Ένιωθε ψηλή δέκα μέτρα, ένιωθε καινούργια ολόκληρη. 

Βγήκε έξω, ανάσανε πάλι την αύρα του πάρκου και της θάλασσας. Θα προσλάβω τον 

Ορέστη, να φύγει από εκείνο το καταγώγιο. Σήκωσε τα μάτια στον ήλιο του 

απογεύματος και είδε με το νου, ανάμεσα στα κόκκινα λουλούδια της πιο μεγάλης 

πικροδάφνης, τη φωτεινή ταμπέλα να τρεμοπαίζει και να χορεύει, μια να φαίνεται και 

μια να κρύβεται, όπως κάποτε σε μια γιορτή. Ασημένιο Ρόδο. Αυτό θα ήταν το όνομα 

του ρεστωράν της.

Ένας κηπουρός φρόντιζε τους θάμνους λίγο πιο κάτω στο πάρκο. Έκοβε με 

προσοχή τα κλαδιά, ένα ένα, χωρίς να βιάζεται, προσέχοντας την κατάστασή τους και 

το σχήμα του φυτού. Τα μάζευε με την ίδια προσοχή σε μια σακούλα , δεν υπήρχαν 

πια σκουπίδια για πέταμα για κανέναν. Κυρίως δεν υπήρχαν για τους ημιάστεγους, 

ίσως κι ο κηπουρός να ήταν ένας από αυτούς - δίπλα στο Ελληνικό είχε στηθεί 

κανονικός οικισμός.

«Γεια σας», είπε η Αλίκη, καθώς τον πλησίασε, τσουλώντας το ποδήλατο με τα 

χέρια. «Κλαδεύετε;»

Εκείνος  σήκωσε το βλέμμα. Ήταν γύρω στα εβδομήντα μα  θαλερός, κι έδειχνε 

ευχαριστημένος με το έργο του.

«Γεια σου, κοπέλα μου. Μ’ αρέσει να φτιάχνω το πάρκο. Είναι η εποχή τώρα, 

φθινόπωρο, να καθαρίσει από τα κλαδιά της άνοιξης».

 «Να σας ρωτήσω κάτι», συνέχισε η Αλίκη ευγενικά. «Ξέρετε μήπως ποιανού 

είναι αυτό το παλιό ρεστωράν εδώ, μέσα στις πικροδάφνες;»

«Δεν ξέρω κοπέλα μου, νομίζω όμως ότι είναι του Δήμου. Όποιου και να είναι 

πάντως, αν δεν το πάρει κάποια εταιρία, έτσι θα μείνει. Για γκρέμισμα θα είναι σε 

λίγο».

«Πρόκειται να το πάρει κάποια εταιρία;», ρώτησε η Αλίκη με χτυποκάρδι.

«Α, όχι, δεν ξέρω, έτσι το είπα. Αν το πάρει μπορεί να το γκρεμίσει, μπορεί 

όμως και να το δώσει σε κάποιον να το διαχειριστεί, αυτό εννοώ». 

Σταμάτησε λίγο να μελετήσει το έργο του και συνέχισε:

«Θα ήταν καλό για όλους. Θα φτιάξει το μέρος, θα αναβαθμιστεί, όλο και κάτι 

θα κερδίσουμε κι εμείς που μένουμε πέρα, στα μπανγκαλόους». 

«Βέβαια», είπε η Αλίκη σαν να έδινε μια υπόσχεση. Και αμέσως, πιο 

επιφυλακτικά: «Όμως έχει σημασία και ποιος θα το διαχειρίζεται».



145

Ο ημιάστεγος κηπουρός την κοίταξε με βλέμμα ζωηρό. Έμοιαζε με ξωτικό των 

θάμνων, πειραχτήρι και σοφό.

«Μπορεί και μια καλή κοπέλα σαν εσένα. Θα ήταν ό,τι πρέπει», είπε, κόβοντας 

αποφασιστικά ένα τελευταίο κλαδί. 

Η Αλίκη τον χαιρέτησε, ανέβηκε στο ποδήλατο κι απομακρύνθηκε.

Ήταν σίγουρη ότι θα αποκτούσε το Ασημένιο Ρόδο. Τη διαχείρισή του δηλαδή. 

Κάποτε, σε μερικά, σε λίγα, χρόνια. Ο κατάλογος των πράξεων που θα την 

οδηγούσαν σε αυτό είχε ήδη γραφτεί πεντακάθαρα στο μυαλό της. Το πρώτο πράγμα 

που είχε να κάνει ήταν να γίνει άστεγη.



146

11

«Γκούρι», είπε ο Νορβηγός σκίπερ και έσκασε ένα χαμόγελο προς το μέρος του 

Λέο, που δεν ένιωθε και τόσο αμήχανα. Στην πραγματικότητα ένιωθε ωραία: το ψηλό 

κρυστάλλινο ποτήρι με τη σαμπάνια μόλις είχε σπάσει σ’ ένα απροσδόκητα ορμητικό 

τσούγκρισμα με το αδερφό ποτήρι του Αντώνη, ενώ κι εκείνο μάλλον ράγισε, γιατί ο 

Αντώνης το ακούμπησε στον δίσκο του σκίπερ - σερβιτόρου λέγοντας «παρ’ το κι 

αυτό» και ξεσπώντας μαζί με τον Λέο σε ένα θερμό γέλιο. Επιτέλους. Ο Λέο 

αισθάνθηκε τη θέρμη της καρδιάς του, την επί ώρα πειθαρχημένη πίσω από πιάτα και 

ποτήρια, να τον πλημμυρίζει ευεργετικά, απελευθερωτικά. Τώρα μάλιστα, αυτός ήταν 

ο φίλος του. Εδώ και ώρα την ήθελε αυτή την ισότητα του σπασμένου ποτηριού. Στην 

αρχή δεν πείραζε, το σκηνικό, εδώ στο γιοτ του Αντώνη, ήταν το αναμενόμενο για 

δυο άντρες που ξαναβρέθηκαν μετά από χρόνια μαζί. Ο Λέο δεν ήταν άπειρος από 

τέτοια γεύματα, τελετουργικά, με τα σερβίτσια να παίζουν τον ρόλο τους, με τις 

κινήσεις και τις παραλείψεις (τι θα φας, τι θα αφήσεις) μετρημένες, να δηλώνουν την 

κουλτούρα, την εμπειρία, τις προθέσεις. Είχε δειπνείσει κατά καιρούς με μαέστρους, 

διευθυντές και παράγοντες των μουσικών σκηνών, είχε εξασκηθεί. Αλλά ο Αντώνης 

ήταν πολύ καλύτερα εξασκημένος. Φυσικό, τόσα χρόνια στις εταιρίες, με τους 

μάνατζερ, τους διευθύνοντες και τους μεγαλόσχημους μετόχους. Ο Λέο το 

διασκέδασε στην αρχή, το χειρίστηκε άνετα, ως δοκιμασία αμφίδρομη, ως τις εκ νέου 

συστάσεις. Και ο χώρος ήταν πολύ ευχάριστος. Το σαλόνι του γιοτ θύμιζε έντονα το 

καθιστικό στο σπίτι του Αντώνη. Είχε έναν κίτρινο καναπέ, ένα μπαρ - κουζίνα στη 

γωνιά, είχε ακόμα και μια μικρή βιβλιοθήκη.

«Δεν διαβάζω όμως», είπε περίλυπος ο Αντώνης ξεναγώντας τον. Ούτε τότε 

διάβαζες, σκέφτηκε ο Λέο χωρίς κακία, απλώς διαπιστώνοντας πως ο Αντώνης 

ένιωθε τώρα την ανάγκη να δικαιολογηθεί για κάτι που τότε το έκανε (για την 

ακρίβεια δεν το έκανε) ελεύθερα και φυσικά. Η μεγάλη αρένα είναι επισφαλής, 

χρειάζεται δικαιολογίες.

Η μικρή αρένα πάντως, του στρογγυλού τραπεζιού με τις πορσελάνες και το 

ψητό με σαλάτα, ήταν πράγματι καλό έδαφος για την εκ νέου αναγνώριση των δύο 

αντρών. Ο Λέο δύσκολα μπορούσε να παραβλέψει ότι απέναντί του είχε τον 

εκπρόσωπο μιας εταιρίας που από κάποιες απόψεις ήταν συνεργάτρια, από κάποιες 



147

άλλες όμως, τις οποίες ο ίδιος δεν γνώριζε και καλά, ήταν αντίπαλος της δικής του, 

δηλαδή των Ρώσων που τον στέγαζαν και τον υποστήριζαν. Από την άλλη ο σκίπερ, 

ως σερβιτόρος, δηλαδή κάποιος που εξισώνει τους συνδαιτημόνες, τους έδινε αυτή τη 

στιγμή το αβαντάζ της ίσης αφετηρίας: είτε ανήκαν στον κόσμο των εταιριών είτε σε 

εκείνον της τέχνης, ζούσαν κι οι δυο στο ίδιο ασαφές σύμπαν όπου λαμπερές νιφάδες 

στροβιλίζονται στο χάος και κανείς δεν ξέρει πού θα επικαθίσουν. Σε αντίθεση με τα 

δεκαοχτώ τους χρόνια και το Ασημένιο Ρόδο, δεν είχαν κάτι απτό, πέρα από τα λόγια, 

να προσκομίσουν στη συνάντηση. Ένα δείπνο, λοιπόν, που πατούσε γερά στα 

συστατικά του, μπορούσε να βοηθήσει. 

«Ώστε ψάχνεις για σπόνσορα»; ρώτησε ο Αντώνης, κόβοντας ένα γενναίο 

κομμάτι κρέας με το μαχαίρι.

Ο Λέο είχε βρει τον Αντώνη ψάχνοντας αόριστα για σπόνσορα, δηλαδή 

ψάχνοντας στο δίκτυο τις διάφορες εταιρίες που ήταν αναμιγμένες στο Delta 

International και στον Αλέξανδρο, τα δύο μεγαλύτερα πρότζεκτ αυτή την εποχή στην 

Ελλάδα. Δεν έβλεπε όμως τον Αντώνη ως σπόνσορα, ήταν ο φίλος του. 

«Ψάχνω, ναι», απάντησε κόβοντας κι αυτός ένα κομμάτι ψητό, μικρότερο, 

«αλλά δεν είμαι και σίγουρος για το τι ψάχνω, βλέπεις δεν έχω και κανένα σπουδαίο 

έργο, δικό μου εννοώ». 

 «Η NovaStepa τι λέει επί του θέματος;» τον ρώτησε ο Αντώνης, ρουφώντας 

μια γουλιά σαμπάνια.

Ο Λέο ρούφηξε κι αυτός μια κάπως αργή γουλιά, κοιτώντας το ποτήρι. 

«Δεν έχω και πολύ στενές σχέσεις, ξέρεις», είπε. «Μένω απλώς στο 

εργοστάσιο, δηλαδή εκεί κοντά, δεν ξέρω όμως τι λένε επί του θέματος».

Το βλέμμα του Αντώνη ήταν ουδέτερο. Άραγε με πιστεύει; 

«Θα είναι ωραία η γιορτή», είπε ο Αντώνης, κουνώντας το κεφάλι σε ένδειξη 

κατανόησης.

Το ψητό είχε καταναλωθεί επαρκώς. Ο οικοδεσπότης έδειξε το σχεδόν άδειο 

μπουκάλι και σηκώθηκε, με μια χειρονομία πρόσκλησης προς το μπαρ. Καθώς, λίγο 

μετά, τίναζε επιδέξια τον φελλό και σερβίριζε από το καινούργιο μπουκάλι, ο Λέο 

διάβασε μεγαλόφωνα το όνομα του γιωτ, γραμμένο με χρυσόχρωμα καλλιγραφικά 

γράμματα σε μια ταμπελίτσα βιδωμένη στον ξύλινο πάγκο του μπαρ. «Aquamarine, 

λοιπόν».



148

«Ναι, δεν είναι και πολύ πρωτότυπο, αλλά η μαμά δεν ήθελε να βγάλω το 

όνομά της και δεν είχα πολύ χρόνο να σκεφτώ. Συνδύασα το Aqua της εταιρίας με το 

μαρίνα. Εδώ, στη μαρίνα, ερχόμουν μικρός και ονειρευόμουν».

Τότε ακριβώς, μόλις βγήκαν στο κατάστρωμα και πάνω στο τσούγκρισμα της 

νέας σαμπάνιας έσπασαν τα ποτήρια και ο σκίπερ έσπευσε λέγοντας «γκούρι», ενώ ο 

Λέο κι ο Αντώνης ξέσπασαν σε γέλια και ο Λέο αισθάνθηκε επιτέλους να σπάει ο 

πάγος μετά από ώρες ήπιου μα ύπουλου αναμετρήματος. 

Στο βάθος, στην ακτή του Σαρωνικού, απλώνονταν τα φώτα. Ήταν χειμώνας μα 

το κλίμα παρέπεμπε στο όλο και μεγαλύτερο τα τελευταία χρόνια καλοκαίρι. Τα 

φώτα ήταν πολλά: ανάμεσα στα χριστουγεννιάτικα, μεγάλης χρονικής διάρκειας κι 

αυτά, ήταν τα φώτα των καφέ και των ρεστωράν, της Παιδικής Χαράς κι ενός Λούνα 

Παρκ που είχε στηθεί στο παλιό Village Faliron, και βέβαια η αιωρούμενη λάμψη της 

Όπερας. Ήταν επίσης τα κινούμενα φώτα των αυτοκινήτων και του τραμ, και μαζί τα 

φωτάκια των ποδηλάτων και των άλλων τροχήλατων. Αριστερά στο βάθος έλαμπε ο 

λόφος της Καστέλας, πιο πέρα, ένα απαλό σέλας, η Σαλαμίνα. Πίσω τους αχνόφεγγε 

η Αίγινα. Όλη η ζωή του Σαρωνικού ήταν γύρω τους αστραφτερή, όλη η φιλική νύχτα 

της Αττικής, πάντα ξενύχτισσα, πάντα πολύ κοντά στο ρόδινο πρωινό της. «Θα είναι 

ωραία η γιορτή», ξανάπε ο Αντώνης, «αρκεί να πάνε όλα καλά, διεθνώς. 

Δυσκολεύουν τα πράγματα». 

Η Πλατεία Νερού ήταν μπροστά τους, το πανό στη μνήμη του Λέο έγραφε 

Ασημένιο Ρόδο. Έμειναν για λίγο σιωπηλοί. «Ελπίζω όλες αυτές οι οργανώσεις να 

μην κάνουν τίποτα σαμποτάζ», είπε μετά ο Λέο. «Είναι ένα σωρό και μερικές πολύ 

ζόρικες».

«Κάποιοι είναι καλά παιδιά, έχουμε και στον Αλέξανδρο», απάντησε ο 

Αντώνης. «Οι Ανθοκόμοι, οι Μονόκεροι. Κάποιοι άλλοι είναι ζόρικοι και φοβάμαι ότι 

έχουμε κι από αυτούς. Αυτούς να τους φοβάσαι, δεν ξέρεις καν ποιοι κρύβονται από 

πίσω».

«Εμένα μου λες, φίλε, ξέχασα νομίζεις;»

Στο λιγοστό φως του καταστρώματος, το βλέμμα του Αντώνη φανέρωσε 

απορία.

«Ξέχασες που με έσωσες, όταν ήμασταν πιτσιρικάδες, τότε, στην πλατεία 

Αττικής; Που με γλίτωσες από εκείνους τους τύπους με τις προκηρύξεις και τους 

άλλους που με βαρούσαν; Που με μάζεψες σπίτι σου και φρόντισες την πληγή μου; 

Δεν θα το ξεχάσω ποτέ».



149

Ο Αντώνης χαμογέλασε αμήχανα. Το έχει όντως ξεχάσει, σκέφτηκε ο Λέο 

εντυπωσιασμένος. 

Ο σκίπερ βγήκε έξω κι αυτός φέρνοντας το μπουκάλι μαζί του με τρία αυτή τη 

φορά ποτήρια. Ο Λέο άρχισε να τραγουδάει με φωνή μπάσα μια γνωστή άρια, ο 

Νορβηγός τον συνόδεψε.

«Α, φίλε, ήσουν πάντα ο μουσικός μας»,  είπε τότε ο Αντώνης με πάθος. «Εσύ 

ήσουν ο αληθινός μουσικός», τόνισε, «εμείς μόνο κάτι κιθάρες και κάτι πλήκτρα 

γρατζουνάγαμε. Θυμάσαι την Αλίκη;»

Ποιος μπορεί να ξεχάσει την Αλίκη;

«Εννοείται, ποιος μπορεί να ξεχάσει την Αλίκη;»

Δεν ήξερε γιατί, αλλά δεν ήθελε να του πει ότι συνάντησε την Αλίκη στην 

Όπερα, ότι είχε έρθει να τον βρει. Δεν ήξερε πώς να χειριστεί εκείνη τη συνάντηση 

και την είχε αφήσει έτσι, αλλά ο Αντώνης τον έβγαλε από το δίλημμα επιστρέφοντας 

στο τώρα:

«Να φτιάξεις δική σου μουσική, φίλε. Να κάνεις ένα δικό σου πρόγραμμα και 

το σύμπαν, πώς το λένε, θα συνωμοτήσει να το προβάλουμε. Ο Λέο, το αστέρι μας!»

Ο ενθουσιασμός τους συνεπήρε. «Θα κάνω, δεν ξέρω πότε, αλλά θα κάνω 

σίγουρα», είπε ο Λέο. Έπειτα ρώτησε με θέρμη, αληθινή, βαθιά:

«Κι εσύ, φίλε; Είσαι λοιπόν ευχαριστημένος; Πες μου, αλήθεια. Εγώ παράπονο 

δεν έχω, καλά τα πήγα. Εσύ;»

Ο Αντώνης σώπασε λίγο. 

«Με τον Αλέξανδρο είμαι καλά», είπε τέλος. «Διοικώ το προσωπικό με 

επιτυχία, τουλάχιστον αυτό που μου αναλογεί».

«Ναι, μπράβο, αυτό ήταν πάντα ένα ταλέντο σου».

«Αλλά μου έχει μείνει ένα παράπονο, ένα απωθημένο. Πάμε στο μηχανοστάσιο 

να σου δείξω».

Ο σκίπερ δεν τους ακολούθησε. Μάλλον θα ξέρει περί τίνος πρόκειται, μπορεί 

να το έχει ακούσει πολλές φορές. Στο μηχανοστάσιο ο Αντώνης άρχισε να εξηγεί κάτι 

δυσνόητες λεπτομέρειες για μια πατέντα οικονομίας στα καύσιμα. Το Aquamarine 

είχε σχεδιαστεί με βάση αυτή την πατέντα. Ήταν το όνειρό του, εξήγησε, να 

προσφέρει με αυτή του την εφεύρεση στην επιστήμη της ναυπηγικής, αλλά δεν το 

κατόρθωσε, η εταιρία Aqua δεν ενδιαφέρθηκε. Κι ο ίδιος όμως, παραδέχτηκε, δεν το 

προσπάθησε πολύ. Ασχολήθηκε με τη διοίκηση προσωπικού.



150

Μάλλον δεν θα σε ένοιαζε και πολύ, φίλε, σκέφτηκε ο Λέο. Η διοίκηση 

προσωπικού σε νοιάζει περισσότερο. 

«Αλλά ποτέ δεν είναι αργά», του είπε ενθαρρυντικά. «Μπορεί να το κάνεις 

κάποτε, να την αξιοποιήσεις».

«Μπορεί», είπε ο Αντώνης.

«Έλα, σειρά μου να σε διασκεδάσω τώρα. Πάμε». Κι εξήγησε: είχε κλείσει 

τραπέζι σε ένα από τα καλύτερα νάιτ κλαμπ της παραλίας. Με τη βοήθεια των Ρώσων 

φυσικά, που ήταν πάντα μέσα στα κόλπα της νύχτας. 

Το κλαμπ είχε για κύριο διάκοσμο ένα τεράστιο γαλαζωπό γλυπτό σε σχήμα 

μπουκαλιού, και γύρω του το κεντρικό μπαρ. Η μουσική ήταν υποφερτή («είναι ο 

κύριος λόγος που το προτιμώ», είπε ο Λέο ψέματα, καθότι δεν είχε ποτέ ξανάρθει) 

και η κοπέλα που τους έκανε παρέα έξυπνη κι ευγενική. Ο Λέο κέρασε τον κοινό 

τους χρόνο μαζί της στο πριβέ δωμάτιο, και γύρω στις έξι το πρωί, όταν και οι δυο 

τους ήταν σχεδόν εξαντλημένοι, είπε: «Πάμε. Σου έχω το καλύτερο για το τέλος».

«Ποιο καλύτερο;» Ο Αντώνης ακούστηκε ελαφρά τρομοκρατημένος.

«Το καλυτερότερο, σου εγγυώμαι. Περίμενε».

Το τηλέφωνο της Γκαλίνας χτύπησε μόνο δυο φορές πριν ακουστεί, 

νυσταγμένη, η φωνή της.

«Λίνουτσκα, σόρι για το ξύπνημα, όμως ξέρω πως είναι περίπου η ώρα σου. 

Είμαι με τον Αντώνη και θέλω τα κλειδιά του γκαράζ, γίνεται;»

«Τον Αντώνη; Α… Είμαι στο γραφείο, Λέο. Κοιμάμαι εδώ συχνά, το ξέχασες; 

Αν περάσετε από εδώ, θα σας τα δώσω… Μάλλον», συμπλήρωσε μετά από μικρό 

δισταγμό, «θα έρθω μαζί σας».

Η Λίνουτσκα δεν με εμπιστεύεται, έχει πάρει πολύ σοβαρά τη δουλειά. Ε, δεν 

πειράζει. Καλύτερα.

«Μην κοιμάσαι στο γραφείο, Λίνουτσκα, όλοι δεν στο λέμε; Είναι επικίνδυνο, 

ξεροκέφαλο παιδί. Λοιπόν, καλά, ερχόμαστε».

Στη διαδρομή, με το ηλεκτρικό του Αντώνη, προς τα γραφεία της NovaStepa 

στα βόρεια προάστια, ο Λέο εξήγησε στον Αντώνη ότι η Γκαλίνα συχνά κοιμόταν 

εκεί, αλλά της έλεγε να το αποφεύγει, γιατί με τις οργανώσεις και τους ακτιβισμούς 

δεν ξέρεις τι γίνεται. Όλο και κάποια βόμβα θα υπήρχε στο πρόγραμμα. 

«Εντάξει, δεν επιδιώκουν ανθρώπινα θύματα», τον καθησύχασε ο Αντώνης.

«Ναι, αλλά…»



151

Στο γραφείο, σε ένα δωμάτιο με εμφανή τα κοριτσίστικα σημάδια -ένα βιβλίο 

με ρομαντικό εξώφυλλο, μια οθόνη υπολογιστή σε ροζ πλαίσιο, σε ένα βαζάκι 

χρωματιστά κοκαλάκια μαλλιών- η Γκαλίνα τους υποδέχτηκε ντυμένη, χτενισμένη, 

μια καλλονή. Δεν θυμόταν καλά τον Αντώνη, θυμόταν όμως πολύ καλά το 

Schooljamming στην Πλατεία Νερού. «Είχα έρθει με τη μαμά μου», είπε. «Ήμουν 

πολύ πιτσιρίκα». 

Στη διαδρομή προς τα Μεσόγεια, ο Λέο καθόταν μόνος του στο πίσω κάθισμα 

του μικρού ηλεκτρικού. Η Γκαλίνα κι ο Αντώνης συζητούσαν με ζήλο. 

«Διεκδικείτε κι εσείς την εξέδρα της συναυλίας», είπε η Γκαλίνα, «από ό,τι 

ξέρω».

«Ναι, και θα την πάρουμε», απάντησε ο Αντώνης, και ο Λέο κατάλαβε ότι ο 

φίλος του φλέρταρε την αδερφή του. Ένιωσε άβολα.

«Θα κάνετε καλύτερη προσφορά από μας; Οι εκτυπωτές μας είναι μοναδικοί 

στην Ευρώπη».

«Έχουμε άλλα προσόντα εμείς». 

Πρώτη φορά, στη διάρκεια όλων αυτών των ωρών, ο Αντώνης μιλούσε 

συγκεκριμένα για τη δουλειά του. Είχε βρει το ταίρι του. Το αυτοκίνητο φάνηκε στον 

Λέο στενόχωρο, δεν ήταν φτιαγμένο για τόσο ψηλούς. Για έναν κοντοστούπη καλό 

είναι. «Μην τον ακούς, Λίνουτσκα, δεν σκοτίζεται για την εξέδρα, έχει άλλα σχέδια. 

Έχει μια πατέντα».

«Πατέντα;»

Ο Αντώνης σώπασε.

«Λοιπόν, τι πατέντα;» ρώτησε σε λίγο, πιο μαλακά, η Γκαλίνα.

«Κάτι για σκάφη, που θέλω να φτιάξω, μυστικό». Ο Αντώνης ξαναβρήκε τον 

εαυτό του. «Αλλά δεν έχω τον κατάλληλο χώρο». 

«Μπορείς να βρεις χώρο», είπε η Γκαλίνα, με μια αδιόρατη νότα σαρκασμού, 

καλά, εκεί κόλλησες; «Η παραλία είναι γεμάτη χώρους, δεν έχετε κάνει εσείς 

σχεδιάγραμμα;»

Αυτή τη φορά ο Αντώνης κράτησε για τα καλά το στόμα του. Θέλει να δώσει 

την εντύπωση κάποιου φοβερού βιομηχανικού μυστικού, μάντεψε ο Λέο. Στοίχημα 

ότι δεν έχει ποτέ σκεφτεί να ψάξει για χώρο.

«Εσείς έχετε σχεδιάγραμμα για εδώ που πάμε, ή θα χαθούμε;», αστειεύτηκε ο 

Αντώνης.



152

Έτρεχαν στην κεντρική λεωφόρο των Μεσογείων τη λουσμένη στο φως του 

πρωινού. «Εδώ στρίβεις», είπε η Γκαλίνα, και σε λίγο βρέθηκαν στην καρδιά των 

αμπελώνων. Οι ταμπέλες διακρίνονταν μέσα στα κτήματα, δείχνοντας τα μικρά 

παρασκευαστήρια. «Είναι αλήθεια ότι από κάτω είναι κούφια;» ρώτησε ο Αντώνης. 

«Αλήθεια. Στον πόλεμο θα έχουμε πρώτης τάξεως καταφύγια».

Λίγα λεπτά μετά, ο Αντώνης κοίταζε με φανερή περιέργεια το κτίριο της 

NovaStepa. « Έλα που δεν το εχεις ξαναδεί», του είπε η Γκαλίνα, «δεν έχετε εσείς 

κατασκοπικά drones;»

«Εδώ λοιπόν είναι οι εκτυπωτές σας», είπε εκείνος, αγνοώντας την ερώτησή 

της. «Εκτυπώνετε τεμάχια για σκάφη και τι άλλο είπαμε; Έπιπλα;»

«Ναι, και παπούτσια. Γυναικεία παπούτσια», απάντησε η Γκαλίνα, και στο 

βλέμμα του προς τις κομψές της μπότες απάντησε: «Όχι αυτά. Αυτά είναι 

χειροποίητα. Από έναν καταπληκτικό αυτοαπασχολούμενο».

Με ένα χειριστήριο που εβγαλε από την τσάντα της ανύψωσε την πόρτα του 

γκαράζ. Ένας εκτυφλωτικός στόλος αυτοκινήτων αποκαλύφθηκε και ο Λέο ήταν 

έτοιμος να κάνει την ξενάγηση - έκπληξη, αλλά δεν πρόλαβε: το βλέμμα του Αντώνη 

πήγε κατευθείαν εκεί που έπρεπε να πάει, σαν να είχε δεχτεί στην ψυχή του μια 

μυστική κλήση από το κόκκινο σπορ όχημα που στεκόταν ανάμεσα σε ένα γκρίζο 

τζιπ και μια μαύρη λιμουζίνα με φιμέ τζάμια. 

«Η Άλφα! Η Άλφα μου! Έχετε την Άλφα μου», φώναξε σχεδόν επιτιμητικά, και 

χωρίς να ρωτήσει μπήκε και κάθισε στη θέση του οδηγού

«Μπορούμε να πούμε στον Ντμίτρι να στη χαρίσει», είπε τότε η Γκαλίνα και ο 

Λέο νόμισε προς στιγμή πως άκουσε την Λίνουτσκα των δώδεκα χρόνων στην 

Κυψέλη, τόσο παιδική, τόσο αθώα και καθαρή ήταν η προσφορά της. Τόσο 

κρυστάλλινη η λάμψη και το γέλιο της. Αλλά ο Αντώνης έδειξε δύσπιστος για την 

προσφορά κάποιου Ντμίτρι της NovaStepa προς τον μάνατζερ της Αqua κι απλώς 

αρκέστηκε να δείξει τα καθίσματα, κάνοντας νόημα «μπείτε». Μπαίνοντας, ο Λέο 

διακτινίστηκε στη στιγμή στη νύχτα του Schooljamming. «Έπρεπε να είναι εδώ η 

Αλίκη και η Ροντίνια», είπε.

«Α, η Αλίκη», είπε η Γκαλίνα. «Φοβερή τύπισσα! Είδα πρόσφατα ένα βίντεό 

της. Και μια άλλη φορά την είχα δει στην Κυψέλη, πριν χρόνια όμως. Τι κάνει;»

«Ποιος ξέρει;» Ο Λέο ακόμα δεν αποφάσιζε να τους πει ότι την είχε δει στην 

Όπερα. Το ένιωθε σαν μυστικό, δεν ήθελε να το μοιραστεί. «Νομίζω πως διδάσκει σε 

κάποιο σχολείο», είπε μόνο.



153

«Αλίκη, αξέχαστη», μουρμούρισε κι ο Αντώνης, χαϊδεύοντας το παρμπρίζ, 

«αξέχαστο Ασημένιο Ρόδο». 

Φαινόταν συγκινημένος. Βλέποντας το χέρι του φίλου του που έψαυε ηδονικά, 

και μυρίζοντας κι ο ίδιος το δέρμα των καθισμάτων, ο Λέο θυμήθηκε τότε ότι εκείνη 

τη νύχτα, του Schooljamming, μετά το τέλος της συναυλίας, ο Αντώνης φερόταν 

παράξενα, σαν υπνωτισμένος. Σαν να είχε μόλις κάποια ξεχωριστή εμπειρία. Tώρα, 

εδώ, μετά από τόσα χρόνια, ο Λέο κατάλαβε ποια ήταν αυτή η εμπειρία. Ώστε έτσι, 

λοιπόν, με την Αλίκη! Έκαναν έρωτα; Ζήλεια τον κυρίευσε, ζήλια και θυμός. 

Ο Αντώνης άγγιζε συνέχεια εδώ κι εκεί το παλιό αυτοκίνητο. «Θα το πω στον 

Κρίστο και δεν θα το πιστεύει», είπε και εξήγησε ποιος ήταν ο Κρίστο. 

«Να που έχεις και φίλο με συνεργείο. Ένα συνεργείο για την πατέντα σου, αυτό 

χρειάζεσαι», είπε η Γκαλίνα ξαναφέρνοντάς τους στο σήμερα, και είχε τόσο πάθος 

και αλήθεια η φωνή της που ο Λέο δεν ήξερε τι να υποθέσει: είχε η αδερφή του 

γοητευθεί από τον Αντώνη και τον προέτρεπε, με ειλικρίνεια, να προχωρήσει στο 

όνειρό του; Ή του έστηνε παγίδα, ως ανταγωνίστρια μάνατζερ; 

Φεύγοντας από τα Μεσόγεια, οι άλλοι δύο έμειναν στο εργοστάσιο, ο Αντώνης 

δεν μπορούσε να ησυχάσει. Καταιγίδα συναισθημάτων τον είχε αναστατώσει, μετά 

από καιρό: ο Λέο ο φίλος του, κι αυτό το τόσο ηδονικό παιχνίδι του αγορίστικου 

ανταγωνισμού. Η Άλφα του. Το Ασημένιο Ρόδο και η ανάμνηση της Αλίκης. (Και η 

άλλη ανάμνηση, το μοβ φόρεμα, που την έδιωξε, όπως έκανε πάντα). Μα πάνω από 

όλα η Γκαλίνα: το λουσμένο στα ξανθά της μαλλιά σήμερα μετρούσε ακόμα 

περισσότερο. Να την καλέσω για δείπνο στο γιοτ ή στο σπίτι; 

Λίγο πριν βγει στην κεντρική αρτηρία, πάρκαρε στην άκρη του δρόμου. Ναι, 

πράγματι είχαμε φτιάξει σχεδιάγραμμα της παραλίας, κάτοψη με όλα τα κτίρια και τις 

λεπτομέρειες, κατά τη μελέτη για την εξέδρα. Η λειτουργικότητα του χώρου, δηλαδή 

η πρόσβαση του κόσμου, η σύνδεση με τις εκδηλώσεις στη στεριά, όλα αυτά είχαν 

μελετηθεί με προσοχή. Ο ίδιος δεν είχε τότε δώσει πολλή σημασία, αυτά τα έκαναν οι 

ειδικοί, τώρα όμως άνοιξε την ταμπλέτα κι έψαξε το αρχείο. Να τη η μελέτη, να το 

σχεδιάγραμμα. Υπάρχει ένα κτίριο μέσα στο Πάρκο Φλοίσβου, με τη σημείωση 

«άδειο». Στην καρδιά του πάρκου, δίπλα στη μαρίνα, ό,τι πρέπει για συνεργείο. Θέλω 

να το δω, τώρα.

Το ερειπωμένο κτίριο, με τη μεγάλη βεράντα και τον χορταριασμένο κήπο, 

πρόβαλε ανάμεσα από τις πικροδάφνες σαν μυστικός ναός. Πρέπει να ήταν παλιά 



154

ρεστωράν, ή κάτι τέτοιο, σκέφτηκε ο Αντώνης. Μπήκε στο εσωτερικό κι αμέσως στα 

αυτιά του ήχησε νοερά μουσική τζαζ. Ωραία θα δούλευε εδώ ο Κρίστο, αλλά να τον 

πάρω από την εταιρία του; Δεν έχω ιδέα πώς γίνονται αυτές οι δουλειές, κι αν δεν 

πετύχει για μένα μικρή η ζημιά, εκείνος όμως; Αποφάσισε να αφήσει τον Κρίστο 

στην ησυχία του. Αλλά τη μουσική τζαζ μπορούσε να την έχει. Και λίγο προσωπικό. 

Κάποια άλλη εταιρία (ή, γιατί όχι και η Aqua;) θα πάρει το κτίριο κι εγώ θα βάλω τη 

μικρή επιχείρηση της πατέντας. 

Περπάτησε αργά μέσα στη σάλα, μελετώντας το χώρο. Ο ήλιος έμπαινε από τα 

ναοίγματα φωτίζοντας τις γωνιές, ναι, θα γινόταν ένα ωραίο, φωτεινό, ευρύχωρο 

μηχανουργείο. Θα χώριζε ένα χωλ υποδοχής, ένα γραφείο με τους υπολογιστές και 

όλα τα σχετικά. Το σημαντικό θα ήταν να διαφημίσει την πατέντα του. Μεγάλο 

προσόν που η μαρίνα με τα σκάφη ήταν κοντά, κι επίσης σημαντικό που ο 

Αλέξανδρος είχε αναβιώσει τη συζήτηση για τις παραδοσιακές μορφές ενέργειας. 

Βαθιά μέσα του ένιωθε πως δεν ήταν φτιαγμένος για έναν τέτοιο ανταγωνισμό. 

Δεν είχε τέτοιες εμπειρίες, ούτε οι γνώσεις της μαμάς του βοηθούσαν. Ο κόσμος της, 

αυτός μέσα στον οποίο τον μεγάλωσε, δεν ήταν αυτός των ριψοκίνδυνων 

επιχειρήσεων. Αλλά ο σημερινός είναι. Η πρόκληση να μπει στο μάτι της Γκαλίνας, 

το γεγονός ότι θα ακουγόταν το όνομα του ως ναυπηγός, όλα αυτά τον γοήτευαν.Κι 

έπειτα σκέφτηκε το πιο σπουδαίο από όλα: Χρειάζομαι κεφάλαιο. Κεφάλαιο, οι 

οικονομίες μου δεν αρκούν. Χώρια που δεν θέλω και να τις θυσιάσω. Κι αμέσως 

κατάλαβε τη μεγάλη ευκαιρία, που αν ήταν έξυπνος και τυχερός, θα του έφερνε 

κεφάλαιο: πρέπει οπωσδήποτε να πάρω την εξέδρα της συναυλίας. Πρέπει 

οπωσδήποτε να πάρω το προσωπικό μου πριμ από την ανάθεση της εξέδρας στην 

Aqua. Αυτό θα είναι το κεφάλαιό μου.

Είχε ήδη βγει στην πίσω αυλή. Εκεί ήταν ένα μικρό κιόσκι. Μέσα, πάνω στον 

περιμετρικό του πάγκο, υπήρχαν άδεια κουτάκια, πετραδάκια και μικρά ξύλα που 

σχημάτιζαν κάτι σαν μακέτα, καθώς κι ένα φτηνό τετράδιο. Το ξεφύλλισε με 

περιέργεια. Κάποιος σημείωνε πρόχειρα, με μουτζούρες και συντομεύσεις, υλικά για 

συνταγές. Ψαχούλεψε γύρω του μηχανικά, αναστατώνοντας άθελά του τον χώρο, που 

ήταν απρόσμενα καθαρός και περιποιημένος. Ένα μικρό πλαστικό σκαμπό στη γωνία 

ξεχώριζε με το έντονο κίτρινο χρώμα του. Ο Αντώνης ήξερε αυτά τα πανομοιότυπα 

πτυσσόμενα σκαμπό. Προέρχονταν από τον συνοικισμό των ημιάστεγων δίπλα στο 

εργοτάξιο του Ελληνικού, στο οποίο ο Αντώνης είχε κάποτε πάει για μια δουλειά της 

Aqua. Δίπλα στο σκαμπό ήταν ένα διπλωμένο σλίπινγκ μπαγκ, έτσι και τα δυο μαζί 



155

του έδωσαν την απάντηση: κάποιος φουκαράς άστεγος. Κάποια δουλίτσα ετοίμαζε, ή 

και κοιμόταν καμιά φορά εδώ, ή απλώς έπαιζε και ξεχνιόταν.



156

 

12

Ο μικρός οικισμός των μπανγκαλόους δίπλα στο Ελληνικό ήταν στημένος σε 

μια έκταση από τσιμέντο και φέτες γκαζόν, ανάμεσα στην άμμο και τις γραμμές του 

τραμ. Την εποχή που πήγε η Αλίκη ήδη οι κάτοικοί του δυσκολεύονταν να θυμηθούν 

το ξεκίνημά του: δεν ήταν τόσο παλιοί (ήταν ημιάστεγοι, έρχονταν κι έφευγαν), ενώ 

γενικά είχε πια ανατείλει μια εποχή συχνών αλλαγών και βραχυπρόθεσμης μνήμης. 

Με την ίδρυση των Ηνωμένων Πολιτειών, πάντως, εφαρμόστηκε συστηματικά η 

πλήρης γραμμή αλληλεγγύης, στέγαση, περίθαλψη, επανένταξη, και στα πλαίσιά της 

στήθηκε κάποια στιγμή κι αυτός ο οικισμός, εδώ όπου οι άστεγοι σύχναζαν 

αναζητώντας δουλειές στο μεγάλο εργοτάξιο. Τα λυόμενα ανήκαν σε κάποια εταιρία. 

Μάλιστα ακουγόταν, οι ρεπόρτερ της Blue Balloon - News Of The Day είχαν γράψει 

αρκετά πάνω σε αυτό,  ότι όλος ο οικισμός ήταν ένα πείραμα για οικισμούς του 

μέλλοντος πιο μόνιμους, για κανονικούς πολίτες. Η Αλίκη έκανε την αίτησή της 

ελπίζοντας σε θετική απάντηση, γιατί ήταν από τους καλύτερους υποψήφιους: πρώην 

δασκάλα μαγειρικής, με άριστες συστάσεις, νέα και υγιής, παντελώς άσχετη με χρήση 

ουσιών ή αλκοόλ. Επίσης είχε σκύλο, προσόν γιατί χρησίμευε στον οικισμό για 

φύλακας. Τέλος, ο τρόπος που θα πλήρωνε, μαθήματα Αστικής και Οικιακής 

καλλιέργειας όχι μόνο στους ημιάστεγους αλλά και σε άλλους κατοίκους της 

παραλίας, καθώς και σε παιδιά, ήταν ιδιαίτερα ευπρόσδεκτος. Θα προτιμούσαν 

βέβαια να τους δίνει κατευθείαν λεφτά (υπήρχε ένα μικρό ενοίκιο για όσους ήθελαν 

τέτοια συμφωνία), αλλά σε αυτό ήταν κατηγορηματική: αν ήταν να νοικιάσει με 

λεφτά έμενε και στο σπίτι της, δεν θα ήταν μεγάλη η διαφορά. Αντίθετα, σκοπός της 

ήταν να της μένουν κάποια, με τα μαθήματα που θα παρέδιδε. Πίστευε πως θα το 

κατάφερνε, γιατί ήταν όχι απλώς καλή, ήταν σχεδόν μοναδική στη δουλειά της στην 

περιοχή. Ζήτησε τη συμφωνία για ένα χρόνο κι ευχήθηκε να μη χρειαστεί 

περισσότερο. Περιμένοντας την έγκριση, έκανε δύο πλάνα για το άμεσο μέλλον. Το 

ένα αφορούσε τον τρέχοντα μήνα, το άλλο ήταν για μετά τη μετακόμιση. Το τρέχον 

ήταν ένα μεγάλο χαρτί στον τοίχο, στο οποίο είχε γράψει με έντονο μπλε μαρκαδόρο 

τα εξής:



157

Α) Να ελέγξω ότι μπήκαν στον λογαριασμό μου οι τρεις μισθοί μου από το 

σχολείο. Να τους αφήσω, εκτός από τα απαραίτητα, στην Τράπεζα μαζί με τις άλλες 

οικονομίες μου. 

Β) Να πουλήσω ό,τι δεν θα πάρω μαζί μου. Ρούχα στη Cinderella.

Γ) Να δω τι έχω να πάρω από τις εκπομπές στο κανάλι.

Δ) Να φτιάξω ένα πρόγραμμα διδασκαλίας.

Ε) Να αρχίσω να κοιτάζω το θέμα «δάνειο».

ΣΤ) Να διαλέξω με προσοχή από τα διαθέσιμα σπιτάκια. Να είναι ασφαλές για 

μένα, τον Φιλ και το ποδήλατο.

Το πλάνο αυτό τηρήθηκε κατά γράμμα. Μόνο τα βιβλία της (είχε μαζέψει 

αρκετά στα δέκα χρόνια του σχολείου) δεν μπόρεσε να πουλήσει, και αναγκάστηκε 

να τα αφήσει στην ανακύκλωση. Υπήρχε ευτυχώς ένας ειδικός κάδος στην παραλία 

του Αλίμου, κοντά στην προτομή του Θουκυδίδη, όπου τελευταία πολύς κόσμος 

άφηνε, καθώς η ηλεκτρονική ανάγνωση όσο πήγαινε επικρατούσε.

Η έγκριση της αίτησής της ήρθε στον ένα μήνα ακριβώς.Το σπίτι που διάλεξε 

ήταν ένα κουτί τρία επί πέντε από ανακυκλωμένα υλικά, με μικροσκοπική τουαλέτα 

και ντους, κουζίνα και μια μικρή βεράντα. Η θέρμανση ήταν από σωληνώσεις 

φυσικού αερίου, ρυθμιζόμενη από μια κεντρική παροχή μη προσβάσιμη στους 

ενοίκους. Η αποχέτευση ήταν βιολογική εγκατάσταση, το νερό μετά το φιλτράρισμα 

χρησίμευε και για πότισμα. Πόσιμο νερό ωστόσο είχαν από τον κεντρικό αγωγό της 

πόλης. Είχε ένα μονό κρεβάτι, ντουλάπια παντού, ένα μικρό τραπέζι, δυο καρέκλες 

και δυο σκαμπό (στο ένα εγκαταστάθηκε η κούκλα Ζουζού), όλα πανομοιότυπα με 

των άλλων σπιτιών. Τα σκαμπό μάλιστα, ελαφρά και πτυσσόμενα, σε έντονο κίτρινο 

χρώμα, κυκλοφορούσαν σε όλη την παραλία, σήμα κατατεθέν των ημιαστέγων. Το 

ένα ντουλάπι έγινε σπίτι του Φιλ, πολύ χαρούμενου με τη μετεγκατάσταση από την 

πολυκατοικία στον παράλιο οικισμό. Στο κεντρικό ντουλάπι η Αλίκη κόλλησε το 

δεύτερο πλάνο, που αφορούσε τις ενέργειες από δω και πέρα:

Α) Να συντάξω το κείμενο για την αίτηση του δανείου, βλέπε και Β. Θα 

απευθυνθώ στα ειδικά γραφεία των δανείων για ημιάστεγους, που άνοιξαν με την 

ευκαιρία της γιορτής.

Β) Να μελετήσω τον χώρο στο κιόσκι. Το αποτέλεσμα της μελέτης θα γραφτεί 

στην αίτηση και θα τους τα πω και προφορικά: θα είναι μια μικρή επιχείρηση που θα 

απευθύνεται στους επισκέπτες του πάρκου. Ταυτόχρονα θα καθαρίζω και θα φυλάω 

το μεγάλο κτίριο, δηλαδή όλο το ερειπωμένο ρεστωράν.



158

Γ) Το σχέδιό μου είναι να κάνω γνωστό τον χώρο. Όταν ενδιαφερθεί κάποιος 

επενδυτής για το ίδιο το ρεστωράν, θα συνεργαστώ μαζί του, θα δουλέψω γι’ αυτόν. 

Καλύτερα βέβαια να μην είναι κάποιος που ξέρει τη δουλειά, αλλά απλώς κάποιος 

που θέλει να τοποθετήσει χρήματα.

Δ) Η εγγύηση για το δάνειο θα είναι η ίδια η μικρή μου επιχείρηση. Αλλά θα 

προτείνω ακόμα και το επαχθές μέτρο, για το οποίο έχουν ξεσηκώσει τον κόσμο οι 

Χούντις και οι Σαρανταεπτά: την προσωπική δουλειά. Ότι βάζω δηλαδή ως εγγύηση 

τη δική μου δουλειά, οπουδήποτε, μέχρι να ξεπληρωθεί το δάνειο, σε περίπτωση που 

η επιχείρησή μου αποτύχει. 

Το σχέδιό της ήταν ακριβώς αυτό: όχι να αποκτήσει, με την κυριολεκτική 

σημασία της λέξης, το ρεστωράν, πράγμα αδύνατο, αλλά σιγά σιγά, και με ορμητήριο 

το κιόσκι, με τη δουλειά και την προσωπικότητά της, να επικρατήσει σε αυτό. Έκανε 

την αίτηση και περίμενε. Στο μεταξύ πήγαινε και καθάριζε το κιόσκι, φανταζόταν την 

οργάνωση του χώρου, μελετούσε εναλλακτικές, έπαιζε. Ήταν ευτυχισμένη.

Κατά τα άλλα, ο χρόνος της ήταν γεμάτος. Η καθημερινή τακτοποίηση του 

μικρού της σπιτιού, οι απαραίτητες βόλτες με τον Φιλ, η επιμελής προετοιμασία των 

μαθημάτων, όλα ήταν μια διαρκής απασχόληση, μια υπερένταση που εμπόδιζε την 

κρυφή αγωνία να απλωθεί και τις πληγές να ανοίξουν. Οι απλές, έξυπνες συνταγές 

της, που αξιοποιούσαν τα εφόδια των συσσιτίων και απασχολούσαν το μυαλό και τα 

χέρια των μοναχικών, και συχνά δύστροπων και θλιμμένων, κατοίκων του οικισμού, 

είχαν μεγάλη επιτυχία και έδιναν και στην ίδια ικανοποίηση. Εκείνο το λασπωμένο 

κομματάκι στην ψυχή, η Μιρέλλα, υπήρχε πάντα εκεί να την τρώει, αλλά το όραμα 

της, το εγωιστικό μα αναγκαίο της όραμα, της έλεγε «όχι τώρα». Και πιο πονηρά: δεν 

έχει ανάγκη η Μιρέλλα. Είναι στην Αλβανία, με τους δικούς της, μια χαρά είναι τώρα 

η Μιρέλλα.

Κάπου βαθιά είχε ένα φόβο ότι κάτι θα την τιμωρούσε γι αυτή της τη στροφή, 

αυτή τη σιωπή. Ότι δεν ήταν καθαρό αυτό που σχεδίαζε, και γι’ αυτό δεν θα 

πετύχαινε. Μια φορά βρήκε το κιόσκι αναστατωμένο, σαν κάποιος να το είχε ψάξει 

με διάθεση ελέγχου ή και καταστροφής. Έχω εχθρούς.

Με τους άλλους ημιάστεγους προσπαθούσε να έχει καλές σχέσεις, αλλά δεν 

ήταν εύκολο. Ήταν μια περιθωριακή κοινωνία, μια κοινωνία μοναξιάς. Οι κάτοικοι 

των μπανγκαλόους ήταν πολλών ειδών, όλοι όμως με ένα έλλειμμα εμπιστοσύνης 

στον διπλανό τους. Οι πιο δυστυχισμένοι ήταν όσοι είχαν εγκαταλειφθεί από τους 

δικούς τους, στους οποίους είχαν μάθει ως τότε να στηρίζονται. Αρκετοί ήταν 



159

εξαρτημένοι από ουσίες, ενώ υπήρχαν κι αυτοί που κρύβονταν, συνήθως από 

δανειστές. Υπήρχαν επίσης και κάποιοι σαν την ίδια, που είχαν δηλαδή διαλέξει αυτή 

τη ζωή για λίγο, μέχρι να ετοιμαστούν για κάτι άλλο, κι αυτοί ήταν βέβαια, 

ψυχολογικά, καλύτερα από όλους. Όμως ούτε αυτοί ανοίγονταν στον διπλανό, κυρίως 

γιατί υπήρχαν πάντα κι αυτοί που είχαν έρθει εκεί για να εκμεταλλευτούν, να βρουν 

θύματα. Τέλος ορισμένοι ζούσαν πολλά χρόνια έτσι και είχαν αναπτύξει τη δική τους 

οικονομία, με την ανακύκλωση, την πώληση και αγορά σκουπιδιών (μάζευαν τα 

αποφάγια, τα καπάκια των μπουκαλιών, τα σπασμένα γυαλιά, ξήλωναν σιδεριές, 

πουλούσαν στη μαύρη αγορά, στους παράνομους παλιατζήδες), με σφαίρες επιρροής 

και διαφορές που λύνονταν με βίαιες συγκρούσεις. Αυτοί δεν καλόβλεπαν τους 

καινούργιους κι η Αλίκη τους φοβόταν, κρατιόταν μακριά τους. Μοιραία βρήκε 

καταφύγιο σε κάτι που ήξερε από μικρή: την περηφάνια της, αυτή που έκρυβε ένα 

ψέμα, την αδυναμία της να ζητάει. Δεν ήθελε να ζητήσει τίποτα από όλους αυτούς. 

Αντίθετα πρόσφερε εθελοντικά δουλειά: σκούπιζε τα φύλλα ή καθάριζε τη μεγάλη 

κοινή αυλή που την έλεγαν πλατεία, κι αυτό της θύμιζε το μακρινό εκείνο καλοκαίρι 

που σκούπιζε την αυλή του πατρικού στο χωριό, πριν φύγει. Πού και πού ένιωθε μια 

απότομη κούραση, προάγγελο ενός σκληρού αγώνα. Κλεινόταν τότε πιο πολύ στον 

εαυτό της κι αφουγκραζόταν τη μοναξιά της.

 Οι πιο στενοί φίλοι της ήταν τα βιβλία και ο εβδομηντάχρονος κηπουρός που 

είχε πρωτοσυναντήσει στο πάρκο Φλοίσβου, και που έμενε εδώ. Ήταν Αλβανός και 

τον έλεγαν Μαρενγκλέν, ένα παλιό αλβανικό όνομα φτιαγμένο από τα αρχικά των 

ονομάτων Μαρξ - Ένγκελς - Λένιν. Ο Μαρενγκλέν συνέχιζε να κλαδεύει και να 

μαζεύει σε σακούλες φύλλα και κλαδιά, έκανε όμως και κάτι άλλο, έφτιαχνε μικρά 

ξύλινα γλυπτά και χειροτεχνήματα, που προσπαθούσε να τα πουλήσει λαθραία στους 

περαστικούς της παραλίας, στο τέλος όμως απλώς τα χάριζε. Επέβλεπε επίσης το 

μέρος γύρω από το παλιό ρεστωράν κι έλεγχε τα φυτά για μπουμπούκια. Εξηγούσε 

τέλος στην Αλίκη τα μυστήρια του κόσμου, πώς πίσω από τη λάμψη μιας γιορτής 

κρύβεται πάντα ένα μεγάλο επερχόμενο δράμα, γιατί αυτή είναι η ισορροπία του 

σύμπαντος, κι επειδή οι γιορτές είχαν γίνει παγκόσμιες, το δράμα θα ήταν παγκόσμιο 

κι αυτό. Η φιλοσοφία συνέχιζε, μέχρι που μάζευε όλα τα φύλλα. Ο Μαρενγκλέν τα 

έβαζε μέσα στις σακούλες, τα πατίκωνε για να τις δέσει, μετά τις οδηγούσε, μία μια, 

στους κάδους ανακύκλωσης. Μια μέρα είπε κοιτάζοντας τη θάλασσα:

«Λένε θα στήσουν μια εξέδρα μέσα στο νερό. Γιατί στο νερό; Δεν είναι 

περιττό;»



160

«Είναι εντυπωσιακό», απάντησε η Αλίκη. «Το νερό, ένα σημαντικό στοιχείο 

της φύσης. Αυτό δεν συμβολίζει και η γιορτή, το Delta;»

«Κόπος, δουλειά άχρηστη, και ίσως μόλυνση», απάντησε ο Αλβανός. «Αλλά 

έτσι είναι, τα νιάτα πρέπει να διασκεδάζουν». 

Έτσι πρωτοάκουσε η Αλίκη για την εξέδρα της γιορτής που θα στηνόταν μέσα 

στο νερό, και για τη συναυλία που θα δινόταν εκεί με πολλούς επίσημους και 

πυροτεχνήματα. Φαντάστηκε πώς θα ήταν, αν λειτουργούσε το Ασημένιο Ρόδο της κι 

έκανε κι αυτό τη δική του γιορτή. Δεν πειράζει, έχουμε χρόνια και γιορτές μπροστά 

μας.

Οι άλλοι φίλοι της ήταν τα βιβλία. Η δεκαετία του ’30 ήταν η δεκαετία της 

ανακύκλωσης βιβλίων. Ο κόσμος υιοθετούσε μαζικά τις ταμπλέτες κι άφηνε τα 

βιβλία στους κάδους, ωστόσο παράλληλα συνέβαινε και κάτι άλλο: ο ειδικός κάδος 

για βιβλία, αυτός κοντά στην προτομή του Θουκυδίδη, είχε γίνει στην 

πραγματικότητα μια δανειστική και ανταλλακτική βιβλιοθήκη, κυρίως για τους 

ημιάστεγους.  Η προτομή (που κοίταζε προς τη λεωφόρο και όχι προς τη θάλασσα), 

είχε κάνει τον ιστορικό διάσημο σε ένα νέο ρόλο, αυτόν του βιβλιοθηκάριου. «Στον 

Θουκυδίδη πάτε, βλέπω!» «Όχι, έρχομαι από εκεί. Μόλις τα πήρα αυτά, τα πάω 

σπίτι». «Εγώ βρήκα εχτές το Πολέμος και Ειρήνη, τρεις τόμοι. Σαν καινούργιοι». 

«Τυχερή, εγώ όλο κάτι κιτρινισμένα, αλλά τι να κάνουμε;» «Α, μα δεν το ξέρετε το 

κόλπο; Να μην κοιτάτε μέσα στον κάδο, στον Θουκυδίδη κατευθείαν να κοιτάτε. Εκεί 

αφήνουν τα καλύτερα».

Την άνοιξη συνέβησαν τρία πράγματα. Πρώτον, ένα πρωί ο Φιλ έκλαιγε 

αδύναμα και δεν έτρωγε, ούτε διεκδίκησε το κόκαλό του. Σαν να μην το αναγνώριζε, 

ενώ και το σγουρό ασπρουλό του τρίχωμα είχε μια παράξενη μυρωδιά. Δεν ήταν 

επικίνδυνο, είπε ο κτηνίατρος, χρειαζόταν όμως θεραπεία με αντιβιοτικά. Η θεραπεία 

ήταν ακριβή για τα στάνταρ της Αλίκης, αλλά φυσικά την έκανε χωρίς δεύτερη 

σκέψη, από τις οικονομίες της. Αυτό της υπενθύμισε πως η ζωή έχει κι άλλες πλευρές 

εκτός από το Ασημένιο Ρόδο, και πως αυτές οι άλλες πλευρές γίνονται σημαντικές 

όταν μοιράζεσαι τη ζωή σου με κάποιον. Αν και την έριξε πίσω στους λογαριασμούς, 

ο τελικός απολογισμός, κυρίως όταν ο Φιλ σηκώθηκε, κούνησε την ουρά και έφαγε 

την πρώτη του τροφή ως υγιής ξανά, ήταν θετικός και ανεξήγητα ελπιδοφόρος.Το 

δεύτερο που συνέβη ήταν πολύ γερό χτύπημα και ήταν τύχη που είχε προηγηθεί το 

πρώτο, που την είχε προσγειώσει κάπως: η αίτηση για το δάνειο απορρίφθηκε. 



161

Στην πραγματικότητα ήταν αναμενόμενο. Τα δάνεια σε ημιάστεγους δίνονταν 

με σκοπό κυρίως την απομάκρυνσή τους από την παραλία. Αυτό δεν το έλεγε κανείς 

φανερά, αλλά ήταν κοινό μυστικό. Οι πιστωτές ενίσχυαν βασικά τις δουλειές σε 

υποβαθμισμένες περιοχές, λόγου χάριν στις δυτικές συνοικίες. Δεν είχε ακουστεί ως 

τώρα περίπτωση να δώσουν δάνειο σε ημιάστεγο για να παραμείνει στην παραλία, 

και μάλιστα στο Πάρκο Φλοίσβου, δηλαδή στο επίκεντρο του Delta International.  

Ήταν λάθος που έγινα ημιάστεγη, σκέφτηκε η Αλίκη, μετά το πρώτο γοερό κλάμα. 

Ωστόσο δεν απελπίστηκε τελείως, μπορούσε να συνεχίσει να ονειρεύεται το Ρόδο 

της. Ίσως να αφήσω να περάσει η γιορτή. Δεν βλέπω, έτσι κι αλλιώς, να γίνεται 

κάποια κίνηση για να πάρουν το ρεστωράν κάποιοι.

 Μήπως όμως, αντίθετα, ήταν καλύτερα να βιαστεί; Να κάνει νέα αίτηση,για 

μικρότερο δάνειο; Μήπως να κινητοποιούσε τους γνωστούς της; Να έγραφαν οι 

ρεπόρτερ στις χάρτινες εφημερίδες τους κάτι για τη σκόπιμη απομάκρυνση των 

άστεγων, και για το προσωπικό της όνειρο; Μήπως απλώς να υποσχόταν περισσότερη 

δουλειά σκλάβου;

Ήταν έτοιμη να καταγράψει το νέο πλάνο της με τις πιθανές λύσεις, όταν ήρθε 

το τρίτο συμβάν. Οι εφημερίδες της παραλίας (ποδηλάτες με κίτρινα μπαλόνια που 

κυλούσαν νωχελικά δίπλα στον οικισμό, άλογα που βάδιζαν περήφανα με τα γαλάζια 

μπαλόνια υψωμένα) κυκλοφόρησαν με τίτλους, όπως:

«Σκάνδαλο στην εξέδρα! Ύποπτη για μόλυνση της θάλασσας».

«Kρούσματα μολυσματικής ασθένειας σε κολυμβητές. Υπόλογη η εταιρία 

Aqua».Και,

«Τέσσερα παιδιά στο νοσοκομείο. Ανάστατοι οι κάτοικοι της παραλίας. Να 

φύγει η εξέδρα του Delta International».

Λίγο μετά όλα τα μέσα, και τα πιο έγκυρα και επίσημα, δημοσίευσαν την 

είδηση ότι το πρότζεκτ της εξέδρας στο Φάληρο είχε εμπλακεί σε σκάνδαλο 

μόλυνσης των νερών. Τα υλικά δεν ήταν τα σωστά, ή κάτι τέτοιο. Αυτό, θεωρητικά, 

δεν είχε άμεση σχέση με την Αλίκη, όμως, όπως όλοι, ήταν μαθημένη πια στη νέα 

πραγματικότητα: οποιοδήποτε πρόβλημα των εταιριών μπορούσε να έχει επιπτώσεις 

στη ζωή της. Αρνητικές, αλλά μπορεί και θετικές.



162

 

13

Ο βαθύς, καμπανιστός ήχος του κουδουνιού ήταν ευχάριστο ξάφνιασμα: η 

Γκαλίνα ήταν στην ώρα της, όχι καθυστερήσεις και τέτοια γυναικεία. Φορούσε ένα 

σκούρο πράσινο σακάκι πάνω από μαύρο φόρεμα ως το γόνατο, ψηλές γόβες και είχε 

τα μαλλιά της ελεύθερα. Ήταν εκθαμβωτική. 

Ο Αντώνης πήρε το σακάκι της και το κρέμασε στη μικρή κρεμάστρα που 

τελευταία στιγμή είχε θυμηθεί να αγοράσει για το μισοεγκαταλειμμένο σπίτι. Τα 

τακούνια της ζωντάνεψαν με τον ήχο τους τα παλιά ασπρόμαυρα πλακάκια. Η 

διαρρύθμιση βόλευε εξαιρετικά: το μικρό πάσο με το μπαρ, η κουζίνα ενιαία με το 

καθιστικό, όπου ακόμα υπήρχε, αθάνατος, ο παλιός κίτρινος καναπές, πιο όμορφος 

έτσι φθαρμένος τώρα, κι ένα τραπέζι με δυο καρέκλες που πρόσθεσε ο Αντώνης σε 

μια γωνιά του χωλ, κάτω από ένα απλό φωτιστικό. Η Γκαλίνα κάθισε στον καναπέ 

και αρνήθηκε το κοκτέιλ, προτίμησε κατευθείαν κρασί. «Ωραίο το σπίτι σου», του 

είπε και φαινόταν να το εννοεί, είχε πάντα εκείνο το πρόσωπο το κατά βάθος παιδικό, 

τη φωτεινότητα της ειλικρίνειας, τη σπάνια χάρη του δεν έχω τίποτα να κρύψω. 

«Είναι πολύ παλιό. Χτίστηκε λίγο μετά τον πόλεμο, κοντεύουν εκατό χρόνια. 

Το βασικό του χαρακτηριστικό, αυτό το παράθυρο που προεξέχει, λέγεται έρκερ. Η 

γειτονιά είναι όλη διατηρητέα. Τα πιο πολλά σπίτια εδώ γύρω τα έχουν ήδη πάρει 

εταιρίες. Μερικά τα έχουν κάνει μουσεία ή χώρους πολιτισμού, όπως τους λένε, άλλα 

πάλι απλώς τα νοικιάζουν ως κατοικίες, όπως έκαναν οι παλιοί ιδιοκτήτες. Όταν 

έμενα εδώ ήταν κυρίως γειτονιά παράνομων μεταναστών».

Προς στιγμήν φοβήθηκε ότι μόλις έκανε την πρώτη γκάφα: η Γκαλίνα ήταν από 

οικογένεια μεταναστών. Όμως το πρόσωπό της δεν έδειξε το παραμικρό. Προφανώς 

δεν ταυτίζεται καθόλου με τους παράνομους μετανάστες της εποχής που εγώ ήμουν 

δεκαοχτώ κι εκείνη δώδεκα. Σωστά, αν θυμάμαι καλά, ο Λέο και η οικογένειά του 

δεν ήταν καθόλου παράνομοι.

«Γενικά στην Αθήνα υπάρχουν ελάχιστα ιδιωτικά σπίτια, τώρα πια», συνέχισε. 

«Εννοώ που να ανήκουν σε μια οικογένεια και όχι σε εταιρία. Είμαστε, η μητέρα μου 

κι εγώ, απομεινάρια μιας άλλης εποχής».

«Η μητέρα σου μπορεί», απάντησε η Γκαλίνα, «εσύ όμως δεν θα το έλεγα. 

Άλλη εποχής εσύ; Εσύ είσαι το μέλλον». Και συμπλήρωσε πειρακτικά, καθώς 



163

σηκωνόταν για να καθίσει στο τραπέζι, άρχιζε το δείπνο: «Μας την πήρατε λοιπόν 

την εξέδρα. Συγχαρητήρια. Το μυστικό;»

Δίστασε ξαφνιασμένος. Δεν περίμενε να του άνοιγε αυτή την κουβέντα τόσο 

νωρίς, τόσο άμεσα. Μπορεί να είναι απλώς του χαρακτήρα της. Αλλά δεν μπορώ να 

της πω όλη την αλήθεια. Στο κάτω κάτω ένα δείπνο είναι, ούτε την ξέρω καν.

«Δεν υπάρχει μυστικό. Κάναμε πιο ενδιαφέρουσα προσφορά. Φαίνεται ότι η 

κατασκευή με εκτυπωτές δεν είναι και μεγάλο προσόν. Ίσως η πιο παραδοσιακή να 

εμπνέει μεγαλύτερη εμπιστοσύνη».

Δεν μπορούσε να της αποκαλύψει το μικρό μυστικό της εταιρίας Aqua, δηλαδή 

την επικάλυψη των επιφανειών που σχημάτιζαν τις καρίνες (και στην προκειμένη 

περίπτωση την εξέδρα της συναυλίας) με την ουσία aquascreen, που εμπόδιζε την 

επικάθιση οργανισμών. Δεν ήταν κάποιο σπουδαίο μυστικό, όμως στην προκειμένη 

περίπτωση ήταν το αβαντάζ. «Είσαι πάντα λοιπόν πριν από όλα μια μάνατζερ;» 

προσπάθησε να αλλάξει την κουβέντα, καθώς σερβίριζε το ελαφρό, και, έλπιζε, 

εύγευστο ψητό.

«Και οι δύο είμαστε μάνατζερ», του θύμισε. «Από εμάς κρέμονται όλα. Από 

εμάς όλοι περιμένουν τα πάντα».

Ο Αντώνης αντιστάθηκε στον πειρασμό να της πει ότι, σε αντίθεση με εκείνη, 

που είχε όντως σπουδάσει μάνατζμεντ, ο ίδιος δεν ήταν κανονικός μάνατζερ, είχε 

σπουδάσει κάτι άσχετο, ναυπηγική. Δεν ήθελε να υποκύψει στο μεγάλο του 

ελάττωμα, να στρέψει την κουβέντα στον εαυτό του, έτσι διατύπωσε τη σκέψη του 

αλλιώς: «Ήθελες από μικρή αυτή τη δουλειά;» 

Η Γκαλίνα γέλασε, μασώντας χαριτωμένα το ψητό πριν απαντήσει:

«Α, όχι, μικρή ήθελα να γίνω γιατρός. Αλλά κατάλαβα ότι δεν θα υπάρχουν και 

πολλές αρρώστιες στο μέλλον, όποτε θα έμενα χωρίς δουλειά».

Την κοίταζε ερωτηματικά. Σύρθηκε λοιπόν κι αυτή, χωρίς να το καταλάβει, σε 

αυτό τον κόσμο των εταιριών; Μα εκείνη συμπλήρωσε, πιο σοβαρά τώρα, ότι, 

εντάξει, της άρεσε αυτό που έκανε, ήταν δημιουργικό.

 «Και δεν σε φοβίζει η αποτυχία;» , επέμεινε εκείνος. «Από εμάς κρέμονται 

όλα, εσύ η ίδια το είπες μόλις πριν. Αποτυχία σημαίνει πολλά λεφτά χαμένα, και 

φυσικά φορτώνεται πάντα στις πλάτες μας. Όλοι μας κατηγορούν, όλοι, από τους πιο 

πάνω μέχρι τον τελευταίο ημιάστεγο. Όλοι με μας τα βάζουν. Είμαστε οι ανάλγητοι 

μάνατζερ, το χειρότερο είδος ανθρώπων. Τζογαδόροι με τις ζωές των άλλων».



164

«Κανείς όμως δεν μας λέει τζογαδόρους με τις ζωές των άλλων όταν 

πετυχαίνουμε, έτσι δεν είναι; Όλοι μέσα στην καλή χαρά είναι. Λες κι ό,τι 

πετυχαίνουμε τότε δεν είναι επίσης τζόγος».

Είχε δίκιο. Είχε τόσο δίκιο, που ο Αντώνης ένιωσε εκείνο το ενοχλητικό, 

διφορούμενο συναίσθημα απέναντι σε μια γυναίκα τόσο έξυπνη.  Ωστόσο το 

λαμπερό, γεμάτο εμπιστοσύνη βλέμμα της έμοιαζε παιδιού. Καθώς το δεύτερο κρασί 

άδειαζε πάνω από μια μικρή πιατέλα με τυριά, η Γκαλίνα θυμήθηκε τη νύχτα στο 

Schooljamming. «Ασημένιο Ρόδο, το καλύτερο συγκρότημα», είπε. «Φοβερό φινάλε. 

Είχαμε έρθει με τη μαμά να καμαρώσουμε τον Λέο, φοβερό όμως και το κορίτσι που 

τραγουδούσ».

«Η Ροντίνια, ναι».

Ευχήθηκε να μην πρόδιδαν τίποτα τα μάτια του, από την άλλη η ανάμνηση 

εκείνη ενίσχυε την αποψινή φλόγα, τον πόθο για τη Γκαλίνα. «Η Ροντίνια», της είπε, 

«ήταν ένα παράξενο κορίτσι. Πολύ έξυπνο. Ήταν Eβραία, μα δεν μιλούσε και πολύ 

για την καταγωγή της. Γενικά δεν μιλούσε  πολύ για ο,τιδήποτε. Αλλά ήξερε πολλά».

«Και η Αλίκη όμως ήταν σπουδαία». 

Η Γκαλίνα τόνισε τη φράση λίγο πονηρά, μα τον Αντώνη δεν τον πείραζε. Του 

άρεσε αυτή η παρεξήγηση, που νόμιζαν, κάτι τέτοιο είχε αισθανθεί και με τον Λέο, 

πώς είχε κάτι τότε με την Αλίκη και όχι με τη Ροντίνια. Τον κολάκευε άλλωστε, η 

Αλίκη ήταν η πιο δημοφιλής στο Λύκειο.

«Α, ναι, η Αλίκη», είπε «Μεγάλο αστέρι, η βασίλισσα, έτσι τη λέγαμε. Κι έκανε 

και κάτι αληθινά βασιλικό, κάτι που όλοι μας ονειρευόμασταν μα μόνο εκείνη το 

τόλμησε: έφυγε από το σπίτι της. Έφυγε κανονικά, όχι όπως φύγαμε, δήθεν, όλοι, με 

τις πλάτες της μαμάς και του μπαμπά. Από τα δεκαοχτώ της μόνη της, έφτυσε και 

εστιατόρια και χωριά και όλα».

«Το ξέρω», είπε η Γκαλίνα. Και πρόσθεσε: 

«Ήταν νομίζω ερωτευμένη με τον Λέο;»

Ερωτευμένη με τον Λέο; 

 Μα ναι, το είχε ξεχάσει, στο σχολείο η Αλίκη γούσταρε τον Λέο. Ξαφνικά 

θύμωσε, πάλι του έκλεβαν τη δόξα. Η διάθεσή του έγινε κακή. Καημένη Ρωσιδούλα 

τη ζηλεύεις την Αλίκη. Όλοι τη ζηλεύουμε, αλλά εσύ έχεις παραπάνω λόγο, είσαι το 

σκλαβάκι τους. Των Ρώσων σου. Είσαι αυτό που η Αλίκη άφησε πίσω της για πάντα.

«Ναι, και εκείνος της έκανε το δύσκολο», είπε σαρκαστικά. «Σε ποια; Στην 

Αλίκη. Κανείς μας δεν μπορεί πια να κάνει ό,τι έκανε εκείνη. Είμαστε οριστικά οι 



165

στρατιώτες κάποιων, που δεν τους διαλέγουμε. Ό,τι και αν κάνει τώρα, σίγουρα 

τουλάχιστον θα διαλέγει τους στρατηγούς της, όσο εμείς ούτε να ονειρευτούμε δεν 

μπορούμε».

Η Γκαλίνα τον κοίταξε έντονα και με κάποια απορία, μετά ξέσπασε σε γέλια, 

καλόκαρδα, μεγαλόψυχα γέλια. Ρούφηξε μια γουλιά από το κρασί της και είπε 

αινιγματικά, και αιφνιδίως αγγλικά: «I am not her lost soul, you know! I absolutely 

am n o t».

«Lost soul? What do you mean by that?»,  ανταποκρίθηκε άθελά του  ο 

Αντώνης.

Είχε ένα τελείως παιδικό γέλιο τώρα, κι αυτό τον έκανε να την ποθεί πιο πολύ, 

ενώ του αφαιρούσε κάθε υπόλειμμα αυτοπεποίθησης. Πόσο άνετα νιώθει, που μπορεί 

κι αφήνεται σ’ αυτή την αθωότητα!

«Είναι ορολογία της λογοτεχνίας», του εξήγησε. «Το είχα μάθει σε ένα φόρουμ 

όπου ήμουν κάποτε μέλος, τότε που είχα χρόνο για χάζεμα. Lost soul λέγεται ο 

χαρακτήρας που είναι στη θέση όπου ήταν κάποτε ο πρωταγωνιστής. Είναι δηλαδή 

αυτός που απεικονίζει τον παλιό σου εαυτό, αυτόν που άφησες πίσω. Σου λέω λοιπόν 

ότι δεν είμαι lost soul της Αλίκης. Ό,τι κάνω με τη θέλησή μου το κάνω, κανενός η 

δούλα δεν είμαι».

Ώστε διάβασε τη σκέψη μου, διαπίστωσε ο Αντώνης.

«Δεν φαντάστηκα ποτέ ότι είσαι δούλα, μα τι λες;», είπε, ψευδόμενος. «Ποτέ. 

Όλοι ό,τι κάνουμε το διαλέξαμε», συμπλήρωσε, πασχίζοντας να δείξει 

αυτοπεποίθηση. 

«Μίλα μου λοιπόν για σένα», τον παρότρυνε τότε εκείνη, αφήνοντας, όπως 

έδειξε, οριστικά το ποτήρι. «Πώς διάλεξες ό,τι κάνεις;»

Ταυτόχρονα σηκώθηκε, πήγε προς τη βιβλιοθήκη και άρχισε να εξετάζει τα 

βιβλία, ενώ ο Αντώνης άρχισε να μιλάει για τα χρόνια των σπουδών του. Αντί όμως 

να της πει πώς διάλεξε ό,τι έκανε, δηλαδή τις προοπτικές που του πρόσφερε ο 

Τζοβανόπουλος, βρέθηκε να αφηγείται τις φοιτητικές ερωτικές του ιστορίες. Της είπε 

για τους κοιτώνες στα πανεπιστήμια και τα συγκροτήματα διαμερισμάτων των 

εταιριών. Για τις βραδιές με γυναίκες άγνωστες, εξαρτήματα, σαν τον ίδιο, ενός 

πλέγματος σκληρού ανταγωνισμού. Περιέγραψε το φλερτ στα μπαρ, όπου τα 

Σαββατόβραδα συναντούσε μοναχικές φοιτήτριες και ερευνήτριες, που φλυαρούσαν 

μαζί του για κλίκες, κυκλώματα και πανεπιστημιακές συνωμοσίες. 



166

«Ήταν ο τρόπος μας να φλερτάρουμε», είπε παραξενεμένος, καθώς τώρα το 

διαπίστωνε κι ο ίδιος. «Ξέρεις, οι μοναχικοί του Σαββατόβραδου. Τώρα τι σχέση 

είχαν οι συνωμοσίες των Πανεπιστημίων με τις ερωτικές περιπέτειες…»

«Μα είναι ολοφάνερο», είπε η Γκαλίνα με σοβαρότητα παίρνοντας στα χέρια 

ένα βιβλίο, μια παλιά έκδοση του Πόλεμος και Ειρήνη. «Μιλούσατε για τις 

συνωμοσίες και τις κλίκες γιατί ήταν το αφροδισιακό σας. Θέλατε να ερεθίσετε το πιο 

δυνατό κι αληθινό σας συναίσθημα, αυτό που σας έδινε ζωή».

«Που ήταν;»

«Η έλλειψη εμπιστοσύνης. Αυτό ήταν το πιο δυνατό σας συναίσθημα, το 

κυρίαρχο. Η καχυποψία του ενός για τον άλλο. Ήταν λοιπόν το αφροδισιακό σας, γι’ 

αυτό το διεγείρατε με ιστορίες συνωμοσίας».

Ο Αντώνης έκανε ένα βήμα προς το μέρος της. «Ποιο είναι το αληθινό σου 

συναίσθημα;» τη ρώτησε.

Μα η Γκαλίνα έβαλε τον Τολστόι στη θέση του και κινήθηκε προς την πόρτα. 

Δεν διακινδύνευε το φιλί.

«Έχω αργήσει», είπε, «πρέπει να ξυπνήσω πρωί. Σ’ ευχαριστώ πολύ για την 

ωραία βραδιά». 

Καθώς τη βοηθούσε να φορέσει το σακάκι, του είπε:

«Το πιο αληθινό μου συναίσθημα αυτή τη στιγμή είναι ακριβώς αυτό, η 

έλλειψη εμπιστοσύνης. Αλλά εγώ δεν είμαι φοιτήτρια του Σαββατόβραδου στο 

μπαρ», τόνισε, κοιτάζοντάς τον στα μάτια. «Στην περίπτωσή μου λοιπόν, το 

συναίσθημα είναι αρνητικό. Μας χρειάζεται άλλο».

Τις επόμενες μέρες άρχισαν οι εργασίες στησίματος της εξέδρας, που την είχε 

αναλάβει, μετά από επιτυχή διεκδίκηση, η εταιρία η Aqua. Επιβλέποντάς τες, ο 

Αντώνης αναθυμόταν συγχρόνως και τα γεγονότα λίγο πριν και μετά την ανάθεση. 

Ποτέ δεν έμαθε ποια ακριβώς ήταν η προσφορά των Ρώσων, μα από την αρχή ήταν 

σίγουρος ότι θα ήταν πιο συμφέρουσα από τη δική του. Την ανησυχία του αυτή την 

είχε μοιραστεί με το μόνο πρόσωπο που εμπιστευόταν, τη μαμά.

«Έχουν αυτούς τους αναθεματισμένους εκτυπωτές», της είχε εξηγήσει. «Εμείς 

όχι μόνο είμαστε πιο ακριβοί στην παραγωγή, αλλά κοστίζει και η επίστρωση με το 

aquascreen, την ουσία μας που εμποδίζει τις επικαθίσεις ζωντανών οργανισμών. Σε 

μια εξέδρα που θα στηθεί μόνο για λίγο οι επικαθίσεις είναι άνευ σημασίας, αλλά δεν 

μπορούμε να αφαιρέσουμε τώρα το aquascreen από την παραγωγή, είναι 



167

καθετοποιημένη, πανομοιότυπη. Αν κάνουμε καινούργιο πρότζεκτ, και μόνο ο 

σχεδιασμός του θα κοστίσει περισσότερο».

Στην οθόνη η μαμά είχε ωστόσο ξεροβήξει: «Χρυσό μου, πόσες φορές θα το 

πούμε; Τα μειονεκτήματα μπορούν να γίνουν πλεονεκτήματα. Μια εξέδρα γιορτής με 

επίστρωση κατά των βλαβερών οργανισμών...»

«Δεν πρόκειται για βλαβερούς ακριβώς...»

«Αντώνη μου, αυτό δεν το ξέρεις, το ξέρεις; Ζούμε τον αιώνα της προστασίας 

της φύσης. Βρες τρόπο να το προβάλεις ως προσόν, πες ότι θα είναι ιδανικό για μια 

εξέδρα δίπλα στην ακτή. Τι άλλο να σου πω πια;»

Κι έτσι βρήκε τρόπο. Επιστράτευσε τους ειδικούς της Aqua να γράψουν ένα 

κείμενο χρησιμοποιώντας επιλεκτικά τις γνώσεις τους. Κάποιος από αυτούς, ένας 

νεαρός σκανδιναβός, τόλμησε να πει δειλά: «Δεν ξέρουμε όμως τι επιπτώσεις θα έχει 

το aquascreen στους ανθρώπους που κολυμπάνε. Εκεί όπου συνήθως το 

χρησιμοποιούμε δεν κολυμπάνε άνθρωποι, και μάλιστα μικρά παιδιά». Όμως όλοι 

μαζί αποφάσισαν ότι, αφού δεν ήξεραν, άρα δεν υπήρχε πρόβλημα. Στον διαγωνισμό 

ο Αντώνης παρουσίασε την επικάλυψη (και την ακριβότερη προσφορά) ως 

περιβαλλοντικό πλεονέκτημα έναντι των Ρώσων. Και κέρδισε. Μόλις άρχισε η 

κατασκευή της εξέδρας, προχώρησε με ικανοποίηση και στις προσλήψεις που 

προέβλεπε, με αρκετή γαλαντομία, το project του. Ανάμεσα στους υποψήφιους 

εργάτες ήρθε να τον βρει κι ένας απροσδόκητος γνώριμος. 

«Αντώνη, με θυμάσαι;» τον ρώτησε, με κάπως ενοχλητική οικειότητα.

Κοίταξε προσεκτικά το κόκκινο πρόσωπο, το πυρόξανθο κεφάλι με τις αρκετές 

γκρίζες τρίχες, το βαρύ σώμα με το κρεμασμένο στομάχι. Με λίγη βοήθεια τον 

θυμήθηκε: ο Μπόγκνταν, που του προμήθευε αμφεταμίνες στο Λύκειο. Μπορεί 

μάλιστα ο Πολωνός να νόμιζε ότι οι αμφεταμίνες εκείνες μέτρησαν για την 

πρόσληψη, αλλά βεβαίως έκανε λάθος: δεκάρα δεν έδινε ο Αντώνης για μερικά χάπια 

στα δεκαοχτώ, όλοι οι συνάδερφοί του στην εταιρία θα είχαν πολύ σοβαρότερα 

μυστικά. Τον προσέλαβε γιατί τον λυπήθηκε. 

Στο λίγο διάστημα που παρέμεινε, ο Μπόγκνταν αποδείχτηκε ανίκανος για 

δουλειά. Έπινε, και γινόταν φορτικός, θέλοντας να δείξει στους άλλους ότι είναι 

κολλητός με το αφεντικό. Μια φορά θυμήθηκε τις δόξες του ως σεφ στο Αρχοντικό 

και είπε κάτι άσχημο για την Αλίκη (ο Αντώνης είχε ξεχάσει ότι ο Πολωνός υπήρξε 

σεφ στο ρεστωράν του πατέρα της Αλίκης): υπονόησε ότι ήταν κλέφτρα. Του Αντώνη 



168

του φάνηκε ψέμα και βρομιά. Ευτυχώς πάντως, μετά από λίγες μέρες ψευτοδουλειάς, 

ο Μπόγκνταν αποχώρησε από το εργοτάξιο οικειοθελώς.

Τα πρώτα δείγματα με εξανθήματα και παρόμοιες ενοχλήσεις δεν συνδέθηκαν 

με την εξέδρα. Μάλιστα αρρώστησαν και κάτι σκυλιά, αλλά ούτε αυτό ανησύχησε. 

Όταν όμως έγιναν οι τακτικοί δειγματοληπτικοί έλεγχοι του νερού και βρέθηκαν τα 

μικρόβια, ο Αντώνης θορυβήθηκε. Η εταιρία βιολογικού καθαρισμού του Σαρωνικού, 

μια πολύ αξιοσέβαστη εταιρία, της εποχής πριν τις Ηνωμένες Πολιτείες της Ευρώπης, 

ήταν ανένδοτη: έπρεπε να ελεγχθεί η επίστρωση της εξέδρας. Τα αποτελέσματα ήταν 

συντριπτικά: τα επίμαχα μικρόβια ήταν χωρίς καμιά αμφιβολία από εκεί. Τα ΜΜΕ το 

πήραν αμέσως, ενώ ιδιαίτερα καυστικές ήταν οι χάρτινες εφημερίδες της παραλίας, 

αυτά τα ενοχλητικά εναλλακτικά μέσα που διένεμαν εκείνοι οι νεαροί στους 

άστεγους, και που βρήκαν την ευκαιρία να αυξήσουν κατακόρυφα τις πωλήσεις τους. 

Ο Τζοβανόπουλος τον πρόλαβε, πριν ο πανικόβλητος Αντώνης τολμήσει να τον 

καλέσει. Ήταν έξω φρενών και μετά τις πρώτες λέξεις του είπε ψυχρά: 

«Κοίτα να σώσεις τη θέση σου, και τη δική μας, στον Αλέξανδρο. Εκεί 

τουλάχιστον, προς το παρόν δεν φαίνεται να υπάρχει πρόβλημα». 

Ο Αντώνης έμεινε λίγες στιγμές σιωπηλός, μετά ρώτησε, προσπαθώντας να 

ακουστεί ήρεμος:

«Και με το θέμα αυτό τι θα γίνει;»

«Αυτό τελείωσε. Θα έχουμε δίκη. Οι δικηγόροι μας εξετάζουν τη γραμμή 

υπεράσπισης».

«Και η εξέδρα;»

«Η εξέδρα, εννοείται, τελείωσε για μας. Ό,τι φτιάξατε θα ξηλωθεί κι όλοι οι 

εργαζόμενοι θα απολυθούν. Θα αναλάβουν οι Ρώσοι».

Οι Ρώσοι, μα πώς δεν το σκέφτηκε; Χμ, λες αυτοί να ρουφιάνεψαν τίποτα; 

«Έχουν καμιά σχέση οι Ρώσοι με την εταιρία βιολογικού καθαρισμού;», 

ρώτησε, πασχίζοντας ακόμα να παραστήσει τον ψύχραιμο.

«Δεν μας ενδιαφέρει, Αντώνη, αυτό». Ο Τζοβανόπουλος ακουγόταν παγερός. 

«Δεν είμαστε σε θέση, τώρα, να μας ενδιαφέρει».

Ξαφνικά ο Αντώνης θύμωσε. Με ποιανού το μέρος ήταν λοιπόν ο άλλος;

«Κοίτα», είπε ψυχρά. «εσύ δεν μου έλεγες, πάνω από όλα η εταιρία; Τι κάνεις 

λοιπόν για να σώσεις την εταιρία;»

«Δεν κατάλαβες νομίζω, αυτό ακριβώς έκανα. Την έσωσα, όσο μπορούσα. Το 

οικολογικό θέμα είναι το πρώτο, με διαφορά. Μόλυνση της θάλασσας μπορεί να μας 



169

τσακίσει για πάντα. Έκανα λοιπόν το καλύτερο για την εταιρία. Σε έδωσα, ως 

μοναδικό υπεύθυνο».

«Με έδωσες; Με έδωσες; Εμένα;»

Ο Αντώνης δεν πίστευε στα αυτιά του. 

«Ναι, γιατί, εσύ δεν είσαι ο υπεύθυνος; Λοιπόν, ετοιμάσου για τη δίκη. Και 

κοίτα μην τα ρίξεις στην εταιρία ή στους συμβούλους σου, γιατί θάφτηκες για 

πάντα».

Η Αλίκη παρακολούθησε το σκάνδαλο της μόλυνσης από την αρχή του, καθώς 

οι ημιάστεγοι είχαν μεγάλο ενδιαφέρον γι’ αυτό. Οι οργανώσεις των νέων στηλίτευαν 

την αναλγησία των ισχυρών. Τα Μέσα χρησιμοποιούσαν τον ντόρο υπέρ του ενός ή 

του άλλου πολιτικού ή εταιρίας. Και οι γείτονές της στα μπανγκαλόους εκτός των 

άλλων έλεγαν ότι η γιορτή, το Delta Ιnternational, ήταν μόνο στάχτη στα μάτια. «Όσο 

πιο μεγάλα τα συμφέροντα, τόσο πιο μεγάλη η συμφορά», έλεγε ο Μαρενγκλέν, 

σέρνοντας τους Μαρξ, Ένγκελς και Λένιν ανάμεσα στους πυκνούς θάμνους του 

Πάρκου Φλοίσβου και συνεχίζοντας να δίνει επιδέξια, με το μεγάλο κοφτερό του 

κλαδευτήρι, σχήμα στις πικροδάφνες. Μέσα σ’ αυτό τον κόσμο του θυμού και της 

πάλης για τη χειραγώγησή του, που απορροφούσε κάθε σκέψη και ενέργεια, η Αλίκη 

ένιωσε το όνειρό της, το Ασημένιο Ρόδο της, να φεύγει μακριά, ένα όλο και πιο 

ολισθηρό, μυθικό χέλι. Ώσπου μια νύχτα ένιωσε μια παράξενη ανακούφιση, ότι 

συνάντησε τη φέτα σκοτεινής αγάπης που της αναλογούσε.

Καθόταν, με τον Φιλ δίπλα της, έξω από το σπιτάκι της μετά τη βραδινή 

βουτιά, και κοιτούσε τους ανθρώπους (και τις σακούλες στα κλαδιά, τα μαγιό που 

στέγνωναν, τις φωτεινές ταμπλέτες στα χέρια), μελετώντας νωθρά, από συνήθεια, το 

σχέδιό της. Η θάλασσα έμοιαζε γιγάντια νυχτόβια οντότητα, ένα κοσμικό σαλάχι που 

καθρέφτιζε στη ράχη του τα φώτα της λεωφόρου κι ήταν ένα με την υγρή αμμώδη 

στεριά. Μέσα στη γυαλιστερή του σάρκα κινούνταν σκιές ελάχιστα ορατές και πιο 

πολύ πηγές ήχων. Στο φεγγαρόφωτο διέκρινε τους νέους – τους πολύ νέους, τους 

έφηβους - να φιλιούνται ατέλειωτα και τη μάγευε αυτή η αντίληψή τους του ακίνητου 

χρόνου, η αίσθησή τους ότι είναι αθάνατοι. 

Η ώρα προχώρησε. Ήταν σχεδόν μεσάνυχτα, οι παρέες ησύχασαν, μερικοί 

είχαν αποκοιμηθεί. Τότε η Αλίκη πρόσεξε, στην άκρη μετά το τελευταίο 

μπανγκαλόου, έναν άντρα πάνω στο sleeping bag του που μάλλον είχε μεθύσει, γιατί 

μονολογούσε δυνατά, πιπιλώντας ένα μπουκάλι, σε μια γλώσσα που κάτι της θύμισε. 



170

Πλησίασε να δει μήπως χρειαζόταν βοήθεια και μια στιγμή μετά, κοιτάζοντας τα 

μάτια του που γυάλιζαν στα φώτα της λεωφόρου έμεινε ακίνητη, έπειτα ακούμπησε 

την παλάμη στο τραχύ του μάγουλο: «Μπόγκνταν!»

Τις επόμενες μέρες χόρτασε την ανάγκη της να βυθιστεί μέσα στη λάσπη, να 

γίνει ένα μαζί της. Ο Μπόγκνταν δεν μιλούσε, έκανε έρωτα χωρίς να της δίνει πολλή 

σημασία, μηχανικά, κι εκείνη μετά κούρνιαζε κολλητά στην αγκαλιά του, σάρκα 

πάνω στη σάρκα, σαν κουτάβι. Το χρειαζόταν. Το ζάρωμα της ύπαρξής της ήταν 

ευεργετικό, η παραίτηση, έστω προσωρινά, από τη φιλοδοξία της, από το όνειρό της, 

ήταν μια ανακούφιση. Ο Μπόγκνταν δεν έδινε δεκάρα για κανένα της όνειρο, είχε 

βρεθεί εκεί με εκείνα τα κυκλώματα των ρακοσυλλεκτών που μάζευαν σπασμένα 

γυαλιά και ρήμαζαν τις σιδεριές της ακτής. Έπινε κι είχε σχεδόν ξεχάσει να 

μαγειρεύει, πού και πού μόνο είχε κάποια αναλαμπή, από ένα δυο φαγητά στα οποία 

είχε κολλήσει η μνήμη του. 

«Ήσουν σπουδαίος σεφ κάποτε, μπορείς να ξαναγίνεις», του είπε ένα βράδυ, 

αλλά εκείνος την αποπήρε σαν να είχε πει κάτι ανόητο, κάτι που ξεγύμνωνε τη δική 

της βλακεία ή αδυναμία. Έτσι κατέληξε λυτρωτικά ότι δεν υπήρχε τίποτα να 

μοιραστεί μαζί του πέρα από το θαμπό σήμερα, το καλυβάκι, την άμμο, το νερό. 

Ήθελε να του πει για το θέμα των χρημάτων, για εκείνη την παλιά κλοπή, για τη 

Μιρέλλα που τη στοίχειωνε, με το λευκό της πρόσωπο και το γάλα με μέλι που της 

έφτιαχνε τρυφερά στην κουζίνα του Αρχοντικό, και ότι δεν ήξερε αν τα λεφτά που 

έκλεψε ήταν και δικά του. Αλλά δεν έβρισκε το κουράγιο, και δεν της έδινε κι αυτός 

την ευκαιρία. Μια φορά του είπε: «Φορούσες κάποτε μια χρυσή αλυσίδα».

«Ναι, την είχα πολλά χρόνια. Από την Πολωνία. Την πούλησα». Δεν φαινόταν 

να τη συνδέει με εκείνα τα κοσμήματα στην αποθήκη, με κάποια παλιά αμαρτία, 

κάποια ληστεία ή κλοπή. Μπορεί να λέει αλήθεια, σκέφτηκε η Αλίκη, μπορεί τελικά 

να μην έχει καμιά σχέση με εκείνα τα μυστηριώδη χρυσαφικά. 

Αυτή η νάρκωση θα κρατούσε κι άλλο αν μια μέρα δεν τους επισκέπτονταν 

κάποιοι δικηγόροι, που εκπροσωπούσαν την εταιρία βιολογικού καθαρισμού του 

Σαρωνικού. Μάζεψαν τους κατοίκους του οικισμού, τους μίλησαν και ζήτησαν 

μάρτυρες κατηγορίας κατά της Aqua. Η Αλίκη είπε ότι θα πήγαινε.

«Αυτά είναι συμφέροντα βαρβάτα, μην ανακατεύεσαι εσύ», της είπε ο 

Μπόγκνταν προστακτικά, κι αυτό ξαφνικά την ξύπνησε από τη νάρκωση: γιατί μου 

λέει να μην ανακατεύομαι; Ποιος είναι αυτός που μου λέει τι θα κάνω; 



171

«Πρέπει να ανακατευτώ», του είπε. «Θα πω μονάχα ό,τι ξέρω: πως στην 

περιοχή κολυμπάνε παιδιά, και πως είδα με τα μάτια μου τα εξανθήματα σε ένα από 

αυτά. Κι ότι ζω χρόνια εδώ, είμαι καθηγήτρια, και δεν έχω ξαναδεί τέτοια 

εξανθήματα. Κι ότι αυτό συμπίπτει χρονικά με το στήσιμο της εξέδρας». 

Δεν χρειάζονταν όλες αυτές οι εξηγήσεις, ήταν σαν να ήθελε να δικαιολογηθεί. 

Και ήθελε πράγματι, όχι όμως στον Μπόγκνταν: κατά βάθος είχε προσδοκίες 

ανομολόγητες, ότι η παρουσία της στη δίκη θα ήταν μια περγαμηνή, ένα στοιχείο 

βιογραφικού για την επόμενη αίτηση δανείου. Όσο φλυαρούσε τόσο καθαρότερα 

ένιωθε την υστεροβουλία της, ωστόσο από την άλλη τα πίστευε αυτά που έλεγε, της 

φαίνονταν λογικά. Θα πήγαινε κι ο Μαρενγκλέν στο δικαστήριο, αλλά η δική της 

παρουσία θα είχε μεγαλύτερο κύρος. 

Λίγο μετά από αυτή την κουβέντα, ο Μπόγκνταν εξαφανίστηκε.



172

14

«Καλά,  έχασες το μυαλό σου τελείως; Δεν βλέπεις τι κάνουν οι εταιρίες σας; 

Πώς σας τελειώνουν, σαν σκουπίδια, όλους; Τι εννοείς, εσύ φταις; Πώς δηλαδή φταις 

εσύ;»

«Φταίω, μαμά. Μη φωνάζεις στο αυτί μου, σε παρακαλώ».

Ο Αντώνης ακούμπησε το βλέμμα στην λαμπερή μπλε θάλασσα που φαινόταν 

μέσα από το φινιστρίνι. Βρισκόταν στην καμπίνα του στον Αλέξανδρο. Ξαφνικά 

ένιωσε κουρασμένος. Τη φανταζόταν σε κάποιο διάδρομο της Βουλής, με το 

τηλέφωνο στο χέρι και το ασύρματο ακουστικό στο αυτί (είχε συλλογή, σε διάφορα 

χρώματα), να φωνάζει, τραβώντας την προσοχή παρατρεχάμενων και 

δημοσιογράφων.

«Φταίω», επανέλαβε, και της εξήγησε πάλι, υπομονετικά: η παλιά κι 

αξιοσέβαστη εταιρία βιολογικού καθαρισμού του Σαρωνικού μήνυσε την εταιρία 

Aqua για παραβίαση των όρων προστασίας του περιβάλλοντος, γιατί σε δείγμα νερού 

από το Φάληρο βρέθηκαν βλαβερές ουσίες, που περιέχονταν στο υλικό επίστρωσης 

της εξέδρας. «Όπως σου έχω ξαναπεί, μαμά, είναι το ίδιο υλικό που απλώνουμε στις 

καρίνες για να εμποδίζει την επικόλληση θαλασσίων οργανισμών. Δεν 

αμφισβητούνται αυτά τα δεδομένα, το νομικό μας τμήμα τα έχει μελετήσει πολύ 

καλά».

Εκείνη όμως επέμενε, εριστικά:

«Λοιπόν εν τάξει, εσύ όμως τι φταις; Εσύ προσωπικά; Εγώ δεν κατάλαβα 

ακόμα». 

Ο Αντώνης χαμογέλασε πικρά. Αν ήθελε να είναι ειλικρινής δεν είχε ασχοληθεί 

όσο όφειλε, οι όροι προστασίας περιβάλλοντος είναι, όλοι το ξέρουν, 

σημαντικότατοι. Διεκδίκησε την εξέδρα σαν παιχνίδι, παρασυρμένος από την ίδια 

αυτή μητέρα που φώναζε τώρα στο αυτί του, από τον απαιτητικό Τζοβανόπουλος και 

κυρίως, το ήξερε καλά, από τη φιλοδοξία να νικήσει την όμορφη και αθώα Γκαλίνα. 

Έπρεπε να έχει δει το θέμα πιο σοβαρά. Το aquascreen έπρεπε να έχει αφαιρεθεί από 

την παραγωγή. Υπήρχε περιθώριο, αν το μελετούσε καλά. Μπορούσε να κόψει και 

από εκείνες τις πλουσιοπάροχες προσλήψεις εργατών, που τελικά απολύθηκαν όλοι. 

Όπως και να ’ναι, ήταν υπεύθυνος. Κοιτάζοντας πάλι από το φινιστρίνι την 



173

αστραφτερή θάλασσα, ένιωσε προς στιγμήν υπεύθυνος για όλο τον κόσμο (και για τα 

μικρά παιδιά που κολυμπούσαν αμέριμνα στο Φάληρο – ναι λοιπόν, έφταιγε), 

γρήγορα όμως συνήλθε: δεν είχε παρά να καταθέσει την αλήθεια που του 

αναλογούσε, παραδεχόμενος πως δεν το εξέτασε, δεν είχε όμως και κανένα δείγμα, 

ποτέ, ότι η ουσία προκαλούσε παθήσεις. Δεν υπάρχουν κολυμβητές στις μαρίνες ή 

στην ανοιχτή θάλασσα, δίπλα στα πλοία. 

Ειρωνικά, κατ’ εξαίρεση υπήρχαν τέτοιοι κολυμβητές ακριβώς εδώ, στη μέση 

του Αιγαίου, δίπλα στον Αλέξανδρο: ήταν οι εργαζόμενοί του, κυρίως οι Έλληνες, 

που είχαν φτιάξει, στη ζούλα, εξέδρα για βουτιές. Αλλά ο Αλέξανδρος δεν είχε 

επίστρωση με aquascreen. Αν έπρεπε λοιπόν να υπερασπιστεί παιδιά, αυτά ήταν τα 

δικά του, δηλαδή αυτοί εδώ οι άνθρωποι, το προσωπικό του Αλέξανδρου:. Αν τα 

πράγματα πήγαιναν πολύ άσχημα ίσως να έχαναν τη δουλειά τους. Κοίτα να σώσεις 

όσο μπορείς τη θέση σου και τη θέση μας στον Αλέξανδρο, δεν του είχε τονίσει ο 

Τζοβανόπουλος;

«Φταίω, μαμά, ήμουν ο υπεύθυνος. Τόσα χρόνια πολιτικός, ακόμα δεν έχεις 

μάθει τι σημαίνει αυτό;»

Πριν τη δίκη έκανε πρόβα με τους δικηγόρους και απάντησε στις ερωτήσεις 

όπως έπρεπε. Ήξεραν τη δουλειά τους. Θα δημιουργούσαν σύγχυση για τις ακριβείς 

αρμοδιότητες του Αντώνη σε μια θέση τόσο περιστασιακή, καθώς και για μια σειρά 

άλλα στοιχεία. Κατά τη διάρκεια της ακρόασης των μαρτύρων ωστόσο, συνέβη κάτι 

συνταρακτικό. Στην αρχή ο Αντώνης δεν κατάλαβε: είδε μια ωραία ψηλή γυναίκα, 

που δήλωσε ότι κατοικεί στον συνοικισμό των αστέγων, και άκουσε το όνομά της 

μέσα σε μια ομίχλη του μυαλού. Το συναίσθημά του ήταν στην αρχή παγερό. Έπειτα 

του ήρθε μια γεύση πικρή και δυνατή, ντροπής και θριάμβου μαζί, καθώς 

συνειδητοποίησε ότι η Αλίκη ήταν άστεγη: πόσο γενναία λοιπόν, ενώ εγώ… Όμως, 

ώστε αυτό ήταν το αποτέλεσμα όλης εκείνης της αξιοθαύμαστης εξέγερσης και της 

ελευθερίας της; Σ’ αυτά τα χάλια κατάντησε; Μέσα του ξύπνησε ο Αντώνης των 

δεκαοχτώ, με εκείνο το έντονο διφορούμενο συναίσθημα που είχε και τότε απέναντί 

της: εκτίμηση και πείσμα για ανταγωνισμό, θαυμασμό για τη βασίλισσα και 

περιφρόνηση για το σκλαβάκι. Μετά τον πλημμύρισε μια ορμή να υπερασπιστεί τον 

εαυτό του από τις κατηγορίες της (κι ας μην ήταν στην ουσία παρά μαρτυρίες για τα 

εξανθήματα και τίποτε άλλο), μια βαθιά, παράλογη ανάγκη να φανεί αθώο θύμα της. 

Ένα παράπονο μικρού παιδιού τον κυρίευσε. Γιατί, Αλίκη; Αλίκη, εσύ; Ξέχασες το 

Ασημένιο μας Ρόδο; Γιατί το καταστρέφεις, Αλίκη, το Ρόδο μας;



174

Κοίταξε τη μαμά του στο ακροατήριο και στο πρόσωπό της διάβασε θυμό, 

έκπληξη, αποστροφή. Ένιωθε τώρα πως η μαμά είχε δίκιο, σε τι λοιπόν φταίω; Στην 

κατάθεσή του είπε τα συμφωνημένα με τους δικηγόρους, ότι δηλαδή ναι, έφταιγε. 

Αλλά είχε ήδη πειστεί ότι δεν έφταιγε, ότι παρασύρθηκε, ότι δεν ήταν παρά ένα αθώο 

παιδί που απλώς ήθελε να έχει τότε ένα συγκρότημα και τώρα μια εξέδρα, να παίζει, 

κι όλα τα άλλα ήταν μόνο εφιάλτης. Μα στο τέλος της δίκης συνέβη το αναπόφευκτο: 

τον πλησίασε η Αλίκη.

Στο μυαλό της η Αλίκη είχε μόνο τα λίγα, μετρημένα και απολύτως αληθινά 

που θα έλεγε, μετά από συμφωνία με εκείνους τους δικηγόρους. Δεν είχε ενδιαφερθεί 

να μάθει τίποτα που δεν την αφορούσε, ούτε καν τα ονόματα των εμπλεκομένων. Το 

πρωί της δίκης ξεκίνησε νωρίς, με χτυποκάρδι, μα αποφασισμένη. Αν και υπήρχε 

στάση του μετρό ακριβώς στα Δικαστήρια, προτίμησε να πάρει το ποδήλατο και να 

κατέβει στην προηγούμενη στάση, γιατί το πεντάλ, που πάντα μπορούσε βέβαια να 

προτιμήσει από την ηλεκτροκίνηση, τη χαλάρωνε από το άγχος. Έτσι κατέβηκε στη 

στάση της λεωφόρου Αλεξάνδρας, απέναντι από το Πεδίο του Άρεως, που, 

καταπράσινο κι ανθισμένο, προσέλκυε από νωρίς το πρωί δρομείς, οδηγούς σκύλων 

και μαμάδες με παιδιά, και πέρασε με το ποδήλατο στην αναπαλαιωμένη, καθαρή και 

όμορφη, με τις κομψές πολυκατοικίες της, οδό Μαυροματαίων. Έφτασε στο 

Πρωτοδικείο Αθηνών ανηφορίζοντας τη φαρδιά, φωτεινή και ήδη γεμάτη κίνηση οδό 

Ευελπίδων. Ο πρωινός ήλιος από τον Υμηττό άπλωνε στις οκτώ το πρωί μια 

χαυνωτική, καλοκαιρινή ζέστη. Ήταν ένας ήλιος που θα έδυε κατακόκκινος στην 

άλλη άκρη του δρόμου, προς τις γραμμές του τρένου, ζωγραφίζοντας, γυμνό πάνω 

από τις πολυκατοικίες που χαμήλωναν στον κατήφορο, ένα από τα δυνατότερα 

ηλιοβασιλέματα της Αθήνας. Στη μνήμη της Αλίκης η Ευελπίδων ήταν ένας δρόμος 

που είχε όλες τις προδιαγραφές να γίνει συνώνυμος της διασκέδασης, με ολόφωτα 

θέατρα, σινεμά και καφέ για επικά ραντεβού, αλλά του έτυχε να είναι διφορούμενος: 

ανεβαίνοντας σχημάτιζε διχάλα. Το δεξιό μέρος οδηγούσε στο άλσος, στο Πεδίο του 

Άρεως, ενώ το αριστερό στα Δικαστήρια, την πασίγνωστη στους Αθηναίους συστάδα 

από κιτρινόχροα κτίρια, τα πιο πολλά του 19ου αιώνα αλλά και μερικά καινούργια. Η 

Αλίκη πάντα τα φοβόταν. Φοβόταν τη σκληρότητά τους, ποτέ δεν ήθελε να βρεθεί 

στους διαδρόμους και τις αίθουσές τους. Πίστευε πως, παρά τις πολλές φιλότιμες 

προσπάθειες για το αντίθετο, εδώ συνήθως η δικαιοσύνη επιβάλλεται περίπου όπως 

και στην βαρβαρότητα, δηλαδή κερδίζουν ο δυνατός και ο πονηρός, απλώς αυτό 



175

γίνεται με τον σύγχρονο τρόπο: μεσολαβεί μια κατευναστική γραφειοκρατία, μια 

ενημέρωση, ειρηνικά ανθρώπινα βλέμματα και μετρημένες κινήσεις. Χύνεται έτσι, 

σαν φάρμακο, στις ψυχές μια ναρκωτική ουσία, μια παρηγοριά από τη συνύπαρξη, τα 

λόγια, την πολιτισμένη επαφή. Στην αυλή του Πρωτοδικείου, ανάμεσα στα 

αριθμημένα κτίρια, διασταύρωσε καλοπροαίρετα το βλέμμα της με μάρτυρες, 

διάδικους, δικηγόρους. Αλλά μια ενστικτώδης δυσπιστία την έκανε να μαζευτεί, την 

έφερε δίπλα στους λίγους που γνώριζε, τους σχετικούς με την υπόθεση, και ξαφνικά 

ήθελε να τελειώνει και να φύγει. Μέσα ωστόσο (Κτίριο 9, αίθουσα στοιχειωμένη από 

μισού αιώνα ποινικά δράματα, μα σήμερα πια χώρος αστικών υποθέσεων), στο 

κάθισμα του ακροατηρίου και μέχρι να έρθει η σειρά της, ένιωσε αποφασισμένη. 

Έπειτα άρχισε η ακρόαση και στο εδώλιο ανέβηκε ο υπεύθυνος για την επίμαχη 

εξέδρα: ο Αντώνης.

Μετά την πρώτη έκπληξη και συγκίνηση, την κυρίευσε έντονα μια ιδέα: ήταν 

σίγουρη ότι ο Αντώνης δεν έφταιγε. Δεν μπορεί να έκανε εν γνώσει του ο Αντώνης 

κάτι τέτοιο. Αλλά ακόμα κι αν έφταιγε, αν τον κυρίευσε εκείνη η καημένη η μανία 

του να κάνει τον αρχηγό, για να του λέει διαρκώς μπράβο η μαμά του, και 

παρασύρθηκε από αυτήν, εκείνη, η Αλίκη, ήταν τώρα εκεί για να του θυμίσει τα 

όμορφα πράγματα που έκαναν κάποτε μαζί και που πραγματικά του άξιζαν. 

Όταν ανέβηκε στο βήμα ήξερε ότι εκείνος την άκουγε με προσοχή, ότι την 

αναγνώρισε, ότι ήταν συγκινημένος. Και φρόντισε να πει με σαφήνεια ό,τι έπρεπε. 

Δεν μάσησε τα λόγια της, υπερασπίστηκε τα παιδιά που κολυμπάνε, τον βιολογικό 

καθαρισμό, είπε πως η εταιρία της εξέδρας κατά τη γνώμη της ναι, έφταιγε. Ήταν 

σίγουρη πως αυτό θα ήθελε να ακούσει κι ο Αντώνης, πως αυτό χρειαζόταν, τη 

δικαιοσύνη και την κάθαρση. 

Η απόφαση του δικαστηρίου την ανακούφισε: ασήμαντη καταδίκη του Αντώνη, 

με αναστολή. Οι υπόλοιποι εργαζόμενοι απαλλάχτηκαν από τυχόν ποινικές ευθύνες, 

και μάλιστα τους επιδικάστηκε μικρή αποζημίωση για την απόλυση. Η κολύμβηση 

στην περιοχή απαγορεύτηκε για ένα διάστημα, με ασφαλιστικά μέτρα υπέρ των 

επιχειρήσεων που θα ζημιώνονταν από την απουσία λουομένων. Η εξέδρα της Aqua 

θα διαλυόταν και θα ξαναγινόταν η ανάθεση. (Πρακτικά αυτό σήμαινε πως θα την 

έπαιρνε η εταιρία των Ρώσων). Μετά την ανακοίνωση της απόφασης, η Αλίκη 

πλησίασε τον Αντώνη. «Αντώνη πόσο χαίρομαι που σε βλέπω, και πόσο λυπάμαι για 

όλο αυτό».



176

Έβλεπε τώρα από κοντά τις απαλές ρυτίδες της, τα γνώριμα καστανά της μάτια, 

πιο ήμερα, πιο βαθιά, έβλεπε πόσο αληθινά όμορφη ήταν, πόσο κυρία. Όμως στο 

μεταξύ είχε πλησιάσει και η μαμά του. Φορούσε ένα ζωηρό μπλε φόρεμα, ένα ασορτί 

ασύρματο ακουστικό στο αυτί και κρατούσε μια πελώρια πανάκριβη τσάντα. Ο 

Αντώνης την είδε στο φόντο, τη χτυπητή μπλε σιλουέτα της πίσω από την Αλίκη με 

το απλό μακό και το τζιν. Να μετατρέπεις το μειονέκτημα σε πλεονέκτημα, πόσες 

φορές θα σου το πω, χρυσό μου;

«Γεια σου Αλίκη. Λοιπόν, πως πάει η ανεξάρτητη ζωή;» 

Και χωρίς να περιμένει απάντηση:

«Ήρθες λοιπόν να μας κατηγορήσεις, μπράβο. Εμείς όλοι έχουμε, ξέρεις, την 

ευθύνη για τη ζωή πολλών ανθρώπων, όλων αυτών που δουλεύουν για μας». 

Κι ενώ εκείνη έμεινε σιωπηλή στην επίθεσή του, εκείνος ούτε που κατάλαβε 

πως έβγαλε από μέσα του τη συνέχεια. Μια πίκρα για όλα τον κυρίευσε, αγριεμένη 

από την παρουσία της μαμάς κι από την αξιοπρέπεια και ψυχραιμία της Αλίκης, από 

εκείνη την ανεξήγητη δύναμή της, που φανερά είχε μεγαλώσει με τα χρόνια:

«Ήρθες να μας κάνεις μάθημα τιμιότητας λοιπόν, εσύ που έκλεψες μια φτωχή, 

που δούλευε για σένα; Που βούτηξες τις οικονομίες της για να ξεκινήσεις την ωραία 

ανεξάρτητη ζωή σου;»

Δεν είχε καν ολοκληρώσει τη φράση του και την είδε να χλομιάζει. Ώστε 

αλήθεια ήταν. Αυτή η βρομιά που του είχε πει ο αλκοολικός Πολωνός ήταν αλήθεια. 

Λοιπόν, δεν ήταν και τόσο βασίλισσα. Ένιωσε ξαφνικά καλά, όσο καλά μπορούσε να 

νιώσει αυτή τη στιγμή. Δεν μπορεί να τον εξευτελίζει η Αλίκη, το σκλαβάκι.  (Της 

πάνε τα μαλλιά έτσι κομμένα, την κάνουν ακόμα πιο αγέρωχη).

Η Αλίκη παρέμενε χλομή.  «Χάρηκα που σε είδα, Αντώνη», είπε τέλος. 

«Χάρηκα πραγματικά. Δεν ξέρω τι είναι αυτά που λες. Γεια σου».



177

15

«Άστο καλύτερα, μην ανακατευτείς», είχε πει ο Αντώνης στον Λέο. «Κάτι οι 

Ρώσοι σου με τους εκτυπωτές, κάτι η σόλο καριέρα που ονειρεύεσαι, για το καλό και 

των δυο μας ας μη φανεί δημόσια η σχέση μας. Δεν υπάρχει λόγος». 

Έτσι ο Λέο δεν πήγε στη δίκη του Αντώνη. Έμαθε τα νέα μετά, ότι τη γλίτωσε, 

με μια μικρή καταδίκη. Του φάνηκε παράξενα επιφυλακτικός, κι απέφευγε να του πει 

λεπτομέρειες, ήταν όμως φυσικό με όλο αυτό που πέρασε. «Φίλε μου, να έρθω να σε 

δω; Να έρθω να τα πούμε στο Aquamarine;».

«Φεύγω αμέσως για τον Αλέξανδρο», είπε ο Αντώνης. «Θα έχω πολλή δουλειά. 

Θα σε ειδοποιήσω εγώ».

Την επομένη ο Λέο καθόταν μόνος του στο πάρκο της Όπερας, στο 

υπερυψωμένο τμήμα του πάνω από τη Βιβλιοθήκη. Πλησίαζε το Delta International 

και η Όπερα, που ήταν ακριβώς στο Δέλτα Φαλήρου, θα είχε σημαντικό ρόλο. Ήδη 

ασκούσε πολύ παραπάνω έλξη από ό,τι παλιότερα, ο Λέο έβλεπε τώρα εδώ όλες τις 

φυλές και τις τάξεις. Οι άστεγοι, οι φτωχοί εργαζόμενοι στους κήπους και τα 

εστιατόρια, οι κάτοικοι της παραλίας που δούλευαν στα σχολεία και τις κλινικές, 

αλλά και τα στελέχη και οι επιχειρηματίες από τα γραφεία της Συγγρού ως επάνω, 

στους στύλους του Ολυμπίου Διός και το κέντρο, έρχονταν από το πρωί ως το βράδυ. 

Φοιτητές, καλλιτέχνες και συγγραφείς έκαναν το μπάνιο τους στη θάλασσα και μετά 

έρχονταν εδώ. Γευμάτιζαν στο εστιατόριο της Αγοράς, ανέβαιναν με τους διάφανους 

ανελκυστήρες στη στέγη, τη λεγόμενη Φάρο, για καφέ και άραζαν δίπλα στο κανάλι 

κάτω από τα πυκνά δροσερά πλατάνια, ή στα παγκάκια του πάρκου ανάμεσα στα 

δεντρολίβανα και τις λεβάντες, ή στις δροσερές και φωτεινές αίθουσες της 

Βιβλιοθήκης - συχνά στο πάτωμα ανάμεσα στα ράφια, πάνω σε στρώματα 

γυμναστικής που έφερναν μαζί τους. Όταν νύχτωνε, τα παιδιά με τα αυτοφωτιζόμενα 

πατίνια γλιστρούσαν, σαν επίγειοι διάττοντες, από το κανάλι και την πεζογέφυρα ως 

τη θάλασσα και οι αναβάτες των αλόγων του Ολλανδού τα άφηναν στους στάβλους 

τους, δίπλα στο tae Kwon Do, κι ανέβαιναν στο πάρκο με τα πόδια. Αργά το βράδυ, 

όσοι είχαν εισιτήρια ή μπορούσαν να βρουν έμπαιναν στη μεγάλη κλιματιζόμενη 

αίθουσα με τα κατακόκκινα καθίσματα, ή στη μικρότερη με την ξύλινη επένδυση, να 

απολαύσουν την παράσταση, στην οποία συχνά ο ίδιος ο Λέο έπαιρνε μέρος. 



178

Παράλληλα στο πάρκο κυλούσε μια διαρκής γιορτή με ερασιτέχνες μουσικούς σε 

υπαίθρια ρεσιτάλ. Οι καλύτεροι θεατές και ακροατές τους ήταν οι ίδιοι οι θαμώνες 

της Βιβλιοθήκης, σπουδαστές ή ερευνητές ή απλά φιλομαθείς που μελετούσαν στη 

σκιά των δέντρων. Η πνευματική τους αναψυχή συντονιζόταν με τα μελωδικά 

πειράματα των νεαρών λυρικών τραγουδιστών, τις δοξαριές των εγχόρδων και τον 

κρυστάλλινο ήχο των πλήκτρων ή τον βαθύ κάποιου τύμπανου, μισοκρυμμένου στην 

αγκαλιά ενός λάτρη των αφρικάνικων κρουστών. Ο Λέο καθόταν συνήθως στο 

υπερυψωμένο τμήμα του πάρκου, κι απολάμβανε αυτά τα ρεσιτάλ αγκαλιάζοντας με 

το βλέμμα όλη την Αθήνα. Ο τεχνητός λόφος ήταν ένας ύμνος, ένας ναός 

αφιερωμένος στο φως, το νερό, τον ελαφρό αέρα, την απαλή πράσινη γη. Ένιωθε 

καμιά φορά εξαϋλωμένος, απολύτως ελεύθερος, άχρονος. 

Εκείνες τις μέρες σύχναζε στο πάρκο μια νεαρή τραγουδίστρια, αρκετά 

ξεχωριστή από τις άλλες. Ήταν εντυπωσιακής ομορφιάς, μιγάδα (μισή Ελληνίδα, 

μισή Αφρικανή) και είχε μια βαθιά, ασυνήθιστα ώριμη για την ηλικία της φωνή 

μέτζο. Την έλεγαν Χλόη και ήταν το πρόσφατο μεγάλο αστέρι αυτών των 

ερασιτεχνικών εμφανίσεων, κανείς δεν ήξερε όμως περισσότερα γι’ αυτήν, ενώ 

υπήρχε και μια παράξενη φήμη ότι ζούσε στη θάλασσα, μέσα σε ένα ιστιοφόρο που 

έκανε βόλτες στο Αιγαίο. Παρά το έμφυτο χάρισμα ήταν μια ολισθηρή ύπαρξη, 

ανέδινε μια αύρα περιπέτειας. Άλλοτε έμοιαζε δοσμένη σε κάποιο πάθος μυστικό, κι 

άλλοτε φαινόταν απλώς πολύ απείθαρχη. Αυτό το στοιχείο της την έκανε ακόμα πιο 

παραμυθένια, ήταν μια οντότητα φευγαλέα, εξαιρετική, που μπορούσε θαυμάσια από 

στιγμή σε στιγμή να χαθεί. Απόψε, την επομένη της δίκης του Αντώνη, οι νεαρές 

τραγουδίστριες είχαν στήσει μια μικρή σκηνή στην πεζογέφυρα από την Όπερα προς 

την παραλία και ετοίμαζαν ένα ρεσιτάλ. Ο κόσμος είχε ήδη αρχίσει να μαζεύεται. Ο 

Λέο κατέβηκε από το υπερυψωμένο πάρκο, έβγαλε το λευκό ψάθινο καπέλο του - με 

αυτή την κίνηση μείωνε λίγο το ενοχλητικό για τους άλλους θεατές ύψος του - και, 

περνώντας μπροστά από το κτίριο της Όπερας πλησίασε το πλήθος το 

συγκεντρωμένο στη γέφυρα. Ανάμεσά του πρόσεξε αμέσως, από τη γεμάτη αγωνία 

έκφραση, ένα λεπτό νεαρό με μακριά μαλλιά. Φορούσε ποδηλατικό παντελόνι και 

αθλητικές μπότες, και τα μαλλιά του έπεφταν με πλούσιους βοστρύχους στην πλάτη, 

καθώς τα συγκρατούσε προς τα πίσω ένα πορτοκαλί κράνος. Όσο το ρεσιτάλ των 

κοριτσιών προχωρούσε, το ζωηρό, συνεπαρμένο πλήθος χειροκροτούσε και δονούσε 

τον αέρα με ιαχές brava, brava, όμως ο νεαρός με τα μακριά μαλλιά και το πορτοκαλί 

κράνος έμοιαζε να βρίσκεται στον δικό του ρυθμό, σε μια πυρετώδη ετοιμότητα. 



179

Ώσπου ανέβηκε στη σκηνή η παραμυθένια μιγάδα, η Χλόη, με κόκκινο λουλούδι στα 

μαλλιά, μακρύ μαύρο φόρεμα και μαύρες λουστρινένιες γόβες με έναν κόκκινο 

φιόγκο πίσω. Οι νότες ανάβλυσαν αδρές από το στήθος της, ο κόσμος είχε μαγευτεί, 

μα ο νεαρός με το πορτοκαλί κράνος έμοιαζε να μην ακούει, μόνο να μετράει 

αντίστροφα με την καρδιά του. Όταν εκείνη τελείωσε, ο νεαρός έσπευσε πίσω από 

την εξέδρα φωνάζοντας μέσα στο πλήθος «Χλόη;», κι ο Λέο ένιωσε βαθιά πως εδώ 

δεν ήταν μια περίπτωση απλώς γοητευμένου, μα ένας άγριος έρωτας στα όρια της 

υποταγής. Ξαφνικά βυθίστηκε σε μια δυνατή, αναγεννητική νοσταλγία, που άνοιξε 

και τον σκέπασε σαν γιγάντιο λουλούδι κι ενώθηκε με την ψυχή του μέσα σε μια 

μελωδία ατίθαση, μα φρέσκια κι ελπιδοφόρα. Θέλω να ερωτευθώ ξανά την Αλίκη. 

Θέλω την Αλίκη. Αργότερα, στην παραλιακή, στον δρόμο προς τα Μεσόγεια και το 

σπίτι, είδε κόσμο μαζεμένο: ένα κορίτσι είχε σκοτωθεί, πληροφορήθηκε, σε 

αυτοκινητικό δυστύχημα, ο συνοδός της μόλις που γλίτωσε, σε κώμα. Η γεύση του 

θανάτου έσμιξε με τον πόθο του έρωτα, κι εκείνη τη νύχτα γεννήθηκε στο μυαλό του 

η πρώτη σοβαρή απόπειρα σύνθεσης.

Μα σύντομα ένιωσε πάλι στάσιμος. Ο Αντώνης δεν τον χρειαζόταν, η Αλίκη 

δεν ήταν εδώ, ακόμα κι η Χλόη, η τραγουδίστρια από τη θάλασσα, είχε πια 

εξαφανιστεί, εκείνη της η εμφάνιση με το μαύρο φόρεμα και το κόκκινο λουλούδι 

στα μαλλιά ήταν η τελευταία. Η μόνη που θριάμβευε ήταν η Γκαλίνα, καθότι λίγο 

μετά την καταδίκη του Αντώνη, η εταιρία NovaStepa πήρε το έργο της εξέδρας από 

την Aqua, ξήλωσε τα επίμαχα τεμάχια και άρχισε να τοποθετεί τα δικά της, που 

προέρχονταν από το θρυλικό εργοστάσιο εκτυπωτών το μισοκρυμμένο στους 

αμπελώνες των Μεσογείων. Καθώς η αδερφή του ήταν πανέμορφη, την πρόβαλλαν 

φυσικά τα Μέσα διαρκώς. Έλαμπε στις γιγαντοοθόνες, ένα φωτεινό κατάξανθο 

πρόσωπο, που έκανε κάθε τόσο ενθουσιώδεις - και υπερβολικά αθώες για να 

θεωρούνται ειλικρινείς - δηλώσεις. «Θα κάνουμε την Ελλάδα, την πατρίδα μας, 

υπερήφανη».

Κι ενώ οι ψίθυροι δυνάμωναν, ότι καλά θα κάνει η Ρωσίδα να προσέχει, γιατί 

με αυτά που λέει περί πατρίδας της προκαλεί όχι μόνο τους Σαρανταεπτά και τους 

Χούντις αλλά και τους καλούς παλιούς έλληνες εθνικιστές, η ίδια είχε μάλλον 

καβαλήσει το καλάμι, όπως λένε παραστατικά (και ακατανόητα) οι Έλληνες: όταν ο 

Λέο της έκανε νύξη για μια πιθανή συναυλία του στην εξέδρα, εκείνη του απάντησε 

σκεπτική: «Θα δούμε. Δεν είναι δική μας αρμοδιότητα, αλλά βέβαια μπορούμε να το 

ζητήσουμε. Έχεις όμως κάποιο έργο έτοιμο, κάτι πολύ καλό;»



180

Δεν είχε κάποιο έργο έτοιμο, πόσο μάλλον κάτι πολύ καλό, και της τα μάσησε, 

ελέγχοντας συγχρόνως τον θυμό του. Η Λίνουτσκα μας κάνει και τον κριτή τώρα, 

άκου αν έχω κάποιο έργο! Θα φτιάξω, λοιπόν;

Λίγες μέρες μετά το τελευταίο εκείνο ρεσιτάλ της μυστηριώδους μιγάδας, της 

Χλόης, ο Λέο καθόταν πάλι στο υπερυψωμένο κομμάτι του πάρκου, μα τώρα ένιωθε 

ανήσυχα, βαθιά, όχι μόνο το δικό του ανεξήγητο βάρος, μα και τη γύρω του σύγχυση. 

Πίσω από τα φώτα και την προσμονή της γιορτής αισθανόταν μια αόρατη ομίχλη. 

Σαν όλο αυτό να ήταν απατηλό, ένας εφιάλτης μασκαρεμένος, μια χώρα ονείρου που 

έλαμπε ψεύτικα, επιφανειακά, λεπτή κουρτίνα φωτός μπροστά από σκοτάδι. Δεν ήταν 

μόνο τα λόγια που άκουγε στο εργοστάσιο για επικείμενες συγκρούσεις, για την 

κρίση που μεγάλωνε και για κάποιον πόλεμο που δεν θα αργούσε. Δεν ήταν καν οι 

διαδηλώσεις, που είχαν αυξηθεί, και οι απειλές για τις εταιρίες και όσους είχαν σχέση 

με αυτές. Ήταν ένας εσωτερικός, δικός του πόλεμος, που αντανακλούσε στον κόσμο. 

Στην προσπάθειά του να φτιάξει ένα έργο έλειπε κάτι βασικό, κάτι που δεν ήταν ούτε 

ιδέες, ούτε γνώσεις, ούτε όρεξη για δουλειά. Ήταν σαν να ήθελε να βάλει χορδές σε 

ένα σκαρί που δεν είχε ύλη, σαν όλες οι μελωδίες του να ήταν άδειες, φλούδες χωρίς 

καρπό. Κι απόψε η εσωτερική του ευλυγισία είχε γίνει ξεχαρβάλωμα, μπροστά στην 

πληθώρα των ερεθισμάτων η ενδοχώρα του ερήμωνε, και ήταν πια στην ηλικία που ή 

θα την έχτιζε με κάτι δικό του, ή θα την άφηνε να ερημώσει. 

Απόψε δεν είχε παράσταση. Πήρε το ηλεκτρικό αυτοκίνητο που δανειζόταν από 

το γκαράζ του Ντμίτρι κι έφυγε από την Όπερα για τη συνηθισμένη του διαδρομή: 

πέρασε τα μπανγκαλόους των ημιάστεγων, τη Γλυφάδα και τη Βάρκιζα, και μπήκε 

στο πιο ήσυχο τμήμα της παραλιακής. Λίγο πριν το Λαγονήσι έστριψε για τα 

Μεσόγεια. Έφτασε νύχτα στο στούντιο, δίπλα στο εργοστάσιο. Εκεί ηρέμησε. Τι 

θέλω λοιπόν; Κανονικά, είμαι ευτυχισμένος. Κι η Αλίκη, κι αυτή ήταν πάντα η ίδια, 

τρυφερή, ευχάριστη ανάμνηση. Στη σωστή απόσταση. Μακρινή αλλά όχι και τόσο, 

αν ήθελε μπορούσε να τη βρει. Κάθισε να μελετήσει κάποια μουσικά θέματα. Τα 

ένωσε σε κάτι μεγαλύτερο, του άρεσε. Βυθίστηκε ώρες στη μελέτη. Πρέπει να 

αρχίσω να δουλεύω συστηματικά, έχει δίκιο η Γκαλίνα.

Ξημέρωνε, μια ώρα γλυκιά, σε απόλυτη ησυχία. Έξω απλώνονταν οι αμπελώνες 

και στον ορίζοντα η κορυφογραμμή της Μερέντας. Θα μπορούσε να είναι η 

μικρογραφία ενός τοπίου από άλλο πλανήτη ή ενός τοπίου μαγικού. Ο Λέο ένιωθε το 

βάρος ελαφρότερο τώρα, ένιωθε πάλι τη θριαμβευτική χαρά της ύπαρξης. Έπειτα 



181

ξαναγύρισε στη μελέτη του έργου του. Έπειτα χτύπησε το τηλέφωνο. Αμέσως 

ταράχτηκε, κάτι σαν μαχαιριά: τέτοια ώρα;

«Λεονίντ!»

Δεν είχε ποτέ στη ζωή του ακούσει τη μητέρα του να κραυγάζει ή να κλαίει, κι 

όμως η κραυγή ήταν αναγνωρίσιμη, οικεία σαν να την άκουγε πάντα μέσα σε ένα 

ψυχικό σύμπαν εκκωφαντικής σιωπής.

«Λεονίντ, πάει η Γκαλίνα μας! Η Λίνουτσκά μας, πάει, Λεονίντ, σκοτώθηκε!»

«Μαμά, τι λες;»

«Σκοτώθηκε, τη σκότωσαν! Η βόμβα! Ήταν σε έναν κάδο έξω από το γραφείο, 

και πήγε να πετάξει κάτι πράγματα, κι έσκασε… Κομμάτια έγινε η Γκαλίνα μας, 

Λεονίντ!»

Το πρώτο που σφηνώθηκε στο μυαλό ήταν αυτό το κομμάτια. Καθώς η καρδιά 

του μπλοκαρίστηκε από το σοκ, το μυαλό του σχημάτισε τον πρώτο εύκολο 

συλλογισμό: η Γκαλίνα κομμάτια, σχεδόν έγινε η αποτέφρωση, όπως, 

χαριτολογώντας, έλεγε ότι επιθυμούσε η ίδια.

«Μαμά, τι λες; Πώς;»

Η μαμά του επανέλαβε το πώς: κάποιοι, πιθανότατα οι Χούντις ή οι 

Σαρανταεπτά, ακόμα κανείς δεν είχε αναλάβει την ευθύνη, είχαν βάλει βόμβα στον 

κάδο ανακύκλωσης έξω από τo γραφείο της NovaStepa στα βόρεια προάστια. Υπήρχε 

ωρολογιακός μηχανισμός, με σκοπό να σκάσει η  βόμβα μια ορισμένη ώρα, αλλά δεν 

πρόβλεψαν ότι κάποιος θα πήγαινε στον κάδο ξημερώματα. Επίσης, το μοιραίο, ο 

μηχανισμός ήταν ελαττωματικός: η βόμβα έσκασε μόλις η Γκαλίνα την κούνησε εν 

αγνοία της. 

Η επόμενη εικόνα στο μυαλό του Λέο ήταν η Γκαλίνα πριν είκοσι χρόνια στην 

πλατεία Κυψέλης, τα μακριά χαριτωμένα μέλη της να κινούνται χορευτικά στον αέρα 

και τα χρυσόξανθα μαλλιά της να κυματίζουν. «Έρχομαι», είπε, αφού ρώτησε 

λαχανιασμένα «πού την έχουν;»

Μόλις έκλεισε το τηλέφωνο, ένα αόρατο τέρας ώθησε απότομα το σώμα του 

από το κάθισμα. Άρχισε να γυρνάει γύρω γύρω στο δωμάτιο. Μια μεγάλη τρύπα είχε 

ξαφνικά ανοίξει στο στήθος του κι όλα τα μέλη του, αν και κινούνταν ξέφρενα, 

ταυτόχρονα είχαν μουδιάσει. Έψαχνε με μανία το κουμπί που θα γύριζε το χρόνο 

πίσω, λίγο μόνο πίσω, δεν μπορεί, κάπου εδώ θα είναι, κακό όνειρο είναι μονάχα. 

Έπειτα κατέβηκε πηδώντας τα σκαλιά και όρμησε έξω στα ήσυχα χωράφια, όπου ο 

ήλιος μόλις ρόδιζε στον ορίζοντα. Ούρλιαξε με όλη του τη δύναμη: «Λίνουτσκαα!»



182

Γονάτισε και ξαναφώναξε. Μετά ένιωσε κάτι βαθύ και ιερό να τον επιπλήττει 

και το διόρθωσε, φώναξε «Γκαλίνα».

Γκαλίνα, αδερφή μου! Αδερφή μου!

Η τρύπα στο στήθος του μεγάλωνε, ένα κενό με ασήκωτο βάρος. Μηχανικά 

οδήγησε, έφτασε στο νοσοκομείο, η μητέρα του σπάραζε. Είδε το πτώμα. Η Γκαλίνα 

με δυσκολία αναγνωριζόταν. Αναγνωριζόταν όμως. Δεν ήταν τόσο καμένη, όσο 

διαμελισμένη. Άγγιξε την σάρκα. Ήταν ένα δικό του κομμάτι, τα δικά του κύτταρα, 

κι ήταν για πάντα. Η φωτιά αυτή θα έμενε επάνω του όσο ζούσε. Λίνουτσκα μωρό 

μου, αδερφή μου.

Στην παραδοσιακή, ορθόδοξη κηδεία φόρεσε το καλύτερό του κοστούμι και 

αντάλλαξε χειραψία με όλους, ένα εντυπωσιακά μεγάλο πλήθος. Ανάμεσά τους, 

εκτός από τους γονείς του και τον Αντώνη (που ήρθε εσπευσμένα από τον Αλέξανδρο, 

του παραστάθηκε σιωπηλός κι έφυγε σχεδόν αμέσως) δεν ήταν κανένας που ο ίδιος ο 

Λέο να αγαπούσε πραγματικά και να λαχταρούσε την παρουσία του. Ωστόσο ένιωθε 

πως το νόημα μιας κηδείας δεν είναι αυτό, να είναι δηλαδή εκεί αυτοί που αγαπάς, το 

νόημα είναι άλλο. Είναι απροσδιόριστα ιεροπρεπές, και κατά παράξενο τρόπο 

εκπληρώνεται καλύτερα όταν οι παρευρισκόμενοι είναι κάπως ξένοι. Μετά την 

κηδεία κλείστηκε στο δωμάτιο που κρατούσε η Γκαλίνα στο γραφείο. Ξεχώρισε τα 

κοκαλάκια των μαλλιών σαν πολύτιμα πετράδια, πρόσεξε πως είχε εκτυπώσει μια 

φωτογραφία της πάνω σε ένα άλογο μέσα στο χιόνι. Ξεφύλλισε αφηρημένα χαρτιά, 

βιβλία και σημειώσεις, ανέπνευσε παντού το άρωμά της. Κατά ανεξήγητο τρόπο δεν 

ένιωθε την οργή και το μίσος που λογικά θα έπρεπε, γι’ αυτούς ακριβώς που έβαλαν 

τη βόμβα. Ήταν πέρα από τα ανθρώπινα η σκέψη τους, ήταν σαν μια φυσική 

καταστροφή, άψυχες και άλογες δυνάμεις. Η Γκαλίνα ήταν το θύμα ενός σεισμού, 

μιας πυρκαγιάς, ενός κατακλυσμού. 

Τρεις μέρες μετά την κηδεία, σήκωσε τα μάτια από την προσωπική του θλίψη 

και είδε τη μητέρα του. Είχε φύγει για πάντα εκείνη η μάσκα της ηρεμίας και της 

δύναμης, είχε μείνει ένα άδειο πρόσωπο. Ωστόσο στιγμιαία ζωντάνευε όταν του 

μιλούσε. Ο Λέο ένιωσε πως η μητέρα του είχε ακόμα τη δύναμη να ζήσει. Για τους 

άλλους, για εκείνον τον ίδιο. Την αγκάλιασε, έκλαψαν μαζί ώρα πολλή, 

μουρμούρισαν, ώρα πολλή, δεν είναι δυνατόν, δεν είναι δυνατόν, είναι ψέματα.

Δέκα μέρες μετά η τρύπα στο στήθος του βάρυνε με κάτι πιο συγκεκριμένο κι 

αναγνωρίσιμο: με θυμό. Αυτοί φταίνε. Εννοούσε τους Ρώσους συγγενείς, τον θείο 

Πάσα, τον Ντμίτρι. Τους άλλους ομοεθνείς, εκείνους με τις νυχτερινές μπίζνες ανά 



183

την Ευρώπη. Τη συντεχνία των μουσικών, ακόμα και τον πατέρα του, που όλο αυτό 

το διάστημα ήταν θλιμμένος αλλά μακρινός. Όλοι αυτοί έφταιγαν, όλοι αυτοί είχαν 

μπλέξει τη Γκαλίνα σε αυτή τη δουλειά και την είχαν θυσιάσει. Κι έπειτα, φυσική 

συνέχεια αυτής της οργής, που κάποιες στιγμές γινόταν αληθινό μίσος, ξύπνησε το 

αναπόφευκτο: η ενοχή. Η βαριά αλυσίδα, που, μαζί με εκείνο το άλλο συναίσθημα, 

των καμένων κυττάρων της Γκαλίνας που ήταν και δικά του, ήξερε πως θα τον 

συνόδευε πια σε όλη του τη ζωή: εγώ φταίω.

Εγώ φταίω, σκεφτόταν μαζεύοντας με δάκρυα από το γραφείο της τα βιβλία της 

με τα κοριτσίστικα εξώφυλλα, τα κοκαλάκια των μαλλιών και τον ροζ υπολογιστή. 

Εγώ φταίω, κοιτώντας τη φωτογραφία της μέσα στο χιόνι, πάνω στο άλογο, σαν από 

παραμύθι μιας άλλης εποχής, σαν να μην είχε υπάρξει ποτέ η NovaStepa, οι 

εκτυπωτές κι η εξέδρα του Delta, αυτή η ζωή κι αυτός ο θάνατος. Εγώ και μόνο: 

ποιον ήθελαν όλοι αυτοί οι αλήτες, στην πραγματικότητα, για το εργοστάσιο; Τη 

Λίνουτσκα; Όχι βέβαια. Εμένα ήθελαν, τον άντρα του σπιτιού. Κι εγώ έκανα την 

πάπια, έκανα το κέφι μου. Άφησα τη Λίνουτσκα να αναλάβει αυτό που έπρεπε να έχω 

αναλάβει εγώ. Εγώ, και μόνο φταίω. Εγώ έπρεπε να έχω καεί και διαμελισθεί στη 

θέση σου, αδερφή μου.



184

16

Το μικρό καφέ στην οδό Ιωάννου Δροσοπούλου, κοντά στη Φωκίωνος Νέγρη, 

ερχόταν από τα χρόνια του Λυκείου. Σκοτεινό, ακόμα και στην καρδιά του 

μεσημεριού χάρη στις ημίκλειστες περσίδες, είχε ψάθινες καρέκλες και σιδερένια 

τραπέζια, φερμένα θαρρείς από μαγαζί με αντίκες.  Ήταν δροσερό χάρη στο παλιό 

αιρκοντίσιον, μα με μια ελαφριά οσμή μούχλας και καπνού. Ανήκε σε Αλβανούς, και 

το όνομά του, ήταν Vlore, Αυλώνα. Το Vlore ήταν πια διάσημο, κοσμοπολίτικο 

θέρετρο. Στην παραλία του με τα φοινικόδεντρα και τα χιλιόμετρα αμμουδιάς είχε και 

η Μιρέλλα το μικρό της σνακ μπαρ, αν και τον χειμώνα έμενε στα Τίρανα. Είχε ένα 

γιο στο Γυμνάσιο, και γενικά έδειχνε καλά. Ευτυχισμένη, κατά κάποιο τρόπο.

Το δύσκολο της συνάντησης είχε περάσει: η Μιρέλλα δέχτηκε τελικά, μετά από 

χλιαρές διαμαρτυρίες δικές της και χοντροκομμένους υπολογισμούς της Αλίκης, να 

πάρει το ποσόν. Η Αλίκη ένιωθε επιτέλους ανακουφισμένη. Τώρα θα μπορούσε να 

θυμάται ελεύθερα το γάλα με μέλι που της έφτιαχνε κάποτε, κι όλες τις καλές στιγμές 

τους στο Αρχοντικό. Επίσης είχε ξεκαθαριστεί πως τα λεφτά εκείνα, τα φυλαγμένα 

στην αποθήκη μέσα στο κουτί, ήταν μόνο της Μιρέλλας. «Θυμάσαι που σου 

τηλεφώνησα τότε, λίγο μετά που έφυγες από το σπίτι; Δικά μου ήταν, ο Μπόγκνταν 

δεν είχε ιδέα. Του το είπα βέβαια ότι τα έχασα, μετά».

Α, του το είπες. Άρα από τον Μπόγκνταν μάλλον θα το έμαθε ο Αντώνης, 

σκέφτηκε η Αλίκη. Ο Μπόγκνταν τριγυρνούσε τότε στα στέκια έξω από το σχολείο, 

από εκεί θα γνωρίζονταν.

«Νόμιζα πως τα είχατε, κι άρα θα είχατε και κοινά λεφτά». 

«Ω ναι, τα είχαμε», παραδέχτηκε η Μιρέλλα. «Γι αυτό άλλωστε και τα έκρυβα 

στο Αρχοντικό, για να μην τα βρει αυτός. Ούτε στο σπίτι μου, μα ούτε και στην 

Τράπεζα ήθελα να φαίνονται. Τα προστάτευα».

Η Αλίκη κοίταξε αλλού. Η Μιρέλλα χαμογέλασε:

«Ξέρεις, το κατάλαβα από την αρχή ότι ήσουν εσύ. Γιατί μόνο εσύ θα έπαιρνες 

τόσο λίγα, μονάχα όσα χρειαζόσουν».

Κι ενώ άναβε το ηλεκτρονικό της τσιγάρο (κάπνιζε τότε; Δεν θυμάμαι, 

σκέφτηκε άθελά της η Αλίκη, πάντως σίγουρα όχι ηλεκτρονικό, γιατί θα το 

θυμόμουν, ήταν ακόμα καινοτομία), συμπλήρωσε:



185

«Χαίρομαι πάντως για σένα. Που με έψαξες, που ήρθες να καθαρίσεις. Είναι 

καλό, και για τις δυο μας».

Συνέχισε να ζει στον οικισμό των ημιάστεγων. Δεν είχε πια σχεδόν τίποτα, η 

εξιλέωση της κόστισε ακριβά. Δεν μετάνιωσε όμως ούτε στιγμή. Ένιωθε ελεύθερη. 

Ένιωθε ελαφρύ τον αέρα, το ξύπνημα του πρωινού, τον χρόνο που κυλούσε. Μα δεν 

μπορούσε να συνεχίσει πια τα σχέδιά της για το Ασημένιο Ρόδο, μόνο να αρκεστεί σε 

ένα μακρινό, ρομαντικό όνειρο. Οι ημιάστεγοι γείτονές της πάντως, μετά την ιστορία 

με τη δίκη, είχαν γίνει πιο φιλικοί μαζί της. Αναγνώριζαν το θάρρος της, να 

υπερασπιστεί τους φτωχούς κολυμβητές και τα παιδιά. Εκείνη κι ο Μαρενγκλέν, που 

είχε πάει κι αυτός στο δικαστήριο, ήταν οι ήρωες των μπανγκαλόους. Κάποιοι 

μάλιστα της έλεγαν ότι ήταν ευκαιρία να διεκδικήσει πάλι το δάνειό της. «Να πεις ότι 

υποστήριξες τον αγώνα κατά της μόλυνσης. Να το γράψεις στην αίτησή σου στην 

Τράπεζα.Να βάλουμε και τη Μαργαρίτα να το γράψει».

«Τη Μαργαρίτα; Ποια Μαργαρίτα;»

Έτσι έμαθε η Αλίκη ότι η παλιά της μαθήτρια, η Μάρη η εφημεριδού, είχε γίνει 

δημοσιογράφος σε μια από τις χάρτινες εφημερίδες της παραλίας. Ωραία, δεν την 

κέρδισε το λαθρεμπόριο και ο υπόκοσμος, σκέφτηκε με χαρά. Όλο αυτό το 

ενδιαφέρον των γύρω της τη χαροποιούσε και της έδινε αυτοπεποίθηση, όμως ήταν 

και μυστικό βάσανο, γιατί συνοδευόταν με όλων των ειδών τις βρισιές και τις 

κατάρες για τις εταιρίες της γιορτής και μαζί για τη Ρωσίδα, δηλαδή την αδερφή του 

Λέο. 

Ένα βράδυ ήρθε στον οικισμό ο Ορέστης. Μαζί του είχε μια βιοδιασπώμενη 

σακούλα από το φαστφούντ όπου δούλευε, αυτό με τα λιπαρά χάμπουργκερ. Κάθισε 

δίπλα στην Αλίκη, πάνω στη ζεστή άμμο. Είχε έρθει και παλιότερα, κρατούσαν 

χαλαρή επαφή. Δεν μιλούσαν πολύ, γενικά υπήρχε μια γλυκιά φιλία μεταξύ τους, μια 

ήρεμη αποδοχή, μια σιωπηρή αλληλοκατανόηση. Η Αλίκη νόμιζε στην αρχή πως είχε 

φέρει το δείπνο του, μα με έκπληξη τον είδε να ανοίγει σε λίγο τη σακούλα και να 

βγάζει από μέσα ένα ζευγάρι μαύρες λουστρινένιες γόβες με κόκκινους φιόγκους στο 

πίσω μέρος τους. Τις ακούμπησε μπροστά του στην άμμο και τις κοίταζε χωρίς να πει 

λέξη. Στο φως από τα φωτοβολταϊκά του οικισμού η Αλίκη μελέτησε τα παπούτσια, 

που γυάλιζαν σαν υδρόβια ζωάκια. Πήρε το ένα στο χέρι της - ο Ορέστης κινήθηκε 

ανήσυχα - και το εξέτασε, μετά το ακούμπησε πάλι δίπλα στο ταίρι του. Ήταν 



186

χαριτωμένα, μα φτηνοπάπουτσα, η Αλίκη είχε δει παρόμοια στη Cinderella, την 

αλυσίδα μεταχειρισμένων.

«Είναι για δώρο;»

Ο Ορέστης κούνησε το κεφάλι πέρα δώθε, τα μακριά μαλλιά του κυμάτισαν 

στην πλάτη. «Είναι της Χλόης», εξήγησε, προφέροντας τις λέξεις με ευλάβεια. «Τα 

φορούσε σ’ ένα ρεσιτάλ στην Όπερα. Μου τα άφησε».

Η Αλίκη θυμήθηκε ότι στα νέα κορίτσια ήταν μόδα να μεταφέρουν τα 

ψηλοτάκουνα σε τσαντάκι και να περπατάνε με ίσια, μπαλαρίνες ή σνίκερς. 

Κυκλοφορούσαν και ειδικά τσαντάκια, κάποιες βιοτεχνίες μάλιστα πουλούσαν τα 

χειροποίητα παπούτσια τους μαζί με τσαντάκια ασορτί. Η Χλόη θα φορούσε μάλλον 

άλλα παπούτσια, πιο βολικά, κι αυτά θα τα είχε στο χέρι. Από την άλλη δεν έδειχνε 

πλούσια, κάθε άλλο, άλλωστε πλούσια παιδιά ποτέ δεν είχαν έρθει στο σχολείο. Δεν 

θα αποχωριζόταν εύκολα ένα ζευγάρι γερά και εμφανίσιμα παπούτσια.

«Σου τα άφησε μετά το ρεσιτάλ;»

«Ναι. Δηλαδή, όχι ακριβώς. Μου τα άφησε πιο μετά. Την άλλη μέρα το πρωί. 

Ξύπνησα και τα βρήκα δίπλα μου».

Η Αλίκη έκανε μισό λεπτό να καταλάβει.

«Περάσατε τη νύχτα μαζί; Με τη Χλόη; Για πες!» 

Αγκάλιασε με χαρά τον μικρό Μονόκερο, έτοιμη να μοιραστεί μαζί του τον 

θρίαμβο του έρωτα. Μα ο Ορέστης δεν είχε όψη θριαμβευτή. Κοίταζε τα παπούτσια 

αμίλητος κι είπε μόνο: «Θα σου πω άλλη φορά. Θα ήθελα μόνο μια χάρη, μπορείς να 

μου τα φυλάς; Τα έχω κάτι μέρες κι έχω χάσει την ησυχία μου, δεν τα νιώθω ασφαλή 

εκεί που μένω. Εσύ έχεις και το σκύλο…».

Ο Ορέστης ζούσε σε ένα δωμάτιο στο φαστφούντ των λιπαρών χάμπουργκερ.

«Οκέι», συμφώνησε η Αλίκη, και δεν ρώτησε τίποτε άλλο. 

Οι νυχτερινοί κολυμβητές έβγαιναν τώρα ένας ένας από το νερό και κάθονταν 

σε παρέες, δειπνούσαν, έπιναν, γελούσαν. Η Αλίκη έβγαλε την ταμπλέτα της κι 

άρχισε να διαβάζει ένα βιβλίο, μια fantasy ιστορία με μια πριγκίπισσα και παράξενα 

μυθικά πλάσματα. Ο Ορέστης μετακινήθηκε, μαζί με τα παπούτσια της Χλόης, σε μια 

ήσυχη σκοτεινή άκρη δίπλα στο κύμα. Από τη θέση της η Αλίκη τον έβλεπε αμυδρά. 

Έβλεπε μια φιγούρα σκυμμένη πάνω από δύο μικρούς όγκους, δυο ακίνητα ζωάκια 

που γυάλιζαν.

Η Γκαλίνα, η αδερφή του Λέο, βασίλευε εκείνες τις μέρες. Tο πανέμορφο 

πρόσωπό της, που δέσποζε τόσο στις γιγαντοοθόνες της παραλίας, όσο και στις 



187

ατομικές ταμπλέτες, στα δελτία ειδήσεων και ρεπορτάζ, είχε γίνει ανεπίσημα το σήμα 

του αναμενομένου Delta International. Η Αλίκη ένιωθε χαρά για τον Λέο και σχεδόν 

περηφάνια, σαν η Γκαλίνα να ήταν η δική της μικρή αδερφή. 

Ο θάνατός της της ήρθε σαν οδυνηρή κλωτσιά σε ήδη πεσμένο, πονεμένο 

σώμα, που μόλις πήγαινε λίγο να συνέλθει. Η δεύτερη κλοτσιά, και οι επόμενες, ήταν 

οι βρισιές που συνόδευαν τη νεκρή. Τότε χτύπησε μέσα της καμπανάκι. Τα 

συναισθήματα έπρεπε να μπουν σε μια σειρά, δεν ήταν δυνατό να κάθεται και να 

ακούει τους άλλους γύρω της να λένε, με άνεση, καλά να πάθει. Αλλά και δεν 

μπορούσε να υποκριθεί ότι αντιδρούσε μόνο επειδή «είναι κατά της βίας». Αυτό που 

χρειαζόταν να περισώσει ήταν τα συναισθήματά της, όχι οι ιδέες της. «Σταματήστε», 

φώναξε ένα βράδυ. 

Σηκώθηκε ξαφνικά επάνω, στάθηκε όρθια, στητή, με συναίσθηση του ύψους 

και της περηφάνιας της. Ένα τσούρμο άνθρωποι, μαζεμένοι μπροστά στην οθόνη που 

είχαν βγάλει λόγω της ζέστης στην πλατεία του οικισμού, σώπασαν και ίσως 

ζάρωσαν λίγο. 

«Σταματήστε! Την ήξερα, μαζί μεγαλώσαμε!  Ένα κοριτσάκι φτωχό, που έπαιζε 

στην Κυψέλη ήταν. Ντροπή πια, τι έχετε πάθει;»

Έπειτα έτρεξε μέσα στο σπιτάκι της κι έκλαψε, ο Φιλ δίπλα της να γρυλίζει.

Ήθελε να πάει στον Λέο, αλλά τι να του πει; Δεν είχε τη δύναμη, ντρεπόταν. 

Πώς να τον πείσει ότι μοιράζεται τον πόνο του; Τη χρειαζόταν, ή θα του ήταν 

παραπάνω βάρος; Και πόσο, αλήθεια, πονούσε πράγματι για τη Γκαλίνα; Δεν ήταν 

φίλες, απλώς γνωστές. Πόσο ήταν μόνο η υπερβολή της νοσταλγίας ή οι συνδέσεις με 

δικά της, που την έκαναν να κλαίει; 

Η συγκίνηση είχε φτάσει σε σημείο έκρηξης, έτσι ένα πρωί ξύπνησε χαράματα, 

αποφασισμένη. Έπρεπε να βάλει πάλι μπροστά ένα σχέδιο. Λίγες ώρες μετά καθόταν 

κοιτάζοντας την ταμπλέτα της, στην οποία είχε περάσει και διάφορα παλιά αρχεία. Το 

ο βλέμμα της στάθηκε  σε εκείνο το παλιό, ξεπερασμένο (και ακατανόητο) 

πρόγραμμα με τις συνταγές, που της είχε χαρίσει πριν είκοσι χρόνια η Ροντίνια. Δεν 

άνοιγε καν, με κανένα σύγχρονο πρόγραμμα, αλλά η Αλίκη είχε κρατήσει το αρχείο. 

Σκέφτηκε επίμονα, μετά από καιρό, τη Ροντίνια. Θυμήθηκε πόσο επέμενε τότε, 

με πόσο πάθος και αγάπη της είχε φτιάξει το πρόγραμμα αυτό, που ήταν… τι ήταν;

Ήταν ένα πρόγραμμα με συνταγές ειδικά φτιαγμένες, με υπολογισμένα 

συστατικά. Γεύματα με εφαρμογές μαθηματικών και χημείας, με μελετημένη 

ισορροπία αμύλου, πρωτεΐνης, βιταμινών. Ένα πρόγραμμα που ποτέ η Αλίκη δεν είχε 



188

αξιοποιήσει, που δεν ήξερε να το χειρίζεται, και που έγινε σε μια εποχή που όλα αυτά 

ήταν πολυτέλειες, κυρίως ενδιαφέροντα των γιατρών, των διαιτολόγων και λίγων 

γκουρμέ μαγείρων και σεφ. Ποιος νοιαζόταν τότε, σε μια εποχή που ο καθένας είχε 

ό,τι υλικά ήθελε, αλλά και ό,τι έβρισκε πιο πρόχειρο, και μάλιστα μπορούσε να 

ισχυριστεί ότι είναι «γνήσιο, από το κτήμα»; Οι πελάτες δεν μπορούσαν να ελέγξουν 

τα υλικά των πιάτων.

Τώρα όμως όλα τα υλικά των τροφίμων, για να είναι νόμιμα, έπρεπε να 

ανήκουν σε επώνυμες εταιρίες, σε συγκεκριμένες φίρμες. Οι κατάλογοι των 

ρεστωράν είχαν δίπλα στο καθένα και τη νόμιμη σφραγίδα της εταιρίας, από το κρέας 

έως το θυμάρι και τη ρίγανη. Σήμερα δεν υπήρχε συνταγή που δεν χρειαζόταν τη 

βιομηχανία, αν ήταν μάλιστα να αξιοποιηθεί σε ένα εστιατόριο. Ακόμα και οι 

οικοκοινότητες στηρίζονταν στην τεχνολογία για τα βιολογικά τους προϊόντα, έπρεπε 

να τα πατεντάρουν, να τα δίνουν διαρκώς για έλεγχο. Αυτό θα έκανε και η Αλίκη αν 

άνοιγε ποτέ το Ασημένιο Ρόδο της, αυτό έκανε κάθε αξιοπρεπής, νομότυπος 

εστιάτορας. Πώς θα ήταν, λοιπόν, αν είχε στα χέρια της ένα αποκλειστικό πρόγραμμα 

που θα συνδύαζε μόνο πατενταρισμένα προϊόντα μεταξύ τους, για να φτιάχνει 

γεύματα νόστιμα, ισορροπημένα με μαθηματική ακρίβεια; 

Θα υπάρχουν, φαντάζομαι, τέτοια προγράμματα, σκέφτηκε. Τι ιδιαίτερο θα 

μπορούσε να έχει το δικό μου; Κάτι ελληνικό, ας πούμε; Κάτι μεσογειακό; Κάτι, 

αντιθέτως, παγκόσμιο; Διαφορετικό εθνικό πιάτο κάθε μέρα; Οι ιδέες την 

πλημμύριζαν ξαφνικά, και την παρέσερνε πάλι το όνειρο. Ήταν, αλήθεια, υπέροχη 

σκέψη, αλλά η Ροντίνια δεν ήταν εδώ. Μόνη της δεν ήξερε να προσαρμόσει το 

πρόγραμμα. Ίσως αργότερα, αν έβρισκε κάποιον ειδικό συνεργάτη. 

Όλη τη μέρα η ιδέα ερχόταν και ξαναρχόταν στο μυαλό της, σε κύματα 

δημιουργικής ευφορίας. Το βράδυ όμως μια σκέψη πιο στενόχωρη την κυρίευσε: το 

πρόγραμμα ήταν της Ροντίνιας. Μπορεί να της το είχε κάνει δώρο τότε, αλλά αν ήταν 

να το κάνει δουλειά, το πράγμα άλλαζε. Με τίποτα δεν θα ξαναγινόταν κλέφτρα.

Τι να κάνει η Ροντ; Έχω αμέτρητα χρόνια να της μιλήσω. 

Σκέφτηκε να αναζητήσει στον ιστό το όνομά της. Έγραψε στο κουτάκι Rodinia, 

και πριν προλάβει να συνεχίσει με το επίθετο, η μηχανή τής γύρισε δεδομένα: 

Rodinia or Motherland… 

Rodinia supercontinent… 

Περίεργη, άνοιξε τις προτεινόμενες σελίδες. Διάβασε λίγο, και ξαφνικά 

θυμήθηκε. 



189

Θυμήθηκε τι σήμαινε το όνομα της Ροντίνιας. Της το είχε πει, αλλά δεν είχε 

δώσει τότε σημασία. Ήταν μια παραξενιά του πατέρα της του γεωλόγου, να δώσει 

στην κόρη του το όνομα της Νεοπροτεροζωικής Υπερηπείρου, που σχηματίστηκε ένα 

δισεκατομμύριο χρόνια πριν και καταστράφηκε επτακόσια εκατομμύρια χρόνια πριν. 

H καταστροφή της Ροντίνιας (από ρωσική ρίζα που σημαίνει Μητέρα Γη) γέννησε, 

από βιολογική άποψη, την Εδιακάρια Εποχή, μια περίοδο παράξενης, πρωτόγονης 

ζωής. Ήταν μια μοναδική μορφή ζωής αυτή που γέννησε το σπάσιμο της Ροντίνιας, 

δεν έμοιαζε με τίποτα από ό,τι εμφανίστηκε μετά πάνω στον πλανήτη, ό,τι 

εξελίχτηκε, σιγά σιγά, στη γνωστή μας ζωή. Ήταν μια ζωή παραμυθένια, με 

μυστηριώδη όντα, τεράστια μα εντελώς άκακα, που ζούσαν αρμονικά μέχρι που, 

μυστηριωδώς, εξαφανίστηκαν τελείως. Η Αλίκη βυθίστηκε στην ανάγνωση 

γοητευμένη. Η Εδιακάρια Εποχή διέθετε ένα δειγματολόγιο από μαγευτικά όντα σαν 

γιγάντιους ηλιοσυλλέκτες (στην πραγματικότητα συλλέκτες οξυγόνου), που 

ονομάστηκαν με τα εξωτικά ονόματα Dickinsonia, Pteridinium ή Kimberella, και που 

υπήρξαν ένα όνειρο της Δημιουργίας ή της Εξέλιξης, ένας έμβιος παράδεισος χωρίς 

συνέχεια. 

Η νύχτα είχε προχωρήσει. Η Αλίκη έκανε την αναζήτηση που ήθελε, βρήκε 

πράγματι τη Ροντίνια σε ένα επαγγελματικό μέσο κοινωνικής δικτύωσης 

(παραξενεύτηκε, γιατί διάβασε στις πληροφορίες κάτι σχετικό με είδη υγιεινής) και 

της έστειλε ένα περιεκτικό μήνυμα, όπου της εξηγούσε την κατάσταση. Στην 

πραγματικότητα τη συγκινούσε περισσότερο η ελπίδα μιας οποιασδήποτε απάντησης, 

παρά η ανταπόκριση στην πρότασή της. Έπεσε να κοιμηθεί μα σε λίγο σηκώθηκε. 

Της είχε έρθει να ξαπλώσει έξω από το σπιτάκι, στην άμμο. Πήρε το sleeping bag και 

τον Φιλ και ξάπλωσε στην άκρη της θάλασσας. Άκουγε τον παφλασμό των κυμάτων 

σαν αρμονική, παρήγορη φωνή από τα βάθη των δισεκατομμυρίων ετών, από την 

εποχή με τα μαγικά πλάσματα, στη μελέτη των οποίων είχε πριν λίγο εντρυφήσει. Η 

Ροντίνια, η Μητέρα Γη. Ο ύπνος ερχόταν ήσυχος και γλυκός μετά από καιρό. Έτσι τη 

λένε λοιπόν τη φίλη μου, Μητέρα Γη.



190

Καλοκαίρι ’35



191

1

Τη μέρα που έφτασε η Ροντίνια η παραλία δεν ήταν μόνο φωτεινή και ζεστή, 

αλλά είχε κατά κάποιο τρόπο ανυψωθεί, καθώς όλοι έστρεφαν τα βλέμματα ψηλά: 

στον ουρανό κατά μήκος της ακτογραμμής πετούσαν ιπτάμενα αυτοκίνητα, κάτι 

μικρά που έμοιαζαν με ελικόπτερα. Ήταν πολύχρωμα και διαφήμιζαν κάποια 

εκδήλωση σχετική με το Delta. Καθώς η Αλίκη πέρασε με το ποδήλατο κάτω από την 

Όπερα, ο Φάρος, το αίθριο κάτω από τη στέγη της, γεμάτο κόσμο που είχε ανέβει για 

να δει τα παράξενα οχήματα από κοντά, τής φάνηκε πως λαμποκοπούσε από 

προσμονή, από τις ανθρώπινες επιθυμίες. Οι ημιάστεγοι στον οικισμό προσπαθούσαν 

να κάνουν τους αδιάφορους, αλλά ήταν μάταιο: όλοι περίμεναν, όλοι κατά βάθος 

ενδιαφέρονταν, όλοι κάτι γιόρταζαν ή θυμούνταν. Τα φουσκωμένα συναισθήματα 

γέμιζαν τον αέρα, τα ανάπνεες σχεδόν κι ήταν ανόητο να παριστάνει κανείς τον 

ασυγκίνητο, ακόμα και ο Φιλ κουνούσε την ουρά με πάθος. Έτσι λίγοι 

παραξενεύτηκαν που είδαν την Αλίκη στολισμένη, καλοντυμένη, πιο όμορφη από 

συνήθως, την ώρα που ξεκλείδωνε το ποδήλατο. Θα νομίζουν πως πηγαίνω σε 

ρομαντικό ραντεβού, σκέφτηκε χαμογελώντας. Κι όμως δεν είχε κάνει παρά το 

αναμενόμενο (αν και όχι όσο θα έπρεπε επισημασμένο), καθώς ποτέ γυναίκα δεν 

στολίζεται με περισσότερη προσοχή από όση όταν πάει να συναντήσει, μετά από 

χρόνια, την παιδική της φίλη.

Ο τερματικός σταθμός του Προαστιακού βούιζε με εκείνη τη γνωστή, 

ασυντόνιστη μα μεταδοτική βιασύνη που έχουν τα πλήθη των ταξιδιωτών. Ο σταθμός 

αυτός τα παλιά χρόνια δεν είχε πολλή κίνηση, καθώς λίγοι σχετικά έπαιρναν τον 

Προαστιακό για τον Πειραιά, κυρίως κάτοικοι των Μεσογείων και των συνοικισμών 

προς την Κόρινθο. Όμως μετά τη διεθνοποίηση του λιμανιού οι επιβάτες αυξήθηκαν 

πολύ και το τρένο γέμισε απότομα, καθώς ήταν πολύ βολικό μέσο από το αεροδρόμιο 

κατευθείαν για το λιμάνι. Η Αλίκη ακούμπησε το ποδήλατο σε μια κολώνα και 

περίμενε την άφιξη του γεμάτου συρμού με συγκίνηση. Δεν είχε καμιά αμφιβολία ότι 

θα αναγνώριζε αμέσως τη Ροντίνια.

Και φυσικά την αναγνώρισε. Πολύ ευκολότερα από όσο περίμενε, «σαν να μην 

πέρασε μια μέρα». Ίσως ήταν λίγο πιο γεμάτη, αλλά αυτό ήταν θετικό, με δεδομένο 

το πόσο αδύνατη και μικροκαμωμένη ήταν παλιά. Τα υπόλοιπα ωστόσο 



192

χαρακτηριστικά της, αν και αμέσως αναγνωρίσιμα, δεν πρόλαβε να τα παρατηρήσει 

και να συγκρίνει, γιατί στο ελάχιστο διάστημα που μεσολάβησε μέχρι να πέσουν η 

μια στην αγκαλιά της άλλης, την προσοχή της τράβηξε το άτομο που συνόδευε τη 

Ροντίνια. Δεν είχε έρθει μόνη, είχε παρέα. Ήταν γυναικεία, μάλλον νεότερη - α, ναι, 

σίγουρα, είναι πιτσιρίκα - και έμοιαζε με τη Ροντίνια σαν ένα κοριτσίστικο, αλλά και 

πιο έντονο και εξωστρεφές αντίτυπό της. Το αντίτυπο περίμενε μέχρι να τελειώσουν 

οι αγκαλιές κι έτεινε μετά το χέρι με ένα πλατύ χαμόγελο (όχι, η Ροντ δεν είχε ποτέ 

τόσο πλατύ χαμόγελο), ενώ ταυτόχρονα η Ροντίνια έλεγε αυτό που η Αλίκη είχε ήδη 

καταλάβει: «Από εδώ η Ντάνι, η κόρη μου».

«Χαίρω πολύ», είπε σαν χαμένη η Αλίκη, ενώ σκεφτόταν, μα τι πιο φυσικό; Τι 

πιο αναμενόμενο, αλήθεια;

Αφέθηκε στον ενθουσιασμό και τη χαρά, αγκάλιασε και φίλησε το 

χαμογελαστό κορίτσι. «Ντάνι», επανέλαβε ζεστά.  «Χαίρομαι τόσο πολύ, Ντάνι!»

Η νεαρή, που θα ήταν γύρω στα δεκαέξι, έκανε μια κάπως κωμική υπόκλιση, 

όσο της επέτρεπε το τεράστιο backpack που είχε στην πλάτη και τίναξε χαριτωμένα 

τα κατακόκκινα, πιο μακριά από της Ροντίνιας μαλλιά.

«Ντανιέλα», διευκρίνισε. «Επιτέλους, γνωρίζω την Αλίκη τη βασίλισσα».

Αν της έλεγαν πως θα ερχόταν στην Εθνική Βιβλιοθήκη των είκοσι δύο 

χιλιάδων τετραγωνικών, του ενός εκατομμυρίου βιβλίων και των πέντε χιλιάδων 

χειρογράφων αναζητώντας ένα νεροχύτη, η Αλίκη θα γελούσε. Κι όμως: αυτή ήταν η 

δουλειά της Ροντίνιας, είχε εταιρία ειδών υγιεινής. Και ως συνεταίρος της Αλίκης 

ήθελε να φτιάξει κάτι μοναδικό, κάτι που, μαζί με όλα τα υπόλοιπα, θα έδειχνε τι 

μπορούν να κάνουν δυο μόνο φίλες απέναντι στα εταιρικά μεγαθήρια της γιορτής. 

«Καλά, το δίκτυο δεν αρκεί»;

«Θεωρητικά ναι», απάντησε η Ροντίνια, «όμως αν θέλεις να κάνεις 

επαγγελματική δουλειά πρέπει να δεις τις εκδόσεις, να μελετήσεις τις καλλιτεχνικές 

φωτογραφίες, τα σχέδια. Να σκύψεις επάνω τους, να τα πιάσεις στα χέρια σου, να τα 

νιώσεις. Είναι πολύ διαφορετικό».

Έτσι τώρα βρίσκονταν εδώ, στο ανοιχτό για το ευρύ κοινό τμήμα της 

Βιβλιοθήκης, όχι στο αυστηρό για τους ερευνητές, και όσο η Ροντίνια ξεφύλλιζε τα 

βιβλία και τα φωτογραφικά άλμπουμ, η Αλίκη έκανε νοερά ανασκόπηση της πρώτης 

συνάντησης και των όσων συνέβησαν μετά. Από τον σταθμό είχαν πάει και οι τρεις, 

με το τραμ, στο μπανγκαλόου της Αλίκης. Εκεί, κι ενώ η Ντανιέλα επιθεωρούσε με 



193

μεγάλο ενδιαφέρον τον οικισμό των ημιάστεγων (σε λίγο αποφάνθηκε ότι ήταν πολύ 

μικροαστοί για άστεγοι), η Ροντίνια άκουσε με προσοχή όλη την ιστορία, της Αλίκης, 

της δίκης του Αντώνη, αλλά και του θανάτου της Γκαλίνας, για τον οποίο ήδη από τις 

ειδήσεις. 

«Είχα δει τον Λέο κάποτε», είπε. «Λίγο μετά το πτυχίο του, θυμάσαι; Στο είχα 

γράψει. Έκανα μια εργασία τότε και είχα πάει στην πόλη του, να συναντήσω έναν 

ερευνητή. Φαινόταν ευτυχισμένος. Με είχε ρωτήσει αν θα γυρνούσα στην Ελλάδα, 

του είπα όχι. Ούτε ο ίδιος σκόπευε. Να που γυρίσαμε και οι δύο, λοιπόν».

«Ναι», είπε η Αλίκη αμήχανα, «αλλά δεν ξέρω τι κάνει, τον είδα μια φορά στην 

Όπερα, μα μετά χαθήκαμε. Κι αυτό με την αδερφή του… Πρέπει να τον ψάξω, μα 

από την άλλη φοβάμαι μην είμαι βάρος. Θα δούμε… Λοιπόν, τα δικά σου;»

Η Ροντίνια αφηγήθηκε συνοπτικά τα δικά της. Τα πράγματα ήταν δύσκολα με 

το παιδί, δεν είχε ελευθερία κινήσεων, έπρεπε να σχεδιάσει το μέλλον προσεκτικά. Ο 

πατέρας της αρρώστησε, μια αρρώστια του μυαλού, κάτι σαν πρόωρη άνοια, κι αυτό 

την έκλεισε μέσα να τον προσέχει, πριν αναγκαστεί να τον βάλει σε ένα ίδρυμα. 

Πέθανε πριν λίγα χρόνια.

 «Θυμάμαι που μου έλεγες ότι ήταν κλεισμένος στον εαυτό του, στις έρευνές 

του».

«Δεν ξέρω πόσο ήταν οι έρευνές του. Ένα παραμύθι ζούσε, ακόμα και μέσα 

από μένα, δεν είδες πώς με ονόμασε; Ωραίο όνομα, δεν λέω, αλλά τρελό! Και 

επηρέασε και τη Ντάνι. Αναγκαστικά την άφηνα μωρό σε αυτόν, πριν αρρωστήσει 

εννοείται, και της γέμισε το μυαλό με τα παραμύθια του… Όχι ότι δεν είναι έξυπνη 

και προσγειωμένη».

«Και ο μπαμπάς της Ντάνι; Τον βλέπει; Είναι σε επαφή μαζί του;»

Η Ροντίνια την κοίταξε παράξενα, μετά πήρε βαθιά ανάσα και είπε: «Αλίκη, ο 

μπαμπάς της Ντάνι είναι ο Αντώνης. Δεν θυμάσαι τη βραδιά στο Schooljamming? 

Που κλειστήκαμε μαζί σ’ εκείνο το κοντέινερ;»

Η Αλίκη έχασε τη μιλιά της.

«Δεν… δεν ήμουν σίγουρη … δεν το είχες πει καθαρά».

«Ε, ναι, δεν το είχα πει… δεν μπορούσα να στο πω, γιατί δεν ήθελα να το 

μάθει. Αυτός και η βουλευτίνα η μαμά του, δεν γούσταρα το μπλέξιμο. Αλλά να σου 

πω, αυτό ήταν κυρίως που μου φάνηκε σημαντικό στην εγκυμοσύνη, το ότι ήταν από 

το Schooljamming. Μου φάνηκε πολύ ωραίο να έχω ένα παιδί από εκείνη τη βραδιά. 

Σαν να είναι παιδί όλων μας».



194

«Γι’ αυτό λοιπόν όλο εκείνο το μυστήριο, γι’ αυτό είχα την αίσθηση ότι κάτι 

μου έκρυβες, ότι κάποιο πρόβλημα είχες. Δύσκολα πέρασες Ροντ κι εσύ, αχ! Γιατί δεν 

ήμασταν κοντά η μία στην άλλη; Γιατί να χωρίζουμε, όταν ακριβώς πρέπει να 

είμαστε μαζί;»

Η Ροντίνια την καθησύχασε, έκανε τα πράγματα που ήθελε, η Ντάνι μεγάλωσε 

μια χαρά, ήταν ευχαριστημένη. Και τώρα να, ήταν εδώ, μαζί της πάλι. «Τελικά», είπε 

γελώντας, «έκανα εγώ αυτό που έλεγες τότε εσύ, στο Λύκειο: πήρα το μερίδιό μου 

από την περιουσία. Είχα μια πατέντα με ένα υλικό που είχα φτιάξει ως φοιτήτρια, και 

έκανα αυτή την εταιρία. Πήγε καλά, και να ’μαι. Θα σου βάλω λίγο κεφάλαιο, θα 

εγγυηθώ για το δικό σου δάνειο, θα σε βοηθήσω και με το πρόγραμμα εκείνο. Πάμε 

τώρα να μου δείξεις το μαγαζί».

Η Ροντίνια παρακολούθησε με προσοχή την ξενάγηση στο μικρό κιόσκι. Έκανε 

ερωτήσεις, ήταν σκεφτική. Η Αλίκη τη ρώτησε, ανήσυχη, αν το σχέδιο της φαινόταν 

δύσκολο. «Όχι, όχι, μια χαρά όλα. Κάτι άλλο σκέφτομαι, κάτι δικό μου».

Αντίθετα η Ντανιέλα, που τις συνόδευσε σ’ εκείνη την πρώτη ξενάγηση, ήταν 

ενθουσιασμένη. «Αυτό θα είναι τέλειο για να πουλάτε προϊόντα οικοκοινοτήτων», 

είπε. «Ένας πυρήνας του διαφορετικού».

Τις επόμενες μέρες η Αλίκη γνώρισε καλά τις εμμονές της Ντάνι: η μικρή 

ονειρευόταν τις οικοκοινότητες, τη νέα μορφή (ή απλώς τη νέα ονομασία;) της μικρής 

καλλιέργειας και των συνεταιρισμών. Ήταν, έλεγε, οι νέες κομμούνες, που θα 

απλώνονταν σιγά σιγά, ειρηνικά, μέσα στον καπιταλισμό, με τις μετοχές, με τις 

ελεύθερες εμπορικές πρωτοβουλίες, με τα οράματα που θα πρόσφεραν στον κόσμο 

για μια άλλη ζωή, μακριά από την εκμετάλλευση των μεγάλων εταιριών. Τίποτα από 

αυτά δεν ακουγόταν καινούργιο στην Αλίκη. Όμως όταν είσαι δεκαέξι, η πληροφορία 

ότι επαναλαμβάνεις τα παλιά είναι άχρηστη.

«Τα νιάτα είναι απόλυτα», είπε και η Ροντίνια, «γιατί είναι ερωτευμένα. Πάντα, 

με κάτι. Είναι βιολογικό νομίζω. Έχει τόση γοητεία αυτό που ονειρεύονται, είναι 

τόσο μαγικό, τόσο λουσμένο στο φως, που δεν τους περνάει ποτέ από το νου ότι 

μπορεί κάποιοι να μην το θέλουν. Και το Ασημένιο Ρόδο μας, ακόμα και όλο το 

Schooljamming, μπορεί πολλοί να μην το ήθελαν, αλλά ούτε που μας περνούσε αυτό 

από το μυαλό, θυμάσαι; Ο υπόλοιπος κόσμος ήταν απλώς ανύπαρκτος». 

Η Αλίκη σκέφτηκε ότι, σε αντίθεση με τις οικοκοινότητες της Ντάνι, το 

Ασημένιο Ρόδο τους δεν ονειρευόταν να αλλάξει τον κόσμο, όμως δεν το είπε γιατί 

δεν είχε σημασία. Η ορμή που γεννάει τα πετάγματα της νιότης είναι κατά βάση η 



195

ίδια, ό,τι χρώμα και άνοιγμα και να έχουν τα φτερά. Άλλωστε δεν θα συμβίωναν πολύ 

ακόμα με τις παθιασμένες ιδέες της Ντανιέλας, καθότι η νεαρή, που ήθελε μια τάξη 

ακόμα να τελειώσει το λύκειο, έβλεπε τη μεγάλη ευκαιρία να βρει τους εδώ 

συντρόφους στις ελληνικές οικοκοινότητες, που είχαν άλλωστε, όπως παντού στην 

Ευρώπη, και δικά τους σχολεία. Να τους μεταλαμπαδεύσει τις γνώσεις της για τη νέα 

τεχνολογία στη γεωργική παραγωγή (αναλύσεις δεδομένων, επιστημονικές μετρήσεις 

στα χωράφια), γιατί παρά τον ενθουσιασμό τους ήταν, άκουγε, ως προς αυτό, πίσω.

«Εδώ είναι το φυτώριο της αλλαγής», τόνιζε, καθώς έφτιαχνε τον μικρό 

πρόχειρο χώρο της στο ρετιρέ στον Άλιμο που έπιασαν μαζί οι τρεις τους - με λεφτά 

της Ροντίνιας. Ήταν ένα μικρό μα βολικό διαμέρισμα. Η Αλίκη πήρε το μεγάλο 

φωτεινό δωμάτιο με την κουζίνα, η Ροντίνια το μικρότερο πίσω - ολόκληρο σχεδόν 

το  έπιασε ένα τεράστιο τραπέζι-σχεδιαστήριο, ενώ για κρεβάτι έριξε απλώς ένα 

στρώμα στο πάτωμα- κι η Ντανιέλα, χωρίς καθόλου να ενοχληθεί ή να ενοχλήσει, 

βολεύτηκε στο χολ, σε μια γωνιά. Ο χώρος της περιλάμβανε ένα sleeping bag, το 

περιεχόμενο του backpack τοποθετημένο σε χαρτόκουτα και βιβλία από την προτομή 

του Θουκυδίδη, τη δανειστική της παραλίας, που η μικρή εντόπισε στο πι και φι.

«Είσαι καλά εδώ;», τη ρώτησε η Αλίκη.

«Μια χαρά. Δεν θα μείνω πολύ, θα μετακομίσω. Μην ενοχλείστε από μένα, 

επιχειρηματίες μου». 

Πριν μετακομίσει πάντως η Ντανιέλα, η Αλίκη πρόλαβε να γνωρίσει και την 

άλλη πλευρά της: ήταν πρακτική, συστηματική (σ’ αυτό έμοιαζε πολύ με τη μαμά 

της), λιγομίλητη σαν εκείνη αλλά πιο ενθουσιώδης. Της άρεσε να εναλλάσσει την 

κουβέντα με ώρες μοναξιάς και διαβάσματος. Δεν πετούσε και τόσο στα σύννεφα, 

ήξερε τι θέλει, και η Αλίκη το είπε στη Ροντίνια, που συννέφιασε.

«Νομίζω πως εγώ είμαι που λέω ψέματα στον εαυτό μου», είπε. «Βλέπεις, 

αποφεύγω το πρόβλημα».

«Πες μου, τι; Πώς μπορώ να βοηθήσω;»

«Νομίζω πως το κύριο πρόβλημα της Ντάνι αυτή την εποχή δεν είναι οι 

οικοκοινότητες. Το πρόβλημα, που κάνω πως δεν βλέπω, είναι ότι θέλει να γνωρίσει 

τον πατέρα της. Και είμαστε στην Ελλάδα. Η στιγμή πλησιάζει. Δεν μπορώ να 

κρύβομαι».

«Το δικαιούται, έτσι δεν είναι;»



196

«Εμ, ναι… Τις προάλλες την είδα που διάβαζε για τον Αλέξανδρο και τις 

εξορύξεις. Είμαι σίγουρη πως το ενδιαφέρον δεν ήταν πολιτικό. Αργά ή γρήγορα θα 

πάει να βρει τον Αντώνη».

Η Ροντίνια φαινόταν για πρώτη φορά αμήχανη. Για πρώτη φορά ζητούσε 

βοήθεια.

 «Ίσως να πάτε μαζί να τον βρείτε. Θέλεις να έρθω κι εγώ; Μάλλον ζημιά θα 

κάνω βέβαια μετά από αυτά στη δίκη, αλλά αν θέλεις…»

Λίγο μετά η Ντανιέλα μετακόμισε, ακολουθώντας τις πρώτες εγχώριες επαφές 

της, μια μικρή αμπελουργία με το βουκολικό όνομα Ο Πάνας (από το Πάνειο όρος, το 

αδερφάκι της Μερέντας) κάπου στα Μεσόγεια. Η Αλίκη με τη Ροντίνια άρχισαν να 

δουλεύουν εντατικά για να φτιάξουν το μαγαζάκι τους, δηλαδή το κιόσκι στην πίσω 

αυλή του παλιού ρεστωράν. Το είχαν νοικιάσει από τον ιδιοκτήτη του, που 

αποδείχτηκε ότι ήταν απλώς ο τοπικός Δήμος, πολύ χαρούμενος που θα αξιοποιούσε, 

έστω κι έτσι, εκείνο το ενοχλητικό αχούρι στην καρδιά του πάρκου.

«Θα καθαρίσουμε και το μεγάλο κτίριο», δήλωσε με ενθουσιασμό η Αλίκη 

στους αδιάφορους υπάλληλους, «και θα το προσέχουμε, μείνετε ήσυχοι». 

Και το καθάρισαν πράγματι, με την Αλίκη να το παρατηρεί σε όλες του τις 

λεπτομέρειες, να εξετάζει κάθε γωνιά και να ονειρεύεται τη μέρα που κι αυτό θα ήταν 

δικό της. Στην πίσω αυλή του, στο μικρό κιόσκι, φρεσκοβαμμένο, με σύνδεση με τα 

φωτοβολταϊκά της παραλίας και νερό ποτίσματος από μικροσύστημα ανακύκλωσης 

(επένδυση την οποία τόλμησαν παρά το κόστος, γιατί σήμαινε κήπο και 

καλλιέργειες), εκείνη και η Ροντίνια έφτιαχναν εντατικά τον μικρόκοσμό τους. Ήδη 

είχαν υποβάλει το πρόγραμμά τους με τις συνταγές - πατέντες στις αρμόδιες 

υπηρεσίες και η Αλίκη ονειρευόταν την ταμπέλα Ασημένιο Ρόδο (μέχρι να καταφέρει 

να πάρει το μεγάλο ρεστωράν, θα βάφτιζε έτσι το μικρό), τους πίνακες με τα μενού, 

τη διαφήμιση που θα έβαζαν στη News Balloon - Every Morning On The Street και τη 

Blue Balloon - News Of The Day. Ονειρευόταν κάτι με την τελευταία λέξη του νόμου 

και της επιστήμης, ταυτόχρονα όμως κάτι πολύ απλό: σάντουιτς που να μας θυμίζουν 

αυτά που τρώγαμε στο Διάλειμμα, έξω από το σχολείο, εξήγησε στη Ροντίνια. Λιτό 

φαγητό, σαφές, ξεκάθαρο, για εργένηδες, εργαζόμενους, βιαστικούς. Και φυσικά για 

άστεγους και ημιάστεγους. Όχι πολύπλοκες συνταγές, όχι για νοικοκυρές που 

ασχολούνται ώρες με την κουζίνα. 



197

Ωστόσο αυτός ο έξτρα βαγκάν νεροχύτης που σχεδίαζε και για τον οποίο ήρθαν 

σήμερα εδώ, στη Βιβλιοθήκη, της φαινόταν υπερβολικός. Αλλά δεν τολμούσε να το 

πει: ήταν η διαφήμιση του έργου της φίλης της. Όσο η Ροντίνια μελετούσε τα 

άλμπουμ της, η Αλίκη βγήκε έξω και ανέβηκε στο υπερυψωμένο πάρκο και από κεί 

στον Φάρο, το αίθριο κάτω από τη στέγη με τα φωτοβολταϊκά. Στο μικρό καφέ 

κάθονταν νεαροί με σακίδια και χρωματιστούς κυλίνδρους - γαλάζιους, πράσινους ή 

πορτοκαλί: ήταν τα λεπτά στρώματα, κανονικά για κάμπινγκ ή γυμναστική, που 

έστρωναν για να καθίσουν με τις ώρες στο πάτωμα της βιβλιοθήκης, διαβάζοντας ή 

δουλεύοντας στους υπολογιστές τους. Τώρα ξεκουράζονταν, κοιτάζοντας γύρω και 

κάτω την πανοραμική θέα. Η Αλίκη κοίταξε κι αυτή γύρω την Αττική, έτοιμη πια για 

το Delta International, σε λίγες μέρες θα γίνονταν τα εγκαίνια. Δυτικά υψωνόταν το 

Αιγάλεω και στον βορρά η Πάρνηθα, και τα δύο λουσμένα στο ίδιο λαμπερό φως, 

όμως στους πρόποδες του πρώτου είχε ξυπνήσει από το πρωί ο μόχθος των 

συνοικιών, ενώ στα δάση της δεύτερης περπατούσαν οι ξένοιαστοι φυσιολάτρες. 

Προς την ανατολή ο Υμηττός, γεμάτος σπίτια στην περιφέρεια και χαραγμένος 

παντού με δρόμους (μα με πλήθος πουλάκια και βότανα, χάρις στη σχετική αυστηρή 

νομοθεσία) συνέδεε, ως πέρασμα ή προορισμός, την πόλη, τα Μεσόγεια και την 

παραλία. Προς τον νότο το πάρκο περνούσε πάνω από τη λεωφόρο και κατηφόριζε 

προς τη θάλασσα. Ο όρμος του Φαλήρου άστραφτε και από εδώ επάνω φαινόταν 

καθαρά η περιβόητη εξέδρα. Εκεί θα γινόταν συναυλία και γιορτή με πυροτεχνήματα. 

Η Ροντίνια είχε έρθει στο μεταξύ δίπλα της. «Πόσο κοντά φαίνεται η 

Ακρόπολη», της είπε η Αλίκη.

«Ναι, και στο βάθος η μαμά της», είπε η Ροντίνια, κι έδειξε την Πεντέλη. 

«Φαντάσου ένα δρόμο από το βουνό ως τον βράχο, και πάνω του να κυλάει το marmo 

greco fino, από τα λατομεία ως το ναό. Ένας ομφάλιος λώρος… Έλα πάμε, τέλειωσα. 

Το βράδυ στο σπίτι βρήκαν μήνυμα από τη Ντανιέλα, που τις πληροφορούσε 

ότι είχε βαρεθεί τους αμπελουργούς στον Πάνα και είχε εντοπίσει μια καταπληκτική 

οικοκοινότητα στην Ισπανία που καλλιεργούσε ένα προϊόν για εναλλακτικό χαρτί. Θα 

πήγαινε να τους βρει λοιπόν, και ίσως, εδώ η Ροντίνια έκανε μια γκριμάτσα, να άφηνε 

το σχολείο για κανένα χρόνο.

«Ας κάνει ό,τι θέλει», είπε τελικά. 

«Ξέρεις», είπε η Αλίκη, καθώς ετοίμαζαν το δείπνο τους, «τότε, στο Λύκειο, σε 

είχα για σοφή. Και τώρα σε έχω, αλλά νιώθω πως είμαστε πιο κοντά τώρα ως προς 

αυτό, πως κάτι κατάφερα κι εγώ». 



198

Η Ροντίνια τσιμπολογούσε από τη σαλάτα, που το πολύχρωμο περιεχόμενό της 

ήταν εφαρμογή του μυστικού προγράμματός τους. «Νομίζω πως δεν συνειδητοποιείς 

τι πραγματικά κατάφερες», είπε. «Κανένας μας δεν έζησε τόσο μόνος από τόσο 

νωρίς, όσο εσύ».

Η Αλίκη το σκέφτηκε. «Δεν νιώθω μόνη», είπε, μισοαλήθεια, μισοψέματα.

Το πρωί η Ροντίνια την ξύπνησε, με την ταμπλέτα στο χέρι.  «Έλα», είπε με 

περίεργο ύφος θριάμβου, «μόλις το έλαβα».

Ήταν ένα μήνυμα από την Τράπεζα, που έλεγε ότι εγκρίθηκε το αίτημα για την 

προέκταση της επιχείρησης, και το σχετικό δάνειο. Η Αλίκη δεν κατάλαβε, ποια 

προέκταση της επιχείρησης;

«Καλά σοβαρά τώρα, νόμιζες πως θα έφτιαχνα έναν τέτοιο νεροχύτη για το 

κιόσκι;»

Γελούσε με νόημα, μετά την αγκάλιασε: «Το πήραμε, Αλίκη, το πήραμε. Είναι 

δικό μας, το Ασημένιο Ρόδο μας! Το ρεστωράν, ολόκληρο! Όχι το κιόσκι μόνο, 

ολόκληρο! Ετοιμάσου, έχουμε πολλή δουλειά!»



199

2

Στο μπαρ του Aquamarine ο Λέο άκουγε τον νανουριστικό βόμβο της μηχανής, 

που δούλευε με την πατέντα του Αντώνη. Το σαλονάκι του σκάφους του θύμιζε 

πάντα το σπίτι με τον κίτρινο καναπέ και την κουζίνα με το πάσο, μαζί και το 

Ασημένιο Ρόδο. Γιατί το είχαν ονομάσει Ασημένιο Ρόδο εκείνο το συγκρότημα; Ποτέ 

δεν αναρωτήθηκαν, απλώς το σκέφτηκαν και τους άρεσε. Είχαν την εντύπωση ότι 

θύμιζε κάτι metal. Πολύ αργότερα ο Λέο έμαθε πως Ασημένιο Ρόδο ήταν και το θέμα 

μιας όπερας. Το σαλονάκι του θύμιζε επίσης και την πρώτη συνάντηση με τον 

Αντώνη μετά από χρόνια, εκείνο το δείπνο στο οποίο είχαν σπάσει τα ποτήρια τους. 

Ακόμα κι από τότε είχαν περάσει, ένιωθε, αιώνες. Ο σκίπερ τώρα του μιλούσε πού 

και πού, μόνο για τα εντελώς απαραίτητα. Ο Λέο δεν τον ενθάρρυνε γιατί δεν ήξερε 

τι να πει μαζί του. Δεν ήξερε πόσο γνώριζε τον Αντώνη και πόσα για τη φιλία τους, 

πόσα για τον ίδιο και τη για θλίψη του. Είχε δεχτεί την πρόταση του Αντώνη, όταν 

τελικά αποφάσισε να επικοινωνήσει μαζί του, να τον μεταφέρει ο Νορβηγός με το 

Aquamarine στον Αλέξανδρο για να τα πουν εκεί. «Επιτρέπεται αυτό; Να έρθει ένας 

ξένος πάνω στον Αλέξανδρο;»

Κανονικά όχι, αλλά δεν θα υπήρχε πρόβλημα. Στον Αλέξανδρο είχαν 

δικαιώματα και οι Ρώσοι, οπότε ο Λέο θα φαινόταν στα μάτια των άλλων σαν ένας, 

έστω ανεπίσημος, εκπρόσωπος των συνεργατών.

Η θάλασσα ήταν ήρεμη αυτή την καλοκαιρινή μέρα, ανάμεσα στις δύο εποχές 

των μελτεμιών. Ο βόμβος της μηχανής συνοδευόταν από έναν υπόκωφο παφλασμό. 

Ο ήλιος μόλις είχε φύγει από τον κίτρινο καναπέ κι ο Λέο πήγε να καθίσει εκεί. Το 

κενό στο στήθος του τη μια στιγμή άνοιγε απότομα, την άλλη έκλεινε γλυκά, 

παρηγορητικά. Θυμόταν ότι και ο Αντώνης είχε τη δική του πληγή, τη καταδίκη, ήταν 

λοιπόν μαζί στο βασίλειο της δυστυχίας. Όμως υπήρχε σύγκριση ανάμεσα στις δύο 

δυστυχίες; Όχι, δεν υπήρχε, αλλού όμως ήταν η ουσία: το να έχεις να παρηγορήσεις 

τον φίλο σου για κάτι, σου δίνει ζωή.

Ο σκίπερ εμφανίστηκε για να του σερβίρει γεύμα, σολομό με σαλάτα, και να 

του ανοίξει ένα κρασί. «Ευχαριστώ», είπε ο Λέο, νιώθοντας ξαφνικά πιο βαθιά τη 

σημασία της λέξης. Ο Νορβηγός αποσύρθηκε πάλι. Πρέπει να είναι πολύ αυτάρκης, 

ευχαριστημένος από τον εαυτό του. Ευχαριστώ, ευχαριστημένος. Μήπως έχει φτάσει η 



200

στιγμή για μια ευχαρίστηση; Στο κάτω κάτω, η ζωή συνεχίζεται. Πήρε το πιάτο και 

το ποτήρι και βγήκε στο μικρό κατάστρωμα του Aquamarine. Η θάλασσα γύρω του 

ήταν γαλήνια, η μέρα μεγάλη και λαμπερή. Το Αιγαίο είναι ένας κόσμος από μόνο 

του. Ο Λέο δεν το είχε διαπλεύσει ποτέ άλλοτε. Κοίταζε τώρα τους αχνούς όγκους 

ξηράς που διαδέχονταν ο ένας τον άλλο, σχεδόν πάντα με λευκές κουκίδες επάνω 

τους, ακίνητες (τα ξωκλήσια) ή κινούμενες στην ακτογραμμή τους. (Κάποιο 

πλεούμενο). Στον ορίζοντα πού και πού έβλεπε κι ένα υδροπλάνο, από τη Μύκονο, τη 

Ρόδο ή τη Σαντορίνη. Ήθελε να παρατηρήσει τις μακρινές εικόνες, να τις 

καταγράψει, μα ο εγκέφαλός του λειτουργούσε αλλιώς: δεν ήθελε να καταγράψει 

αλλά να εκφραστεί, να πλάσει σε μορφή τον πόνο. Να χρησιμοποιήσει όλες τις 

εικόνες και τα αρώματα και τους ήχους, κυρίως αυτούς, τους απαλούς, υπόκωφους, 

διάσπαρτους στην αλμυρή ατμόσφαιρα ήχους, βιαστικά, ορμητικά, με πάθος, για να 

δώσει επειγόντως φωνή στο κενό που είχε στο στήθος του, να το γεμίσει με παλμούς, 

με μια ζωντανή, τρεμάμενη μελωδία. Καθώς το Aquamarine ανοιγόταν, η μουσική 

στο νου του Λέο χωριζόταν στα δύο, στη μουσική του κόσμου και σ’ αυτή των 

ανθρώπων. Προσπαθούσε τώρα να ηρεμήσει και να αφουγκραστεί. Εδώ και λίγες 

μέρες η ομοβροντία των ενοχών (εγώ έπρεπε να έχω διαμελιστεί, αδερφή μου) είχε 

πάψει, και μετά από ένα μικρό διάστημα απόλυτης σιωπής είχε δώσει τη θέση της σε 

τυχαία μελωδικά παμ παμ, που το μυαλό του γεννούσε αυθόρμητα. Τώρα στο 

πέλαγος τα παμ παμ έδεναν σιγά σιγά με την αντήχησή τους πάνω στο γαλάζιο 

σύμπαν, αυτό το μίγμα από αδιάφορο αιθέρα και ανθρώπινες ανάσες χωνεμένες στην 

αιωνιότητα. Έφτανε μόνο μια δόνηση, ένα αχνό καραβάκι, ένα μικρό χρωματιστό 

φουσκωτό, για να κινήσει τη μελωδία. 

Ταυτόχρονα, όσο το μπλε γύρω του βάθαινε, γεννιόταν ένα άλλο, παράξενο παμ 

παμ, που είχε τον απρόσμενο τίτλο Ελλάδα. Εικόνες από τις γνώσεις του, από βιβλία, 

επάλληλα στρώματα ζωής σχημάτιζαν ανοδικά μουσικά μοτίβα με μια τελική στροφή 

προς τη λύπη. Άνθρωποι των νησιών στα περασμένα χρόνια έπλεναν ρούχα στις 

βραχώδεις ακτές, πρόσφυγες έφταναν κατά σμήνη, ψαράδες στη σειρά ανοίγονταν 

κάτω από το φεγγάρι, το φεγγάρι μιας άλλης εποχής χωρίς ιπτάμενα και υδροπλάνα, 

χωρίς αιολική ενέργεια και φωτοβολταϊκά. Ο Χρόνος, ο χρόνος είναι σχεδόν το παν 

στη μουσική. 

Ο Χρόνος και η Γκαλίνα.

«Αυτή δεν είναι Ελληνίδα», ήταν τα λόγια του κόσμου για την αδερφή του, «τι 

θέλει και μιλάει για την Ελλάδα;» Τι θα πει Ελλάδα; Τι θα πει Έλληνας; Δεν είμαι 



201

Έλληνας, αλλά η Ελλάδα είναι πατρίδα μου. Πρέπει να δώσω κάτι, να φτιάξω κάτι κι 

εγώ επιτέλους για την πατρίδα μου. Κάτι για τους παλιούς φίλους μου, να τους 

ανταποδώσω. Ο Αντώνης, αυτός προς στον οποίο πήγαινε τώρα, ήταν η πατρίδα του. 

(Αυτός δεν τον είχε σώσει, μικρό, από εκείνους τους άγριους τύπους στην πλατεία 

Αττικής; Δεν τον είχε περιθάλψει στο σπίτι του;) «Έχεις κάτι, κάποιο έργο 

σημαντικό;» τον είχε ρωτήσει η Γκαλίνα κι αυτός είχε θυμώσει τότε, δεν είχε. Τώρα 

είναι η ευκαιρία, τώρα, εδώ, είναι η αφορμή. Αυτό το γαλάζιο κλειστό πέλαγος με τις 

τόσες γωνιές, τα βράχια, τους κρυφούς μικρούς όρμους, μοιάζει με πατρίδα όλων των 

ανθρώπων. Ο Αλέξανδρος, το κάστρο του, φαινόταν ήδη από μακριά. Τι θα απογίνει 

σε έναν πόλεμο αυτός ο γαλάζιος κόσμος; Πόσο τον προστατεύουν κάστρα σαν αυτό 

και οι μυθικές απολήξεις τους, οι κολοσσιαίες εταιρίες; Και πόσο, αντίθετα, είναι εξ 

αιτίας τους εκτεθειμένος; Αυτός ο κόσμος πρέπει να γραφτεί στη μουσική, στην 

αθανασία. 

Λίγη ώρα πριν τη δύση, με τα πρώτα χρυσαφένια σημάδια της στον ορίζοντα, 

το Aquamarine πλεύρισε τον Αλέξανδρο και μια κοκκινομάλλα με πράσινη στολή, 

που του συστήθηκε ως μηχανικός, τον υποδέχτηκε.

«Μου έχουν σταθεί πολύ», του είπε ο Αντώνης, μέσα στην καμπίνα, δείχνοντας 

με το βλέμμα προς το κατάστρωμα, προς το προσωπικό. «Δεν ήταν πάντα έτσι, πριν 

από τη δίκη ήμουν πρόβλημα. Μετά όμως σαν να ξεκαθάρισαν τα πράγματα, σαν να 

πήραν μια ικανοποίηση. Είμαι λιγότερο φιλόδοξος τώρα, είμαι πιο ταπεινός. Είμαι 

πιο κοντά τους», είπε με πίκρα.  

 Τα ποτήρια μπροστά τους, στο απλό ξύλινο τραπεζάκι,  στέκονταν ακέραια. 

Ουδέτερα, διακριτικά ποτήρια χωρίς τη λάμψη του κρύσταλλου.

«Μίλα μου», τον παρακίνησε ο Λέο μετά τις πρώτες γουλιές. «Πες μου την 

ιστορία».

Ο μικρότερος πόνος μιλιέται πιο εύκολα. Ο Λέο είχε τη βεβαιότητα πως η δίκη 

και η ταπείνωση του Αντώνη, μαζί με την ενοχή που πιθανόν ακόμα τον βάραινε, 

ήταν απείρως, ασύγκριτα μικρότερος πόνος από τον δικό του. Είχε επίσης την ελπίδα 

πως κι ο Αντώνης το καταλάβαινε αυτό. Μπορεί να μην είχε ζήσει ποτέ τον θάνατο 

κάποιου δικού του, μα το πένθος είναι μια γενική πληροφορία, κάτι που έχουμε 

γραμμένο στα κύτταρά μας, αυτά που εν μέρει θάβονται ή καίγονται μαζί με τους 

δικούς μας ανθρώπους όταν έρχεται η ώρα, και την ώρα αυτή την περιμένουν όλοι, 

την ξέρουν από τότε που γεννιούνται. Ο Αντώνης θα συμφωνούσε λοιπόν, θα 

μιλούσε για τα ασήμαντα δικά του.



202

 «Νιώθω άσχημα», είπε ο Αντώνης, μετά από μια σύντομη αφήγηση. 

«Ντρόπιασα την εταιρία. Και μπορεί να κερδίσατε εσείς την εξέδρα, αλλά στα μάτια 

του κόσμου όλες οι εταιρίες είμαστε το ίδιο. Κι εδώ» - έδειξε γύρω του τον 

Αλέξανδρο - «είμαστε συνεταίροι. Σας ντρόπιασα κι εσάς».

Ο Λέο τα έχασε. Το τελευταίο που περίμενε ήταν ότι ο Αντώνης τον έβλεπε ως 

εκπρόσωπο των ρωσικών συμφερόντων. Ξαφνική δυσπιστία τον κατέκλυσε, σχεδόν 

μετάνιωσε που είχε έρθει. Είμαστε δυο εκπρόσωποι εταιριών λοιπόν εσύ κι εγώ, αυτό 

είμαστε; Ένιωσε ξαφνικά πάλι γυμνή την ψυχή του, ανοιχτή τη μεγάλη πληγή. Η 

εταιρία ήταν ο θάνατος της Γκαλίνας. Αυτοί που την έσυραν σ’ αυτόν δεν ήθελε με 

τίποτα να ταυτίζονται μαζί του, και μάλιστα από τον φίλο του.

«Μα τι λες; Μας ντρόπιασες εμάς; Εμάς; Αυτούς, θέλεις να πεις. Ποιος 

νοιάζεται αν θα ντροπιάσει αυτούς; Αυτοί είναι δολοφόνοι. Κάτι μαφιόζοι είναι, τι 

νομίζεις; Ξέρεις από πού έχουν κάνει τα λεφτά τους; Όλα τα πορνεία της Ευρώπης 

κουμαντάρουν, μαφιόζοι και λαθρέμποροι».

Κι ο ίδιος τρόμαξε με την παραδοχή, ένιωσε απερίσκεπτος, φοβήθηκε. Ο 

Αντώνης ωστόσο χαμογέλασε ειρωνικά.

«Η μητέρα μου ξέρεις τι θα έλεγε γι’ αυτό;» ρώτησε, πίνοντας μια γουλιά από 

το ποτό του και λέγοντας με νεύμα στον Λέο, πάμε έξω.

Τι θα έλεγε λοιπόν η αριστερή βουλευτίνα που ζούσε μακάρια με το δημόσιο 

μισθό της μακριά από όλο τον πραγματικό κόσμο; Για να ακούσουμε, τι θα έλεγε.

«Ότι και οι δικές μας εταιρίες, της ‘Δύσης’, το ίδιο ακριβώς έκαναν. Μάζεψαν 

λεφτά με τα εγκλήματα, με καθαρά, γυμνά εγκλήματα, φρικιαστικά και μεγάλα. Με 

φόνους, αρπαγές και βασανιστήρια. Απλώς, αυτό έγινε μερικούς αιώνες πιο παλιά. 

Τόσο παλιά που δυστυχώς δεν έχει σημασία, εμείς οι αγαθοί, τα καθωσπρέπει παιδιά 

με τα πτυχία μας, πρέπει να συνεχίσουμε το έργο τους, βάζοντάς τα ταυτόχρονα  με 

τις αφελείς ενοχές μας».

Σταμάτησε λίγο, μετά, στον καθαρό αέρα του μεγάλου καταστρώματος, 

ξέσπασε: 

«Δεν έφταιγα, φίλε μου», είπε. «Δεν ήξερα τίποτα εγώ, τίποτα! Δεν υπήρχαν 

μετρήσεις για τη χρήση αυτής της αναθεματισμένης ουσίας σε σχέση με τον άνθρωπο 

που κολυμπάει. Όλα τα τεστ ήταν για την ανοιχτή θάλασσα, τα μεγάλα βάθη. Αυτό το 

προϊόν έβγαζε το εργοστάσιο, πού να ξέρω εγώ;»



203

Όμως για τον Λέο το «εγώ δεν φταίω» ήταν μια φράση που δεν μπορούσε να 

προσπεράσει, ήταν ακριβώς η φράση που δεν μπορούσε καθόλου να αποδεχτεί: η 

συμφιλίωση με την ενοχή υπήρξε γι’ αυτόν η μόνη επανασύνδεση με τη ζωή. 

«Εγώ πάλι νιώθω ότι φταίω για όλα», είπε. «Φταίω που χάθηκε η Γκαλίνα». 

«Μα όχι! Όχι βέβαια! Δεν φταις, πώς φταις, από πού κι ως πού;» Ο Αντώνης 

διαμαρτυρήθηκε κάπως θεατρικά. Γύρω τους το προσωπικό τους κοίταζε. 

 Αλλά το μυαλό του Λέο είχε ήδη πάλι παρασυρθεί από το τοπίο. Κοίταζε 

εντυπωσιασμένος την κατακόκκινη τώρα θάλασσα, τον πύργο εξόρυξης, τους 

λαμπερούς σωλήνες. Το μεταλλικό θηρίο του γεννούσε καινούργιες, επιβλητικές 

μελωδίες. Έμεινε για λίγο σιωπηλός, απολαμβάνοντας τη μεγαλόπρεπη αυτή 

μουσική. «Αλήθεια», στράφηκε μετά στον Αντώνη, «πώς πάει η εξόρυξη;»

«Σταθερά. Έχει στρώσει». 

Τότε ακριβώς ακούστηκε, μακριά στον ορίζοντα, σιγά στην αρχή μα όλο και να 

δυναμώνει, ένα αληθινό τραγούδι, μια καθαρή μελωδία. Μια άρια. Η φωνή, 

γυναικεία, απλωνόταν πάνω από τη θάλασσα σαν να ερχόταν από τον ουρανό, από 

έναν αόρατο κόσμο. Τα πορτοκαλί και πορφυρά σύννεφα στο βάθος σχημάτιζαν μια 

αιθέρια σκηνή, μια χρυσοποίκιλτη κουρτίνα πίσω από την οποία από στιγμή σε 

στιγμή θα εμφανιζόταν μια νεράιδα, μια γιγάντια σειρήνα. Η αίσθηση ήταν σχεδόν 

τρομακτική. Ο Λέο τα έχασε. «Τι είναι αυτό;»

Ο Αντώνης χαμογέλασε. Ο Λέο τον κοίταξε με απορία, μετά είδε κάποιους από 

το προσωπικό γύρω του που είχαν σταθεί και άκουγαν κι αυτοί, χωρίς απορία όμως. 

Ο Αντώνης έκανε σε κάποιον από αυτούς νόημα και σε λίγο ένα ζευγάρι κιάλια ήταν 

στα χέρια του. Τα πρόσφερε στον Λέο. 

«Κοίτα εκεί, το βλέπεις αυτό;», είπε κι έδειξε στο βάθος, προς ένα σημείο 

μπροστά τους, μια μακρινή κουκίδα πάνω στο νερό. 

Ο Λέο έφερε τα κιάλια στα μάτια του και κοίταξε. Είδε, ευδιάκριτα, ένα 

ιστιοφόρο που περνούσε στον ορίζοντα, πλέοντας αργά με τα πανιά μαζεμένα - ήταν 

η εποχή ανάμεσα στα δύο μελτέμια.

«Η Ανδρομέδα. Κάνει συνέχεια βόλτες στο Αιγαίο», εξήγησε ο Αντώνης, «και 

κάποια επάνω της τραγουδάει».

Ο Λέο πρόσεξε τώρα καλύτερα τη φωνή. Έμοιαζε με της Χλόης, της μικρής 

μιγάδας μέτζο που τραγουδούσε στο πάρκο της Όπερας. «Νομίζω πως την ξέρω», 

είπε, και εξήγησε. «Υπάρχει όντως η φήμη ότι ζει στη θάλασσα».



204

Αφαιρέθηκε πάλι κοιτώντας τα μηχανήματα, το όλο και πιο σκοτεινό νερό 

γύρω του, τη νύχτα που ερχόταν γαλήνια. Το τραγούδι ακουγόταν τώρα κατά 

διαστήματα, το έμπειρο αυτί του κατάλαβε ότι η νεαρή τραγουδίστρια έκανε 

ασκήσεις. Όλοι κάνουν κάτι, εγώ τι; Το πρόσωπό του πρέπει να είχε μια έκφραση 

οδύνης, γιατί ο Αντώνης τον χτύπησε φιλικά στην πλάτη. 

«Έλα φίλε μου», του είπε. «Άσε τις κουταμάρες, σε τίποτα δεν φταις εσύ». 

Είχε σχεδόν ξεχάσει αυτή την κουβέντα. Μα επειδή την είχε ξεχάσει, επειδή 

βρισκόταν τώρα έξω από το βάρος της, χωρίς τον πόνο της αυτή τη στιγμή, μπόρεσε 

να πει πολύ καλύτερα την άποψή του γι αυτήν:

«Ξέρεις, φίλε», απάντησε. «Φταίμε, ακόμα κι όταν δεν φταίμε. Όταν δεν 

ξέρουμε τι κάνουμε δηλαδή, όταν τίποτα δεν κάνουμε επίτηδες. Πάλι φταίμε. 

Αναλαμβάνουμε τις ευθύνες όλων όσα σχετίζονται με μας. Οιδίποδας, ο 

αξεπέραστος. Γιατί, αν δεν φταίμε εμείς, αν δεν έχουμε την ευθύνη εμείς, τότε ποιος 

την έχει; Δεν υπάρχει άλλος, μόνο εμείς. Άφησα τη Γκαλίνα να κάνει αυτό που θα 

έκανα κανονικά εγώ. Φταίω. Δεν έχει σημασία τι ήθελε εκείνη. Γι αυτό που ήθελε, 

για ό,τι έκανε η ίδια, έφταιγε εκείνη. Αλλά για τη δική μου στάση φταίω μόνο εγώ. 

Τελεία».

Ο Αντώνης δεν απάντησε. Προφανώς θα ξέρει κατά βάθος ότι φταίει για τη 

μολυσμένη θάλασσα, σκέφτηκε ο Λέο. Δεν είναι δυνατόν να μην το ξέρει. Πολύ 

περισσότερο από τη δική μου περίπτωση, αν δεν φταίει αυτός τότε ποιος; Ποιος;

Μπροστά ο ήλιος ένα τελευταίο κόκκινο σημάδι. Ο πύργος, οι γερανοί, όλα τα 

πολύπλοκα εξαρτήματα έμοιαζαν θρίαμβος μαζί και απειλή, προμηνύματα γιορτής 

και πολέμου ταυτόχρονα. Τον Λέο δεν τον ένοιαζε τόσο ο πόλεμος, ο δικός του είχε 

ήδη γίνει: ο πόλεμος είναι μια Γκαλίνα που κινδυνεύεις να χάσεις. Παρόλα αυτά 

υπήρχαν πολλοί άνθρωποι που θα έχαναν μια Γκαλίνα σε έναν πόλεμο, που είχαν μια 

Γκαλίνα να κλάψουν. Κοίταξε τον φίλο του, το πρόσωπο του είχε σκληρύνει. Η 

γνωστή του μύτη φαινόταν ακόμα πιο κυρτή, τα παχιά χείλη ήταν σφιγμένα, 

στραβωμένα κάπως άσχημα. Κάτι δυσοίωνο  πλανιόταν στον αέρα. 

«Ήταν η Αλίκη στη δίκη», είπε απροσδόκητα ο Αντώνης. «Μάρτυρας 

κατηγορίας».

Το βλέμμα του απέφευγε του Λέο, κοιτούσε το σκοτάδι, το νερό.

 «Μάρτυρας κατηγορίας», τόνισε πάλι. «Τσακωθήκαμε».

Ο Λέο ξαφνικά δεν πίστευε στα αυτιά του. « Η Αλίκη; Ήταν η Αλίκη, και δεν 

το λες τόσον καιρό;» 



205

«Τσακωθήκαμε, ήταν εναντίον μου. Δεν θέλω να μιλήσω γι αυτό». 

« Μα, δεν θα ήξερε ότι είσαι εσύ. Κι άλλωστε, υπερασπίστηκε αυτό που 

έπρεπε… το σωστό…»

Ο Λέο τα είχε χαμένα τώρα. 

«Και τι κάνει, λοιπόν;», ρώτησε τελικά. «Τι έμαθες; Τι σου είπε; Είναι καλά;»

«Είναι άστεγη».

«Τι πράγμα;»

«Είναι άστεγη. Η Αλίκη είναι άστεγη».

Το βλέμμα του Αντώνη ήταν άδειο - ή φταίει που νύχτωσε; Ο Λέο έμεινε μια 

στιγμή εμβρόντητος, σιωπηλός κι ακίνητος, μετά ξέσπασε φωνάζοντας, 

αδιαφορώντας αν ακουγόταν σε όλο το Αιγαίο:

«Η Αλίκη άστεγη; Κάθαρμα, και τσακώθηκες, είπες; Η Αλίκη είναι άστεγη, κι 

εμείς εδώ πάνω…»

Ο Αντώνης τον κοίταζε με ένα ύφος προσποιητής ειρωνείας, από πίσω 

αχνόφεγγε κάτι μισό και δειλό, σαν θλίψη ή φόβος ή θυμός, τον Λέο δεν τον ένοιαζε 

τι.

«Θα μου πεις τώρα ότι δεν φταις εσύ;» φώναξε, ενώ ένιωθε τα κύματα μιας 

υστερικής οργής να του φέρνουν, ασυγκράτητα, τα πρώτα δάκρυα.  «Η Αλίκη 

άστεγη, κι εσύ…»

«Εγώ, τι εγώ;»

Ο Αντώνης τον κοίταζε έντονα τώρα, όλοι τον κοίταζαν όπως χειρονομούσε, 

γίγαντας άγαρμπος και δακρυσμένος, στη μέση του καταστρώματος και της 

θάλασσας, φωνάζοντας και ξαναφωνάζοντας στον αέρα «η Αλίκη άστεγη…». Στο 

τέλος ο Αντώνης ξέσπασε:

«Και τι θέλεις να κάνουμε λοιπόν; Ηλίθιε, που νομίζεις ότι ο κόσμος κρέμεται 

από τα αρχίδια σου, ότι είσαι ο Οιδίποδας, τι να κάνουμε εμείς; Ναι, η Αλίκη άστεγη, 

η Αλίκη που ήρθε μια χαρά στη δίκη, να καταθέσει. Αυτή ξέρει πολύ καλά τι θέλει 

από τη ζωή της, εμείς τι να κάνουμε;»

Ο Λέο έμεινε κοκαλωμένος, μετά ξέσπασε γοερά. Έκλαιγε τώρα, έκλαιγε 

αλήθεια, με λυγμούς ανάκατους με βρισιές. Έκλαιγε από κάτι διαφορετικό από ό,τι 

τον έκανε να κλαίει τον προηγούμενο καιρό, γιατί ο θάνατος της Γκαλίνας, όσο 

αβάσταχτος κι αν ήταν, είχε κάποια λογική, ήταν ένα φρικτό, παγερό και βαρύ σαν 

μολύβι κομμάτι του γνωστού του, ωστόσο, κόσμου. Μα τώρα έκλαιγε από έκπληξη. 



206

Ένιωθε αποκλεισμένος και ανήμπορος σε έναν κόσμο τρομακτικό, καινοφανή κι 

αδιανόητο, έναν κόσμο στον οποίο η Αλίκη μπορεί να είναι άστεγη. 

«Θέλω να φύγω», είπε, νιώθοντας πως, αν έμενε ένα λεπτό παραπάνω, θα έκανε 

κάτι ακραίο, θα σκότωνε τον Αντώνη ή θα έπεφτε στη θάλασσα.

Η ταμπέλα Το Ασημένιο Ρόδο μόλις είχε φτάσει, αλλά δεν θα την αναρτούσαν 

ακόμα. Την είχαν ακουμπήσει ανάμεσα στις φυλλωσιές και η Αλίκη δεν χόρταινε να 

την καμαρώνει. Το ρεστωράν ήταν ήδη βαμμένο, με τις τζαμαρίες στη θέση τους και 

σήμερα τα ηλεκτρικά. Ο Ορέστης, με το λεπτό του σώμα σκεπασμένο σχεδόν ως τη 

μέση από τα πλούσια μαλλιά, ήταν στην πίσω αυλή, σκυμμένος πάνω από ένα 

σωλήνα με καλώδια. Το μικρό κιόσκι, που αρχικά η Αλίκη προόριζε για μαγαζί, είχε 

γίνει το σπίτι του. Τον είχε προσλάβει για μάγειρα αλλά προς το παρόν βοηθούσε 

κάνοντας διάφορα μαστορέματα. Ο Φοίβος, το άλογο της Ανδραβίδας, ήταν δεμένος 

σε μια ψηλή πικροδάφνη. Ο Φιλ του έκανε παρέα, κουνώντας την ουρά κάπως 

αβέβαια. Στην κυρίως αίθουσα ένας κατάλευκος τοίχος περίμενε ένα μεγάλο 

ξυλόγλυπτο από τους Μαρξ, Ένγκελς και Λένιν, δηλαδή από τα χέρια του 

Μαρενγκλέν. Στο χωλ είχε ετοιμαστεί η θέση για το πιάνο και την κούκλα, τη 

Ζουζού. Πρέπει να βρω πιάνο, σκεφτόταν κάθε τόσο η Αλίκη.

Στον αέρα πλανιόταν άρωμα ξερόχορτων, θαλασσινού νερού και αντηλιακού. 

Κολυμβητές, με τα μαγιό ή με σορτσάκια, με ψάθες, καπέλα και αναψυκτικά, 

κοντοστέκονταν περνώντας και κοίταζαν με περιέργεια τις εργασίες. Η Ροντίνια 

έλειπε, είχε συνάντηση με τη Ντανιέλα. Η μικρή είχε κατέβει από τα Μεσόγεια, από 

την οικοκοινότητα, για σοβαρή κουβέντα με τη μαμά της πριν φύγει για την Ισπανία. 

Η Αλίκη ένιωθε μια ευτυχία διπλή, αυτή του οικείου της κόσμου με τους κολυμβητές 

και τους ημιάστεγους και αυτή του Ασημένιου Ρόδου της, που κοιτούσε το αύριο. 

Αλλά μαζί ένιωθε και μια έλλειψη, αυτή που της θύμιζε ο Ορέστης. 

Πάνω σε ένα κουτί στο πάτωμα μέσα στο κιόσκι, ο νεαρός Μονόκερος είχε 

ακουμπήσει εκείνα τα παπούτσια της Χλόης. Έστεκαν εκεί, με το φτηνό μαύρο 

λουστρίνι και τους κόκκινους φιόγκους τους, παράταιρα και παράξενα, μέσα στο 

αναστατωμένο δωματιάκι, το γεμάτο σκόνη από τα μερεμέτια. Κάθε τόσο ο Ορέστης 

τα ξεσκόνιζε, τα γυάλιζε, τα ταχτοποιούσε. Πάνω κάτω είχε πει στην Αλίκη την 

ιστορία. Από τότε που τέλειωσαν το σχολείο, πέρσι, έβλεπε τη Χλόη συχνά στην 

Όπερα, έδινε ρεσιτάλ στο πάρκο. Εκείνο το βράδυ την πλησίασε και βρήκε το θάρρος 

να της ζητήσει μια βόλτα. Απρόσμενα εκείνη δέχτηκε και κουβεντιάζοντας έφτασαν 



207

μαζί ως απέναντι, στο Τάε Κβον Ντο και τους στάβλους του Ολλανδού. Εκεί υπήρχε 

ένα σπιτάκι από τσιμεντόλιθους, μια μικρή αποθήκη με ένα κρεβάτι μέσα. Ο Ορέστης 

είχε το κλειδί, του το είχε εμπιστευθεί ο Ολλανδός. «Του κάνω δουλειές, του πλένω. 

Γενικά τον βοηθάω», εξήγησε. Σ’ εκείνο το σπιτάκι πέρασαν μαζί τη νύχτα. Νωρίς το 

πρωί, όταν εκείνος ξύπνησε, εκείνη είχε κιόλας φύγει, προφανώς με το βαρκάκι της. 

(Ήξεραν, από τον καιρό του σχολείου, ότι ερχόταν με ένα βαρκάκι στη μαρίνα, από 

το ιστιοφόρο στο οποίο έμενε). Του είχε αφήσει όμως τα παπούτσια της. Η Αλίκη τον 

κοίταζε τώρα, σκυμμένο πάνω από τα καλώδια, δίπλα στο κιόσκι. Tα μαύρα και 

κόκκινα παπούτσια διακρίνονταν από την πόρτα, ένας βωμός του έρωτα κι ο Ορέστης 

ο μικρός θεός του, προορισμένος να της θυμίζει, με το πάθος του για τη Χλόη, τη 

δική της έλλειψη, τη δική της ανάγκη. 

Και να που αυτός που της θύμιζε, ακριβώς τώρα ερχόταν προς το μέρος της. 

Τον διέκρινε από αρκετά μακριά, πανύψηλο ανάμεσα στα μικρά πολύχρωμα 

τροχοφόρα. Φορούσε μια σκούρα βερμούδα και μπλούζα, και το κεφάλι του 

φωτιζόταν στον ήλιο που διαπερνούσε τα φυλλώματα. Τον γνώρισε αμέσως, παρά τα 

γυαλιά ηλίου και το ψάθινο καπέλο. 

«Λέο, ω Λέο! Πόσο λυπάμαι, Λέο!», είπε καθώς ριχνόταν στην αγκαλιά του.

‘Εκλαψαν μαζί για τη Γκαλίνα, και για όλα όσα τα λόγια δεν μπορούσαν να 

πουν. Τις επόμενες μέρες πήγαν πολλές φορές στο στούντιό του στα Μεσόγεια (η 

Αλίκη έπαιζε με τα καπέλα του), στο εργοστάσιο και στο γραφείο της Γκαλίνας, όπου 

ο Λέο την κοιτούσε με λατρεία καθώς εκείνη εξέταζε τα χρωματιστά κοκαλάκια της 

αδερφής του. «Θυμάμαι τον χειμώνα εκείνο», του είπε, παίρνοντας στα χέρια, 

τρυφερά σαν να φοβόταν ότι θα διαλυθεί, τη φωτογραφία  με τη Γκαλίνα πάνω στο 

άλογο και μέσα στο χιόνι, σαν σκηνή από παραμύθι, ή από άλλη χώρα κι εποχή. 

Πήγαν επίσης στην Κυψέλη και την Φωκίωνος Νέγρη, όπου ήπιαν καφέ στο πρώην 

Αρχοντικό και τώρα οικολογική καφετέρια Ambrosia. Περπάτησαν στην ανηφόρα του 

παλιού Λυκείου, στο Πεδίο του Άρεως και  στην Ακαδημία Πλάτωνος όπου έκαναν, 

διασκεδάζοντας, έρωτα στα μικρά της αόρατα φαράγγια. Εννοείται, πήγαν στην 

Όπερα. Στις αίθουσες συναυλιών, στο μυρωδάτο πάρκο της, στο κανάλι με τα 

δροσερά φουντωμένα πλατάνια. Επί δέκα μέρες η Αλίκη είχε μεταμορφωθεί σε ένα 

ον υποταγμένο. Όλες οι μορφές κι οι αποχρώσεις της αγάπης την κατέκλυζαν κι είχε 

λιώσει, είχε διαλυθεί γλυκά στο ταυτόχρονο δόσιμό της σε όλες: τον πόθο, τη λάμψη 

και το μεγάλωμα της ψυχής της όταν ήταν δίπλα του, την αντανάκλαση της λάμψης 

αυτής στην ολοφάνερη δική του και την τρυφερότητα και στοργή, την ανάγκη της να 



208

τον προστατέψει από τον πόνο και τη σκληρότητα της μνήμης. Τη δέκατη μέρα ο Λέο 

της είχε μια έκπληξη: ήρθε ένα απόγευμα στο Ασημένιο Ρόδο με ένα γυαλιστερό 

κλειστό φορτηγό και δυο κουβαλητές, που αποκάλυψαν στο άνοιγμά του ένα 

ολοκαίνουργιο μαύρο πιάνο. Για να το εγκαινιάσουν έπαιξε ό ίδιος μια σύντομη δική 

του σύνθεση, την οποία η Ροντίνια, παρατηρήτρια όλες αυτές τις μέρες της ερωτικής 

ιστορίας των φίλων της, αποκάλεσε  «μουσική της εξόρυξης του μαρμάρου» και  ο 

Ορέστης «μουσική των αλόγων που θα πάνε στον πόλεμο». Η Αλίκη δεν την 

αποκάλεσε τίποτα, θαύμαζε απλώς τον συνθέτη. Όταν ωστόσο εκείνη τελείωσε, 

εκείνη ένιωσε πως όχι τόσο η ίδια η μουσική όσο το γεγονός του μικρού ρεσιτάλ, η 

συγκέντρωση στο χωλ γύρω από το πιάνο, το ζωντάνεμα του χώρου με τη μελωδία, 

την είχε επαναφέρει, ζωηρή και ανανεωμένη, στον πραγματικό κόσμο: είχε τη δική 

της μουσική να συνθέσει, αυτή των υλικών που γίνονται τροφή: είχε ένα ρεστωράν να 

ανοίξει.



209

3

Πού ήταν αυτό το πράγμα; Δεν θυμάμαι.

Ο Αντώνης οδηγούσε νευρικά από τη μαρίνα προς τη Συγγρού και καθ’ οδόν 

θυμήθηκε αυτό το πράγμα, το ρεστωράν μέσα στο πάρκο, δηλαδή την απόδειξη πως η 

Αλίκη, η άστεγη Αλίκη, τον είχε νικήσει. Αυτό τουλάχιστον είχε μάθει από τον Λέο, 

ο οποίος, αφού ηρέμησε από την οργή στο κατάστρωμα του Αλέξανδρου, τον 

πληροφόρησε για τα κατορθώματα της Αλίκης και ποιο ακριβώς ήταν το νέο της 

βασίλειο. Την είχε, όπως του είπε, αναζητήσει απελπισμένα στους οικισμούς των 

ημιάστεγων και από εκεί έμαθε για το ρεστωράν και για τη συγκατοίκηση με τη 

Ροντίνια. Τη Ροντίνια! Είναι ζευγάρι τώρα, ο Λέο και η Αλίκη. Και η Ροντίνια είναι 

συνεταίρος, μαζί θα το κάνουν το ρεστωράν. Έχει κι ένα παιδί μάλιστα η Ροντίνια . 

Όλοι κάτι έχουν.

Το καλύτερο: το ρεστωράν το βάφτισε, λέει, Ασημένιο Ρόδο! Κι εγώ; Τι λάθος 

κάνω λοιπόν εγώ; Γιατί το κλώτσησα έτσι, τότε, στο δικαστήριο, το Ασημένιο Ρόδο; 

Γιατί το πολεμάω; Ο θυμός απλωνόταν πάλι στα στήθη του μα μόνο από συνήθεια, 

χωρίς δύναμη. Ήταν ένας θυμός ξεφτισμένος, μια πίκρα πιο πολύ, μια ταπείνωση 

διαρκείας. Πήγαινε σε ένα meeting στην εταιρία, κάτι θέματα για τα οποία έπρεπε, 

λέει, να ενημερωθεί. Θεέ μου, πόσο αδιάφορο μου είναι!

Ρεστωράν, μουρμούρισε παρκάροντας έξω από τα γραφεία της Aqua με την 

Αλίκη πάντα, βασανιστικά, στο μυαλό του. Ρεστωράν! Έζησε τόσα χρόνια και τόσες 

δυσκολίες για να κάνει τελικά, μόνη της και με χίλια ζόρια, αυτό για το οποίο από την 

αρχή την προόριζε ο πατέρας της. Αμ η Ροντίνια; Είχε γίνει γεωλόγος, δηλαδή κι 

αυτή ακριβώς ό,τι ήταν ο πατέρας της. Και ο Λέο έγινε μουσικός, αυτό που είχαν 

κανονίσει οι γονείς του από τη γέννησή του σχεδόν. Τόσος αγώνας, τόσα ταξίδια και 

σπουδές, και όλοι τους έγιναν ό,τι ήταν και οι γονείς τους. Μόνο εγώ ξέφυγα, 

συμπέρανε με καμάρι. Όλο ιδέα μου είστε αλλά, σας ρίχνω.

Μόνο εγώ. Και να ’μαι τώρα, στην εταιρία που δεν γουστάρω ούτε να βλέπω, 

μακριά από το θαλασσινό μου καταφύγιο, και ακόμα πιο μακριά από την ονειρεμένη 

δουλειά του ναυπηγού. Τι να κάνουμε όμως; 

Κοίταξε γύρω του αφηρημένα, καθυστερώντας την είσοδό του στο κτίριο. 

Απέναντι υψώνονταν πάντα οι γνωστοί ευκάλυπτοι, αιώνιοι, με τις ρίζες να πίνουν τα 



210

υπόγεια νερά, μνημεία της φύσης που ήταν εκεί πριν γεννηθεί και θα ήταν πολύ μετά 

το τέλος της γελοίας ζωής του. Ήταν πάντα γεμάτοι φυλλώματα, δυνατά, ανθεκτικά, 

τα μαγικά τους έλαια ρουφούσαν το δηλητήριο και το εξουδετέρωναν, το έκαναν 

ζωή. Το απαλό γκριζοπράσινο χρώμα τους ψύχραινε το θερμό γαλάζιο του ουρανού. 

Ο Αντώνης ήξερε από χρώματα γιατί, θεωρητικά, δεν έπαυε να είναι ναυπηγός. Η 

Ελλάδα έχει θερμό γαλάζιο και ψυχρό πράσινο. Η Ελλάδα είναι τρελή.

Δεν του έφταιγε η Ελλάδα όμως. Του έφταιγε μάλλον ότι αυτή ειδικά τη στιγμή 

τα δύο χρώματα, το πράσινο και το γαλάζιο - που είχαν για φόντο το πιο αέρινο 

μπετόν του κόσμου, το μπετόν της Όπερας - τα συμπλήρωνε μια απροσδόκητη έντονη 

πινελιά, κατακόκκινη, που παρέπεμπε, κάπως ποιητικά, και στον χαρακτηρισμό 

«τρελή»: στον κορμό ενός από τους ευκάλυπτους ακουμπούσε μια κοπέλα με μαλλιά 

στον τόνο του κόκκινου τριαντάφυλλου και με ένα τεράστιο backpack στο έδαφος 

πλάι της. Η όλη εμφάνισή της, το σορτς, τα ηλιοκαμένα πόδια, ο αέρας ταξιδιώτη 

μακρινών αποστάσεων, του έλεγε ότι ήταν μια από αυτούς τους νεαρούς νομάδες που 

μετακινούνται διαρκώς μόνοι τους ή σε παρέες και κάθε τόσο σταματάνε σε ένα 

μέρος δήθεν κατάλληλο και ιδρύουν οικοκοινότητες. Η μόδα, που έμοιαζε με 

αναβίωση των ιστορικών χίπις του περασμένου αιώνα, αλλά με κάποια νέα 

χαρακτηριστικά, της εποχής, δεν υπήρχε όταν ήταν εκείνος στην ηλικία της - πρέπει 

να ηταν έφηβη άκομα. Στην εποχή του οι έφηβοι ταξίδευαν (αν η κρίση και τα 

οικονομικά το επέτρεπαν) μόνο για λίγο και σε τουριστικά μέρη, για να κάνουν 

μπάνια και να πιουν στα μπαρ. 

Εμείς κάναμε κυρίως συγκροτήματα μουσικής.

Πάλι το Ασημένιο Ρόδο, πάλι η Αλίκη. Η Αλίκη, που ήρθε μάρτυρας στο 

δικαστήριο. Εναντίον του. «Θα στο τσακίσω εγώ το παλιορεστωράν σου», είπε 

μεγαλόφωνα, αυθόρμητα, όλο κακία. Τα έλεγε εύκολα κάτι τέτοια, τα 

γυναικουλίστικα, όπως τα χαρακτήριζε όταν τα άκουγε από άλλους, μεταξύ των 

οποίων κι από τη μητέρα του. Ήταν η άμυνα που θεωρούσε πως έπρεπε να προβάλλει 

πάντα ως μαχητής, ως διεκδικητής, ακόμα κι όταν δεν ήξερε τι διεκδικεί. Έτσι είχε 

επιτεθεί (λάθος όμως: δεν είχε επιτεθεί, είχε αμυνθεί, ψέματα;) και στο δικαστήριο, 

όταν είπε στην Αλίκη «εσύ που έκλεψες μια φτωχή μετανάστρια;»

Όμως, την είχε όντως κλέψει, δεν την είχε; Το αρνήθηκε βέβαια, αλλά είχε 

καταχλομιάσει. Η Αλίκη η βασίλισσα είχε κάνει απολύτως εν γνώσει της κάτι κακό.

«Τι σκέφτεσαι, Αντώνη;»



211

Από την απέναντι πλευρά του τραπεζιού συνεδριάσεων, ο Τζοβανόπουλος τον 

κοίταζε. Η σύντομη σύσκεψη για την πορεία του ισολογισμού της εταιρίας είχε 

ολοκληρωθεί. Οι βοηθοί μάνατζερ, οι λογίστριες, η γραμματέας, είχαν επιστρέψει 

στα γραφεία τους. Το άπλετο φως έμπαινε από τα μεγάλα παράθυρα του δέκατου 

ορόφου ευχάριστο, καθώς συνδυαζόταν με τη δροσιά του κλιματιστικού. Ο Αντώνης 

ήταν μόνος με τον Τζοβανόπουλος που, με το λάπτοπ ακόμα ανοιχτό, ταχτοποιούσε 

τα λίγα χαρτιά στο μικρό κομψό ντοσιέ του, έτοιμος και αυτός να αποσυρθεί στο 

γραφείο του.

«Σκέφτομαι τι κάνω εδώ. Εγώ ήθελα να γίνω ναυπηγός».

Ο Τζοβανόπουλος έκλεισε το λάπτοπ. «Λοιπόν, γίνε», είπε βαριεστημένα, και 

βγήκε από την αίθουσα χωρίς να του ρίξει δεύτερη ματιά.

Στον κορμό του ευκάλυπτου το κορίτσι - τριαντάφυλλο με το σορτς και το 

backpack ήταν ακόμα στη θέση του. Τώρα έλαμπε ακόμα περισσότερο το κόκκινο 

κεφάλι, ενώ η υπόλοιπη μορφή της έσβηνε κάπως, γιατί ήταν βαθύ μεσημέρι. Ωστόσο 

στεκόταν ακόμα εκεί, μέσα στη ζέστη, στη λιγοστή σκιά από τα φύλλα του δέντρου. 

Ο Αντώνης άνοιξε το αιρκοντίσιον, χαλάρωσε πίσω από το τιμόνι και, χωρίς να 

ξεκινήσει, αφέθηκε στη θαλπωρή της ώρας, κοιτάζοντας μια το κορίτσι και μια το 

μικρό, γεμάτο παρκινγκ γύρω του, δίπλα στην είσοδο του κτιρίου. Αυτή η νάρκη του 

ελληνικού καλοκαιριού είναι ταυτόχρονα καταστροφή και σωτηρία: έρχεται εγκαίρως 

κάθε χρόνο για να ξεμυαλίσει το νου τον βασανισμένο από το άγχος και ταυτόχρονα 

να τον αποσπάσει από τη συγκέντρωση στον στόχο, τον οποιοδήποτε στόχο. Ο 

κύκλος του χρόνου εδώ λες κι είναι μελετημένος από μια ανώτερη δύναμη, ίσα ίσα 

για να κρατάει τους ανθρώπους όρθιους στην κόψη του ξυραφιού, ούτε να 

γκρεμιστούν μα ούτε και να ανέβουν. Η Ελλάδα δεν θα έπρεπε να έχει κανονικά 

μόνιμους κατοίκους, σκέφτηκε. Θα έπρεπε να είναι ένα διεθνές κέντρο διερχομένων, 

μια διεθνής αγορά, μια συνεχής γιορτή. Το αιώνιο Delta International. Οι προσωρινοί 

κάτοικοί του να εκπροσωπούνται επίσημα από αυτό το ζωντανό τριαντάφυλλο με τα 

ηλιοκαμένα πόδια και το backpack.

Κάποιος χτύπησε το τζάμι κι αμέσως άνοιξε την πόρτα του συνοδηγού απαλά, 

διστακτικά. Ο Αντώνης στράφηκε νωχελικά - κάποιος συνάδερφος από την εταιρία;

Μια γυναίκα γλίστρησε στο κάθισμα δίπλα του, μια μικροκαμωμένη γυναίκα. 

«Ελπίζω να μην ενοχλώ πολύ», είπε με φωνή σιγανή μα σταθερή, φωνή μαγευτικά 

και υπέροχα γνώριμη. Φωνή που γέννησε στη στιγμή άλλες φωνές, μπερδεμένα 



212

αρώματα και εικόνες. Ο Αντώνης κοκάλωσε ξαφνιασμένος, βουβός. Την είδε δίπλα 

του σαν να ήταν μόλις χτες, ακριβώς χτες. Είχε τα ίδια σκουρόξανθα μαλλιά σε 

μεσαίο μήκος, μόνο χωρίς το λίγο κόκκινο, ήταν ίσως λίγο πιο γεμάτη, με αδιόρατες 

ρυτίδες που την έκαναν πιο εκφραστική και πάνω από όλα με εκείνα τα καταπράσινα 

μάτια με τις μακριές βλεφαρίδες, τα μάτια που τον κοίταζαν τόσο άφοβα, τόσο βαθιά, 

πάνω από το σηκωμένο μοβ φόρεμα, εκείνη τη μοναδική νύχτα στο κοντέινερ.

«Ροντίνια! Ρ ο ν τ ί ν ι α ! Ροντ!»

Στις πρώτες αγκαλιές ένιωσε αμήχανος, σαν να ντρεπόταν. Εκείνη πάλι όχι. Σαν 

να μην θυμάται. Δεν θυμάται; Μετά τον κοίταξε στα μάτια και είπε: «Έχω κάτι πολύ 

σοβαρό να σου πω».

Στη στιγμή ένιωσε τον φόβο να τον παραλύει. Κάτι σοβαρό; Μήπως είναι 

άρρωστη; Μήπως πεθαίνει; Ενστικτωδώς άπλωσε το χέρι σε μια χειρονομία 

προστατευτική.

«Και δεν θα σου το έλεγα», συνέχισε η Ροντίνια, «αλλά δεν είναι στο χέρι μου, 

δεν αφορά εμένα. Αφορά άλλο πρόσωπο. Δυστυχώς», συνέχισε αλλάζοντας τον τόνο 

σε κάπως παιχνιδιάρικο, «αυτού του είδους τα πρόσωπα, όταν μεγαλώνουν, αποκτούν 

ενοχλητικά δικαιώματα σχετικά με την ιστορία της ύπαρξής τους. Θα το ξέρεις 

καλύτερα από τον καθένα αυτό, εσύ ειδικά».

Την κοίταζε ανήσυχος. Δεν ήταν τόσο τα ακαταλαβίστικα λόγια, που όμως σαν 

να σχημάτιζαν ήδη ένα πολύ μακρινό, πολύ νεφελώδες και ασαφές νόημα, μια 

υποψία. Ήταν το πρωτοφανές ότι η Ροντίνια φλυαρούσε. Η αξέχαστα λακωνική και 

ακριβής Ροντίνια, που ταχτοποιούσε και ξεδιάλυνε τα πάντα με δυο κοφτές φράσεις, 

μιλούσε τώρα περιφραστικά, προσεγγίζοντας με προσοχή το θέμα. Κάτι σοβαρό 

συμβαίνει πράγματι.

«Πες μου», την παρότρυνε, ενώ ένιωθε πως ένα σιωπηλό, κρυμμένο κομμάτι 

του εαυτού του ήδη ήξερε, αλλά δεν το φανέρωνε στον υπόλοιπο εαυτό του.

«Βλέπεις την κοπέλα απέναντι στο δέντρο, με τα κόκκινα μαλλιά και τον σάκο; 

Είναι η κόρη σου. Η κόρη μας. Από εκείνη τη νύχτα, στο Schooljamming». 

Κι ενώ ο Αντώνης την κοιτούσε άφωνος, προσπαθώντας, μέσα στην απέραντη 

σύγχυση και έκπληξη, να εντοπίσει αν αυτή ήταν η ιδέα που υπήρχε ήδη μέσα του, ή 

αν ήρθε εντελώς ουρανοκατέβατη, η Ροντίνια συνέχισε:

«Με πολλή δυσκολία τη συγκράτησα, στο τσακ, να μην έρθει να στο πει η ίδια. 

Δεν θα ήταν και ό,τι καλύτερο, ε; Λοιπόν, άκου και σύνελθε: δεν μας νοιάζει. Εμένα 

κι εκείνη εννοώ, δεν μας νοιάζει, δεν ζητάμε τίποτα. Άλλωστε είναι ήδη δεκαέξι, ναι, 



213

μέτρα, τόσο θα βγει», του είπε γελώντας, λύνοντας για λογαριασμό του την άσκηση 

αριθμητικής. «Αλλά πρέπει να σε γνωρίσει, κι εσύ έπρεπε να ξέρεις. Τη λένε 

Ντανιέλα».

Το κτίριο υψωνόταν μπροστά του ειρωνικά, αυτό το κτίριο που θα στέγαζε την 

πατέντα του. Ο Αντώνης στάθηκε μια στιγμή αναποφάσιστος: ακόμα και τώρα, μετά 

από τόσα, μετά από τέτοιο σοκ, αρνιόταν να εγκαταλείψει τελείως το ηδονικό 

αγκαθάκι της παιδιάστικης ζήλιας. Έκανε ένα βήμα διστακτικό: η Αλίκη στεκόταν 

στο κατώφλι. Δεν υπήρχε τίποτα ομορφότερο στον κόσμο. Πριν της μιλήσει, πριν τη 

χαιρετήσει, πριν ζητήσει συγγνώμη, το είδε: η Αλίκη η βασίλισσα. Στην πόρτα του 

Ασημένιου Ρόδου.

«Ξέρεις, το ήθελα εγώ αυτό το κτίριο. Για την πατέντα μου».

Της εξήγησε τα επιπόλαια σχέδια, τα αδύναμα, ανυπεράσπιστα όνειρά του. 

Νόμισε πως διέκρινε στα μάτια της, καθώς εκείνη τον άκουγε, την ίδια ερώτηση, την 

ίδια ακριβώς, που ανέβηκε και στα δικά του χείλη, χωρίς να βγει: Θα μου το έδινες αν 

στο ζητούσα;

Κανείς από τους δυο δεν την έκανε φωναχτά, μα ο Αντώνης ένιωσε πως όλη η 

ουσία ήταν σ’ αυτή την ερώτηση. Και στην απάντησή της: θα μου το έδινες αν το 

ζητούσα;

Θα της το έδινε; 

Θα του το έδινε;

«Γιατί είμαστε έτσι, Αλίκη;», ξεστόμισε τελικά, με παράπονο μικρού παιδιού.

«Ω, έλα τώρα, πώς είμαστε; Άνθρωποι είμαστε…»

«Συγχώρεσέ με, Αλίκη. Ήμουν - ήμουν πολύ ταπεινωμένος. Ξέσπασα σε σένα». 

«Μα είχες δίκιο», του είπε. «Πράγματι έκλεψα τη Μιρέλλα. Το έκανα. Σε 

αντίθεση με σένα, που δεν ήξερες για τη μόλυνση, εγώ έκανα εν γνώσει μου κάτι 

κακό».

Είχε μόλις πει αυτό που κι ο ίδιος είχε σκεφτεί. Αλλά τώρα εδώ, δίπλα της, 

νιώθοντάς την, την υπερασπίστηκε: «Ναι, γιατί αυτά που κάνω εγώ σπανίως είναι εν 

γνώσει μου. Ενώ εσύ είσαι μόνη σου», της είπε. «Παίρνεις όλες τις αποφάσεις για τις 

πράξεις σου εσύ, μόνη σου. Εγώ δεν κάνω σχεδόν τίποτα μόνος μου, Αλίκη. Είναι 

πολύ πιο εύκολο να μην βλέπεις το κακό, όταν οι αποφάσεις δεν είναι δικές σου».

Την είδε να λάμπει, της έκαναν καλό τα λόγια του. «Τα βρήκα με τη Μιρέλλα», 

του είπε με χαρά. «Το τακτοποίησα το θέμα».



214

«Εγώ μάλλον δεν τα πάω καλά με τις ευθύνες μου», είπε εκείνος με λύπη. «Το 

μόνο που ήθελα πάντα ήταν να κυριαρχώ στους άλλους».

«Ω, έλα τώρα, να κυριαρχείς! Να είσαι με ανθρώπους γύρω σου θέλεις. Και 

ήσουν πάντα πολύ ειλικρινής σε αυτό. Δεν νομίζω να εκμεταλλεύτηκες ποτέ κανένα. 

Δεν ήσουν πονηρός ή ύπουλος».

Δειλός μόνο, σκέφτηκε ο Αντώνης. Αλλά, λες να είναι έτσι όπως το λέει; Ήταν 

η σειρά του να νιώσει καλά με τα λόγια της.

«Έλα να σου δείξω το μαγαζί», του είπε.

Του έδειξε με καμάρι την αίθουσα με τα τραπεζοκαθίσματα (εδώ θα μπουν 

λευκά τραπεζομάντιλα και μπεζ καλύμματα στις καρέκλες), τη μεγάλη κουζίνα με τα 

ανοξείδωτα και με έναν εντυπωσιακό κατακόκκινο νεροχύτη (σχέδιο της Ροντίνιας), 

την πίσω αυλή με το κιόσκι. (Εδώ μένει ο αγαπημένος μου μάγειρας). Ο Αντώνης 

θυμήθηκε σιωπηρά εκείνο το πρωινό που είχε έρθει μόνος του εδώ, στο ακόμα 

ερείπιο, και είχε διαλύσει, σε αυτό το κιόσκι ακριβώς, μια αυτοσχέδια μακέτα. Του 

έδειξε το μαύρο πιάνο στο χωλ. (Το πιάνο είναι δώρο του Λέο, την κούκλα τη λένε 

Ζουζού). Του μίλησε με συγκίνηση για ένα αντίστοιχο παλιό πιάνο που υπήρχε στο 

χωλ του Αρχοντικό, και που δεν ήξερε τι είχε απογίνει. Μοιραζόταν μαζί του τα 

πάντα, όπως δεν το είχε κάνει ποτέ παλιά. Ξαφνικά ο Αντώνης έλιωσε με αυτή της τη 

ζεστασιά. Ήταν αλλιώς με την Αλίκη. Με τον Λέο δεν μπορώ να νιώσω έτσι, υπάρχει 

πάντα ο ανταγωνισμός. Με τη Ροντ θυμάμαι εκείνη τη νύχτα, μας έχει σημαδέψει, 

είναι κόμπος. Αλλά η Αλίκη, η Αλίκη είναι η καρδιά, είναι ο πυρήνας όλων μας.  

Τον έβγαλε από τις σκέψεις του: «Πώς τα πας με τη Ντανιέλα;»

«Δεν ξέρω τι να πω, είναι κάτι μαγικό». 

Στο νου του ήρθε το πιπεράτο άρωμα της κόρης του, σαν άρωμα από τους 

ευκάλυπτους και τα κρυμμένα νερά τους, μαζί με κάτι άλλο, προσωπικό, που τον 

τύλιξε μόλις μπήκε στο αυτοκίνητο, όταν της έκανε νεύμα η Ροντίνια. Το πλατύ 

χαμόγελο, που έτρεμε από μια άτσαλη συγκίνηση, το επιφυλακτικό και μαζί περίεργο 

βλέμμα. Του ήρθε η  φωνή της, που του φάνηκε ασυνήθιστα ζεστή για την ηλικία της. 

Η μεγάλη ομοιότητα και μαζί οι διαφορές με τη Ροντ. Και κυρίως ήρθε εκείνη η 

αδιόρατη έκφραση στα μάτια της και το περίγραμμά τους, μαζί με ένα πολύ ελαφρό 

σπάσιμο του στόματος στην άκρη, μια έκφραση που μόνο εκείνος γνώριζε, που την 

γνώριζε καλύτερα από κάθε τι άλλο. Το τεστ DNA, που ακολούθησε «για να γίνουν 

όλα σωστά», ήταν περιττό: ο Αντώνης είχε δει στη Ντανιέλα το πιο γνωστό πρόσωπο 

της ζωής του, το πρόσωπο της μητέρας του.



215

«Είναι σαν να γνωρίζω από την αρχή την ύπαρξή μου», συνέχισε, 

«αντιστέκομαι όμως, μου φαίνεται κάπως πρωτόγονο αυτό το συναίσθημα. Στο κάτω 

κάτω είναι ήδη δεκαέξι χρονών».

Δίστασε λίγο, μετά πρόσθεσε: «Μερικές στιγμές νομίζω πως εκείνη θα κάνει 

περισσότερα για μένα από ό,τι εγώ γι’ αυτήν,  πως μου μαθαίνει πράγματα. Έχει τόσο 

ενθουσιασμό και τόσες γνώσεις, γι αυτές τις οικοκοινότητες! Αλλά κι εγώ κάτι πρέπει 

να κάνω… θα μεγάλωσε δύσκολα… και η Ροντ…»

Σταμάτησε και την κοίταξε με νόημα. «Μη με ρωτήσεις πώς τα πάω με τη 

Ροντ», συμπλήρωσε. «Δεν ξέρω. Ιδέα δεν έχω. Είναι πάντα η Ροντ, το μυστήριο!»

«Κανείς δεν μεγαλώνει εύκολα, Αντώνη», τον παρηγόρησε η Αλίκη, αφήνοντας 

τη Ροντ ασχολίαστη. «Μια χαρά μου φαίνεται θα τα πάτε, η κόρη σου κι εσύ».

Έξω στον κήπο άστραψε στον ήλιο ένα ποδήλατο. Μια στιγμή μετά, ένας 

νεαρός με μακριά μαλλιά και πορτοκαλί κράνος μπήκε στο ρεστωράν.

«Ουφ, τρέχω από το πρωί», είπε. «Ζόρι έχει, αλλά θα τα καταφέρουμε».

«Από δω ο Ορέστης», είπε η Αλίκη. «Μάγειρας, φίλος, άνθρωπος για όλες τις 

δουλειές. Ορέστη, ο παλιός μου φίλος, ο Αντώνης».

«Τι θα καταφέρετε;» ρώτησε ο Αντώνης με ενδιαφέρον.

«Να προλάβουμε να ανοίξουμε μέσα στο Delta International. Έστω και λίγο 

πριν την τελετή λήξης. Θα είναι πολύ καλό για το μαγαζί».

«Θα ανοίξουμε», είπε ο Αντώνης, με πάθος που ξάφνιασε και τον ίδιο. Ξαφνικά 

ένιωσε το ρεστωράν της Αλίκης πιο δικό του από όλες τις εταιρίες, από τον 

Αλέξανδρο και όλους τους ανθρώπους του, ακόμα και από την πατέντα του. «Να είσαι 

βέβαιη ότι θα προλάβουμε να ανοίξουμε», τόνισε. «Και θα κάνουμε μια μεγάλη 

γιορτή. Θα βάλουμε τα γυαλιά σε εταιρίες και επίσημους. Το Ασημένιο Ρόδο θα 

μείνει αξέχαστο».



216

4

«Μπράβο μωρό μου, μπράβο, ωραία όλα αυτά, πολύ ωραία».

Το ύφος της μαμάς της Αλίκης έδειχνε πως προσπαθούσε να καταλάβει γιατί η 

κόρη της μόχθησε τόσο πολύ για να τα κάνει όλα αυτά μόνη της, ενώ θα μπορούσε να 

μείνει με τον μπαμπά της και να τα έχει όλα έτοιμα. Ταυτόχρονα έδειχνε πως 

προσπαθούσε να καλοπιάσει το καινούργιο ισχυρό πρόσωπο της οικογένειας.

Η Αλίκη κοίταξε τρυφερά τη μαμά της, πρόσεξε τα πάντα καλοφτιαγμένα 

νύχια, το φόρεμα με το μετρημένα σέξι ντεκολτέ. «Σ’ ευχαριστώ, μαμά», είπε, 

αφήνοντάς την ελεύθερη να φλυαρήσει με ένα βουλευτή, θα της άρεσε πολύ να 

μιλάει με βουλευτή. Η ίδια πλησίασε τον μπαμπά της, που εκείνη τη στιγμή έλεγε:

 «Ναι, οικοκοινότητα. Ρακή, σταφύλια… Ναι, δικά μας…. Το φθινόπωρο 

βγαίνει… Καζάνια… Κα - ζά - νια».

Φαινόταν να μιλάει στον Λέο, όμως στην πραγματικότητα μιλούσε στον αστείο 

εκείνο Γερμανό φίλο και συνάδελφο του Λέο με τα κολλημένα μακριά μαλλιά, τον 

Φρέντι. Αυτός ήταν που ενδιαφερόταν για τη ρακή. Ο Λέο μετέφραζε, άλλοτε 

αγγλικά κι άλλοτε ρωσικά, προσπαθώντας να εξηγήσει τι ήταν η ρακή και πώς 

γινόταν. Βρίσκονταν όλοι στο Ασημένιο Ρόδο, στη μεγάλη σάλα. Λίγες μέρες μετά τα 

εγκαίνια του ρεστωράν και ακριβώς στο φινάλε του Delta International είχαν 

προλάβει, με τη βοήθεια όλων, ακόμα και του Μαρενγκλέν και των ημιάστεγων, να 

οργανώσουν τη λαμπρή δική τους βραδιά. Μια βραδιά που τώρα είχε προχωρήσει. Τα 

τραπέζια στη σάλα είχαν ήδη ξεστρωθεί (τα υπολείμματα από το μοσχομυριστό ψωμί 

μαζεύτηκαν με προσοχή) και στρωθεί ξανά με καθαρά. Αρκετός κόσμος είχε φύγει 

μετά το δείπνο, στο οποίο παρευρέθηκαν και δημοσιογράφοι από τα πιο δημοφιλή 

γαστρονομικά σάιτ, και καινούργιος κατέφθανε διαρκώς, για να ενωθεί με όσους 

είχαν παραμείνει. (Οι ημιάστεγοι, ντυμένοι με τα καλά τους από τη Cinderella, δεν 

σκόπευαν να χάσουν ούτε ώρα από τη γιορτή τους, τη γιορτή της Αλίκης τους). Η 

σάλα βούιζε από φωνές και μια τεταμένη γλυκιά προσμονή για το ρεσιτάλ που θα 

ακολουθούσε στον κήπο. Προσμονή που ενωνόταν με εκείνη της επίσημης γιορτής, 

της διάχυτης παντού: στο πάρκο και τη μαρίνα, στην Πλατεία Νερού, στο Ταε Κβον 

Ντο και στην Όπερα, από τον Φάρο της οποίας οι ξενύχτηδες της παραλίας θα 



217

χάζευαν τώρα, μέσα στο νερό, την ολόφωτη εξέδρα που μόλις είχε ρίξει τα 

πυροτεχνήματα.

Η Αλίκη φορούσε ένα κόκκινο φόρεμα και, μετά από καιρό, ψηλά τακούνια. 

Πλησίασε τον Λέο, στάθηκε δίπλα του. Της άρεσε αυτή η εικόνα του με τον πατέρα 

της, αυτό το δίδυμο, ο πεθερός και ο γαμπρός, μια πανάρχαια τελετουργία 

συμφιλίωσης δυο ανταγωνιστών, από την εποχή που ο ένας παραχωρούσε στον άλλο 

την κόρη - γυναίκα. Δεν υπήρχε εδώ τίποτα να παραχωρήσει κανείς, μα το 

συναίσθημα είχε κληρονομηθεί, υπήρχε στα κύτταρα της ανθρωπότητας. Στο χωλ, 

πάνω στο πιάνο, καθόταν η Ζουζού, με κολλαριστό το δαντελένιο της φόρεμα, τα 

μαλλιά της να λάμπουν στο μισοσκόταδο. Μπροστά της γλίστρησαν δυο σκιές, δυο 

σιλουέτες που απομακρύνονταν τώρα από τη σάλα και τη φλυαρία του μπαμπά και 

πήγαιναν προς τον κήπο. Ήταν ο Φρέντι πάλι, και μια δημοσιογράφος που η Αλίκη 

γνώριζε, και χάρηκε πολύ που την είδε στο ρεστωράν της: η παλιά της μαθήτρια η 

Μαργαρίτα, ή Μάρη η Εφημεριδού. Οι δυο τους συνομιλούσαν αγγλικά, ο Φρέντι με 

σαφώς γερμανική προφορά. «Εκεί στο βάθος, μακριά, πέρα από την εξέδρα και τα 

πυροτεχνήματα, εκεί στο σκοτάδι», έλεγε τώρα. «Εκεί που βγαίνουν οι 

υδρογονάνθρακες είναι ο πόλεμος. Πόλεμος του Νερού; Έτσι θα τον λένε, αλλά για 

αυτούς θα γίνει. Ό,τι πηγάδια για νερό και να ανοίξουν οι Αμερικανοί στην Αφρική, 

στα κοιτάσματα που ψάχνουν με μανία οι δορυφόροι τους, ό,τι κι αν λέτε εσείς των 

νέων πηγών, αυτοί, οι υδρογονάνθρακες, θα είναι πάντα οι βασιλιάδες».

«Συμφωνώ, μόνο που αυτά τα λένε κυρίως οι Ρώσοι. Η Ρωσία έχει ρίξει εκεί το 

βάρος κι η Αμερική στις ανανεώσιμες, το ξέρουμε. Εσείς οι Γερμανοί έχετε ένα 

κόλλημα με τους Ρώσους - γείτονες, παλιές ιστορίες, το καταλαβαίνω. Αλλά εδώ δεν 

είναι ούτε Ρωσία μόνο, ούτε Γερμανία μόνο. Εδώ είναι Ευρώπη, φίλε μου, Ε υ ρ ώ π 

η. Όλη μαζί. Εδώ είναι τα πάντα, μαζί και κόντρα συγχρόνως. Όταν απλωθεί ο 

πόλεμος, αυτός που λένε Πόλεμο του Νερού, για τα πάντα θα γίνει η σφαγή. Κι εδώ, 

στην Ευρώπη, θα είναι αόρατη. Μπαμπακένια. Και η πιο μπερδεμένη».

«Πολύ μπερδεμένη;» 

Ο τόνος του Φρέντι ήταν αλλιώτικος τώρα, πιο βαθύς, βραχνός. «Ναι», είπε 

σιγανά η Μάρη, κι οι δυο σιλουέτες κινήθηκαν η μια προς την άλλη. Αγκαλιάστηκαν, 

φιλήθηκαν, μετά χάθηκαν στις σκιές του κήπου. Η Αλίκη απομακρύνθηκε. 

Το μάτι της πήρε τον Αντώνη. Τις προάλλες της είπε ότι πράγματι ο Μπόγκνταν 

του είχε πει για τα χρήματα της Μιρέλλας, κι ότι την είχε κατηγορήσει στα ίσια. Κι 

ωστόσο είχε περάσει, μετά, νύχτες στην αγκαλιά της, εκείνες τις πνιγηρές νύχτες στον 



218

οικισμό των ημιάστεγων. Δεν θέλω ποτέ να τον ξαναδώ, σκέφτηκε με μια στιγμιαία 

ψύχρα στην καρδιά, που όμως διαλύθηκε αμέσως: η Ροντίνια φάνηκε στον κήπο 

ξεναγώντας κάποιους επισκέπτες, δεν φοβάμαι τίποτα με σένα δίπλα μου Ροντ.

Μέσα στη σάλα, μια παρέα βουλευτές του Ελληνικού Κοινοβουλίου, ανάμεσά 

τους και η μαμά του Αντώνη, θαύμαζαν το έργο του Μαρενγκλέν στον τοίχο: ένα 

μεγάλο ξυλόγλυπτο από κλαδιά σε σχήματα εξωτικών μορφών, που έμοιαζαν να 

προβάλλουν από ένα μαγεμένο δάσος. Ο Μαρενγκλέν δίπλα τους έλεγε:  «Όχι, 

προτιμώ έτσι, ελεύθερα». 

«Μα τόσες ώρες δουλειάς», είπε ένας βουλευτής. «Θα πρέπει να αμείβονται».

«Α, δεν με ενδιαφέρουν οι ώρες δουλειάς», είπε ο Μαρενγκλέν. «Περνάω την 

ώρα μου». Ο βουλευτής έδειξε να χάνει το ενδιαφέρον του, τι αξία έχει ένα έργο που 

δεν πληρώνεται;

Ένα χέρι τυλίχτηκε στη μέση της Αλίκης: ο Λέο  είχε απομακρυνθεί από τον 

μπαμπά της. «Πάμε έξω;» της είπε. «Πρέπει να αρχίσω σε λίγο».

Στον κήπο η ορχήστρα έπαιζε ήδη, ζεσταίνοντας τη διάθεση. Βγαίνοντας, με 

την Αλίκη δίπλα του, ο Λέο τσέκαρε το κινητό του - είχε πολλές κλήσεις και 

μηνύματα. Το πιο πρόσφατο τον ενημέρωνε ότι ο αποστολέας δεν θα μπορούσε να 

παρευρεθεί, αλλά χαιρόταν για την πρόοδό του και έλπιζε σε μια μελλοντική 

συνάντηση. Ο Μίλαν, ο Τσέχος μαέστρος. Του Λέο τα χρόνια εκείνα του φαίνονταν 

πολύ μακρινά, μα να που ολόκληρος μαέστρος φρόντιζε, έστω και τυπικά, να μην 

κόβει τελείως τις γέφυρες.  Ίσως αυτό να είναι ένα μυστικό επιτυχίας, ίσως πρέπει να 

το μιμηθώ. 

Πρέπει, πρέπει…

Ξαφνικά μια επιθυμία να ουρλιάξει «Λίνουτσκα» τον κατέλαβε κι αρπάχτηκε 

από την Αλίκη. «Έλα να χορέψουμε», της είπε, ακούγοντας τα λόγια του σαν από τη 

σκηνή ενός θεάτρου, όπου έδινε παράσταση η μισή του ψυχή για να καθηλώσει την 

άλλη μισή στο κάθισμα της ευπρέπειας. Σύντομα όμως ξαναβρήκε την αυτοκυριαρχία 

του: γύρω τους όλοι σχημάτισαν έναν κύκλο προστατευτικό, ζεστό, και θαύμαζαν το 

ζευγάρι της βραδιάς, που στροβιλιζόταν τώρα στη μέση του κήπου. Το κόκκινο 

φόρεμα της Αλίκης ξεχώριζε δίπλα στο λευκό κοστούμι του Λέο. Τα κοστούμια είναι 

ρόλοι κι ο Λέο ένιωσε μια καινούργια ορμή να τον συνεπαίρνει καθώς χόρευε, ένιωσε 

να μπαίνει στο ρόλο του γαμπρού και στον πειρασμό να κάνει στην Αλίκη πρόταση 

γάμου. Αλλά συγκρατήθηκε, ακόμα περισσότερο κι από όταν ήθελε να φωνάξει 



219

«Λίνουτσκα». Το είχαν συζητήσει και αποκλείσει προς το παρόν. «Σ’ αγαπώ πολύ», 

είπε μόνο.

Έστρεψε το καθαρό, προσγειωμένο βλέμμα της στο δικό του. Ήταν η Αλίκη 

του Ασημένιου Ρόδου, του τότε και του τώρα. Ήταν η σιγουριά του, η ευτυχία του. 

Πίσω της φάνηκε ένα άλλο πρόσωπο. Χαμογελαστό, χαρούμενο, 

περιτριγυρισμένο από έναν άντρα και τρία παιδιά από τριών ως δέκα χρονών. Ένα 

πρόσωπο φιλικό κι αόριστα οικείο. Ο Λέο επιβράδυνε τον χορό. Ποια είναι αυτή;

«Λέο, αγάπη μου. Είμαστε εδώ για το Delta. Δεν θα σε έχανα με τίποτα».

Η γυναίκα είχε σκούρα μαλλιά τραβηγμένα πίσω και ήταν όμορφη με ένα 

διακριτικό, συμμαζεμένο τρόπο. Αλλά το πιο μικρό πιτσιρίκι της κρατούσε ένα 

σαξόφωνο - παιχνίδι και το πιπίλαγε παθιασμένα και ηδονικά. Λατινόφωνοι 

κελαρυσμοί ακούγονταν από τα άλλα δυο πιτσιρίκια αλλά και γύρω της, προερχόμενα 

προφανώς από την ευρύτερη οικογένεια. Στη στιγμή ο Λέο είδε τα μαλλιά της μπλε, 

ένα βελούδινο γιλέκο να σφίγγει τη λεπτή της μέση και το σαξόφωνο μεγάλο, 

πρωταγωνιστή στην αγκαλιά της σε ένα υπόγειο δίπλα στο ποτάμι, μια χειμωνιάτικη 

νύχτα πολλά χρόνια πριν. «Μόνικα!»

«Είδες Λέο, τελικά, γύρισες! Γύρισες στην Ελλάδα!» 

«Μόνικα, πόσο χαίρομαι», είπε ο Λέο, λίγο αμήχανα ενώ εκείνη του 

παρουσίαζε την οικογένεια, με την οποία είχε έρθει για το Delta Ιnternational. Κατά 

τα άλλα ζούσε πάντα στη Βαρκελώνη, όπου δίδασκε μουσική και μεγάλωνε τα παιδιά 

της. Τους σύστησε τον σύντροφο κι ο Λέο την Αλίκη. Η Αλίκη είχε ένα παράξενο 

βλέμμα καθώς της έδινε το χέρι, σαν να προσπαθούσε να θυμηθεί. Γνωρίζονταν οι 

δυο τους;

Ο Αντώνης και η Ροντίνια τους έκαναν νόημα από μακριά, δείχνοντας κάποιον 

που μόλις είχε φτάσει. «Ξέρεις εσύ τη Μόνικα;», ρώτησε ο Λέο την Αλίκη, καθώς 

πήγαιναν προς το μέρος τους. Εκείνη τον κοίταξε κάπως στενόχωρα: «Μου την είχε 

δείξει η Γκαλίνα, κάποτε», εξήγησε, «σε μια φωτογραφία. Πριν πολλά χρόνια, στην 

Κυψέλη. Μου είχε πει τότε ότι έκανες Καλοκαίρι με τη Μόνικα. Το θυμήθηκα, γιατί 

αργότερα έμαθα ότι υπάρχει μια παλιά ταινία που τη λένε έτσι».

«Ναι, η Λίνουτσκα ήξερε από αυτά», είπε ο Λέο. 

Πόσο λείπεις Γκαλίνα, πόσο λείπεις αλήθεια απόψε! Πόσο θα έλαμπες, απόψε, 

μοναδικά! 

Αλλά δεν τον παρέσυρε τελείως η λύπη, ευτυχώς πάλι δεν πρόλαβε, γιατί τώρα 

στράφηκαν, η Αλίκη κι αυτός,  προς τον νεοφερμένο, στον οποίο μιλούσαν ήδη ο 



220

Αντώνης και η Ροντίνια, κι αυτή τη φορά ο Λέο δεν δυσκολεύτηκε στην αναγνώριση. 

Ο κύριος Φράγκος, ο θεολόγος, ήταν πάντα κομψός, με μεταξωτό πουκάμισο κι ένα 

θαυμάσιο καπέλο, το οποίο έβγαλε κάνοντας μια μικρή υπόκλιση: «Χαιρετώ τον 

μουσικό μας», είπε.

Ο Λέο του έσφιξε το χέρι, είπε ευχαριστώ. Τι βραδιά, θεέ μου, τι βραδιά! Τι 

μελωδίες μπερδεύονταν στο νου του!

Ξαφνικά πολύχρωμα λουλούδια υψώθηκαν με συριγμούς και άνοιξαν διάπλατα 

ψηλά στον ουρανό, γεννώντας ιαχές ενθουσιασμού. Δεν ήταν από την εξέδρα στη 

θάλασσα, ήταν δικά τους: Ανθοκόμοι και Μονόκεροι, ακόμα και λίγοι Σαρανταεπτά, 

παλιοί μαθητές της Αλίκης και γνωστοί από την παραλία, τις χάρτινες εφημερίδες και 

τον οικισμό των ημιάστεγων βρίσκονταν εδώ και εκτόξευαν τώρα πυροτεχνήματα 

πάνω από το Ασημένιο Ρόδο, φωτίζοντας τη δική τους αντιγιορτή, τη γιορτή που θα 

έμενε στη μνήμη ως η απάντηση στο πανηγύρι των εταιριών και των μεγάλων 

συμφερόντων. Ο Λέο απομακρύνθηκε και συγκεντρώθηκε, σε λίγο θα έδινε το πιο 

σημαντικό ως τώρα ατομικό ρεσιτάλ του. Τότε όμως ακούστηκε μια ζωηρή μουσική 

μέσα από το κτίριο, κάποιος τον είχε προλάβει: ο Φρέντι είχε ανοίξει το πιάνο του 

χωλ. Από πάνω του η κούκλα της Αλίκης έμοιαζε να τον κοιτάζει επιφυλακτικά. Οι 

γονείς της στέκονταν κι αυτοί δίπλα, μαζί κι εκείνη η δημοσιογράφος, η Μάρη, με 

δυο ποτήρια στο χέρι - προφανώς το ένα ήταν του Φρέντι. Το πρόσωπό της έδειχνε 

μια παράξενη οικειότητα με τον Γερμανό φίλο του, σαν να ήταν η γυναίκα του, που 

τον περίμενε υπομονετικά να τελειώσει το μελωδικό ιντερμέντζο για να ξαναφύγουν 

μαζί. Στο βάθος, στην κουζίνα, η παρέα των βουλευτών που πριν λίγο κοίταζε το 

ξυλόγλυπτο του Μαρενγκλέν είχε πάλι μαζευτεί και κοίταζε τώρα εντυπωσιασμένη 

τον κατακόκκινο νεροχύτη της Ροντίνιας. 

Ακολουθώντας με το βλέμμα τα πυροτεχνήματα ο Αντώνης στράφηκε προς τη 

θάλασσα, ελπίζοντας πως είχε εκείνο το ύφος του πολύ απασχολημένου, που θα 

εμπόδιζε τους άλλους να τον ενοχλήσουν. Η εξέδρα στο βάθος, στην οποία είχε 

βρεθεί εχτές ως καλεσμένος, του θύμιζε τη Γκαλίνα. Δεν τον είχε πονέσει που πήγε 

εκεί ως ηττημένος, αλλά που η πραγματική νικήτρια δεν ήταν εκεί. Και δεν είχε ιδέα 

με ποιους από τους παρευρισκόμενους μοιραζόταν αυτή του τη λύπη, παρόλο που την 

ανέφεραν όλοι στις ομιλίες τους, με κορώνες κατά της τρομοκρατίας και υπέρ της 

ασφάλειας και της ευημερίας.

«Τι σκέφτεσαι;»



221

Στράφηκε ενοχλημένος, δεν πέτυχε το ύφος. Δίπλα του στεκόταν η κόρη του, η 

Ντανιέλα. Κάθε φορά που την έβλεπε, θυμόταν τις αντιδράσεις του όταν του τη 

σύστησε η Ροντίνια, στο αυτοκίνητο έξω από τα γραφεία στη Συγγρού. Η πρώτη ήταν 

βέβαια η συγκίνηση, κυρίως όταν πρόσεξε την ομοιότητα με τη μητέρα του. Η 

δεύτερη όμως ήταν να βάλει τα γέλια, γιατί λίγες μόλις στιγμές νωρίτερα σκεφτόταν 

ότι από τους τέσσερις του Ασημένιου Ρόδου μόνο αυτός είχε γλιτώσει από τη μοίρα 

να επαναλάβει τη ζωή των γονιών του. Ο Λέο είχε γίνει μουσικός, η Αλίκη 

εστιάτορας, η Ροντίνια γεωλόγος. Μόνο αυτός ξέφυγε. Και να που τώρα μάθαινε ότι 

κι αυτός είχε επαναλάβει, χωρίς να το γνωρίζει, μια σημαντική, ίσως την πιο 

σημαντική, πλευρά της ζωής του: είχε αποκτήσει ένα παιδί που μεγάλωσε χωρίς 

πατέρα.

«Γιατί επαναλαμβανόμαστε;» είχε ρωτήσει τη Ροντίνια αργότερα, όταν ο πάγος 

έσπασε και πήγαν μαζί οι τρεις για φαγητό. Κι εκείνη του είπε ότι είναι φυσικό, 

κάνουμε αυτά που ξέρουμε, πραγματοποιούμε τα στοιχεία που υπάρχουν μέσα μας 

από την αρχή. Αλλά δεν επαναλαμβανόμαστε. Η ζωή αλλάζει, τη φτιάχνουμε αλλιώς 

κάθε φορά, είμαστε διαφορετικές εκδοχές των ίδιων συστατικών.

Και ήταν πράγματι: η Ντανιέλα δεν είχε από τη Ροντίνια την εξάρτηση που είχε 

ο ίδιος από τη μαμά του. Κι επίσης, παρόλο που είχε ακολουθήσει στο επάγγελμα τον 

πατέρα της, η Ροντίνια δεν είχε την ίδια εξάρτηση από το γεωλόγος που είχε ο ίδιος 

(που δεν είχε ακολουθήσει, ως προς αυτό, κανέναν) από το ναυπηγός, αυτή την 

αίσθηση ματαίωσης για κάτι που ούτε καν είχε προσπαθήσει. Όταν η Ντανιέλα είπε 

μια φορά, αστειευόμενη, «είμαι το παιδί ενός ναυπηγού και μιας γεωλόγου, το παιδί 

το νερού και της γης» ο ίδιος είχε παρατηρήσει σαρκαστικά, «σιγά τον ναυπηγό και 

τη γεωλόγο, ο ένας επιβλέπει μια γεώτρηση κι η άλλη φτιάχνει νεροχύτες», η 

Ροντίνια όμως είχε πει, πολύ σοβαρά: «Οι νεροχύτες μου είναι πολύ ωραίοι, σε 

παρακαλώ. Αν δεν ήταν, δεν θα τους έφτιαχνα».

 «Σκέφτομαι τι να κάνω στη ζωή μου», είπε τώρα στη Ντανιέλα, κοιτάζοντας 

πάντα στο βάθος, στο σκοτάδι της θάλασσας, την ήσυχη τώρα εξέδρα του Delta 

International.

«Μπορείς να επενδύσεις στις οικοκοινότητες. Σκέψου το», είπε εκείνη. «Σε 

παραγωγή εναλλακτικού χαρτιού, παραδείγματος χάριν».

«Δεν ξέρω από αυτά…»

«Η ζωή δεν είναι ό,τι ξέρουμε. Η άποψη πως η ζωή είναι σιγουριά είναι 

ξεπερασμένη».



222

Την κοίταξε σκεπτικός. Υποτίθεται ότι εγώ θα την συμβουλεύω, όχι αυτή 

εμένα. Νοιαζόταν πραγματικά, και μέσω αυτής είχε αρχίσει να νοιάζεται και για 

πολλά άλλα πράγματα. Νωρίτερα λόγου χάριν είχε βοηθήσει, χωρίς σχεδόν να το 

καταλάβει, την Αλίκη να πακετάρει τρόφιμα για τους ημιάστεγους. 

 «Έλα, πάμε», της είπε, «αρχίζει ο Λέο όπου να ’ναι».

Οι μουσικοί ετοιμάζονταν, το πλήθος μαζευόταν, ανυπόμονο. Μέσα του ο 

Αντώνης διέκρινε τη μητέρα του, με τα καλοφτιαγμένα της μαλλιά κι ένα ποτήρι στο 

χέρι, ένα μαύρο φόρεμα και γόβες ψηλές, αδιόρατα στραβοπατημένες. Δεν εφάρμοζε 

το κόλπο των κοριτσιών, που μετέφεραν τις γόβες σε τσαντάκια και περπατούσαν με 

παπούτσια χαμηλά. Ήταν άλλης εποχής. Αλλά κι έτσι κατάφερε, έστω 

στραβοπατώντας, να μπει αρκετά και στη σημερινή. Δίπλα της στεκόταν ο 

Τζοβανόπουλος, με τα γυαλιστερά του βαμμένα μαλλιά κι ένα ποτήρι κι αυτός στο 

χέρι, φαινόταν να απολαμβάνει τη συντροφιά της 

«Σαν να μιλάει το ξύλο», του έλεγε τώρα εκείνη. «Το είδατε πως είναι; Σαν να 

μιλάει, πανέμορφο, αληθινή λαϊκή τέχνη. Τόσες εργατοώρες, δωρεάν!»

Ο Τζοβανόπουλος γέλασε εγκάρδια, σηκώνοντας το ποτήρι του. 

«Αγαπητή μου κυρία, αχ εσείς οι αριστεροί και οι εργατοώρες σας! Ποιος 

νοιάζεται για τις εργατοώρες; Ο φίλος σας ο Μαρξ - Ένγκελς - Λένιν δημιουργεί 

υπεραξία αυτή τη στιγμή! Σε δυο χρόνια να μου πείτε πόσο θα τα πουλάει!» 

Εκείνη γέλασε με τη σειρά της. «Αγαπητέ κύριε εταιριάρχα» - ο Αντώνης 

συγκράτησε το γέλιο του - «αχ, εσείς οι καπιταλιστές και η υπεραξία σας! Εμείς 

έχουμε κάνει υπεραξία τους ίδιους τους Μαρξ - Ένγκελς - Λένιν! Και τώρα πια, 

χωρίς καθόλου εργατοώρες!»

Αθάνατη μαμά, σκέφτηκε ο Αντώνης, την ώρα που η μουσική δυνάμωνε. Κοίτα 

μόνο μη σου πουλήσει τίποτα μετοχές για πέταμα, εγώ δεν ανακατεύομαι.

Ο Λέο είχε πάρει το βιολί του. Ο Αντώνης μετακινήθηκε μπροστά, τη στιγμή 

που εκείνος ο Ορέστης, ο μάγειρας της Αλίκης με τα μακριά μαλλιά, δείχνοντας το 

άλογό του στην άκρη του κήπου (δίπλα του ο Φιλ, ο σκύλος, με κολάρο 

ολοκαίνουργιο), συστηνόταν στη Ντανιέλα:

«Είμαι ο Ορέστης κι αυτός είναι ο Φοίβος», τον άκουσε να λέει. «Πρίγκιπας 

της Ανδραβίδας, απόγονος του Πήγασου».

«Εγώ είμαι η Ντανιέλα», άκουσε την κόρη του να απαντάει, με ύφος κωμικά 

στομφώδες. «Το παιδί του Ασημένιου Ρόδου».



223

 Οι πρώτες νότες του βιολιού ακούστηκαν. Πλήθος κινητές συσκευές άρχισαν 

να βιντεοσκοπούν. Αρκετές από τις βιντεοσκοπήσεις αυτές θα μετατρέπονταν σε 

ρεπορτάζ στη News Balloon - Every Morning On The Street και τη Blue Balloon -  

News Of The Day, σε κείμενο γραμμένο με πάθος και τυπωμένο πάνω σ’ αυτό το 

ατίθασο χαρτί που μύριζε θάλασσα, κοπριά και λάστιχο ποδηλάτου. Ένα χέρι 

γλίστρησε κάτω από το μπράτσο του Αντώνη: η Ροντίνια με τα μοναδικά μάτια, 

όμορφα βαμμένη και χτενισμένη, φορούσε μια κόκκινη μπλούζα και μαύρο 

παντελόνι. Ήταν η Ροντ του, η μοναδική Ροντ. Η Ροντ η αινιγματική, η μακρινή, και 

τόσο αξιόπιστη. Η Ροντ χάρη στην οποία το ρεστωράν Ασημένιο Ρόδο έγινε από 

όνειρο πραγματικότητα. Με την Αλίκη είχαν συμφωνήσει πως απλώς θα της έδινε 

από τα κέρδη, όποτε μπορούσε: η Ροντίνια θα ξανάφευγε, δεν είχε σκοπό να γίνει 

εστιάτορας. Μαζί με τα φρόνιμα είδη υγιεινής, στο πρόγραμμά της ήταν και οι 

γεωλογικές περιπέτειες σε μέρη μακρινά και δύσκολα. Οι τρεις τους, ο Αντώνης, η 

Ροντίνια και η Αλίκη πλησίασαν τώρα μπροστά, κάτω από τη μικρή σκηνή. Σε λίγο η 

μελωδία του Λέο, δική του σύνθεση, πλημμύρισε τον κήπο, την παραλία και τις 

ψυχές. Το Ασημένιο Ρόδο, το καινούργιο ρεστωράν του πάρκου, άπλωνε θριαμβικά 

στη γιορτινή νύχτα τη φωνή του, το στίγμα του. Όλοι ήταν εκεί, οι γονείς της Αλίκης, 

η Ντανιέλα δίπλα στη μαμά του Αντώνη (η οποία τη σύστηνε με καμάρι σε όποιον 

έβλεπε μπροστά της, από εδώ η εγγονή μου) και ο Τζοβανόπουλος, η Μαργαρίτα η 

δημοσιογράφος και πρώην μαθήτρια της Αλίκης, ο Ρώσος φίλος του Λέο από παλιά 

κι εκείνη η ακόμα πιο παλιά φιλενάδα του με το καταλάνικο σόι της. Πιο πίσω οι 

Ρώσοι της εταιρίας με τους εκτυπωτές και οι γονείς του Λέο (λιγομίλητοι, 

λυπημένοι), ο κύριος Φράγκος, οι Ανθοκόμοι και οι Μονόκεροι και όλοι οι 

καλεσμένοι. Χειροκροτήματα, μικρό διάλειμμα. 

Ένα χέρι σκούντησε τον Αντώνη, στράφηκε: ο Κρίστο, ο Βούλγαρος από το 

συνεργείο στη Μιχαήλ Βόδα. Μαζί του ήταν ένας νεότερος άντρας με έξυπνο 

βλέμμα, μια γυναίκα κι ένα μωρό σε καροτσάκι. Ο Αντώνης του έσφιξε το χέρι.

«Ο αδερφός μου ο Βασίλι, ο δάσκαλος, τον θυμάσαι;», είπε ο Κρίστο. «Η 

γυναίκα του η Βαλέρια, δασκάλα επίσης. Κι από δω», έδειξε το καροτσάκι με το 

βρέφος, «η Αντριάνα Βασίλιεβα Μαρίνσκα, η ανιψιά μου».

«Από δω η κόρη μου», έπιασε ο Αντώνης τον εαυτό του να απαντάει, 

συστήνοντας τη Ντανιέλα. «Ασχολείται με οικοκοινότητες. Με το χαρτί». 

«Πολύ ενδιαφέρον», είπε με θέρμη ο δάσκαλος, ο Βασίλι Μαρίνσκι. «Το χαρτί 

στο μέλλον θα είναι πολύτιμο».



224

Ο Αντώνης κοίταζε το μωρό, την Αντριάνα Βασίλιεβα Μαρίνσκα. Πολλές 

δόσεις οικογένειας τελευταία. Η ζωή προσπαθεί να μας συσπειρώσει; Έρχεται, 

αλήθεια, κάποιο κακό, ή είναι μόνο η καλοκαιρινή νύχτα, η μουσική και το ποτό, και 

όλα είναι λόγια του αέρα χωρίς σημασία;

Κάποιος ωστόσο είχε προτιμήσει να μείνει μόνος του. Ο Ορέστης, ο νεαρός 

μάγειρας με τα μακριά μαλλιά, χωμένος στη γωνία μαζί με τον Φοίβο το άλογο, δεν 

κοίταζε καν τη σκηνή. Κοίταζε, σαν ναρκωμένο ζωάκι, σαν μετενσαρκωμένο αγαθό 

μικρό άλογο κι αυτός, προς τη είσοδο του κήπου, από όπου μόλις είχε μπει μια νεαρή 

μελαμψή καλλονή με λευκό φόρεμα και πλούσια μαλλιά σαν σκούρο χρυσάφι. Ο Λέο 

από τη σκηνή της έκανε νόημα. Η μουσική άρχισε ξανά, κι αυτή τη φορά ήταν η 

εισαγωγή μιας άριας. Σε λίγο η φωνή της κοπέλας υψώθηκε μεστή, συγκινητική, 

πίσω από τους θεατές. Δεν ακουγόταν ανάσα. 

Ο Αντώνης σκίρτησε. Η φωνή τού ήταν γνωστή. Ήταν η ίδια εκείνη φωνή που 

άκουγαν στο κατάστρωμα του Αλέξανδρου, στη μέση του Αιγαίου, από το ιστιοφόρο 

που περνούσε στον ορίζοντα. Κοίταζε μαγεμένος την τραγουδίστρια, τον Ορέστη που 

είχε κοκαλώσει δίπλα στο άλογο, τον κόσμο γύρω που είχε, όπως κι ο ίδιος, μαγευτεί. 

Όταν η άρια, η γνωστή εκείνη άρια που λέει πως απόψε κανείς δεν θα κοιμηθεί, 

τελείωσε, ήταν η μαμά του που έσπασε, μαζί με τα πρώτα χειροκροτήματα, τη σιωπή:

«Ποια είναι αυτή η κοπέλα;» ρώτησε δυνατά, με έκδηλη περιέργεια. Και, 

καθώς οι μαύροι και οι μιγάδες ήταν πια, βέβαια, πλήθος στην Ελλάδα, οι σχέσεις 

τους όμως με τη βουλευτίνα ήταν μάλλον λίγες και άρα της έκαναν πάντα εντύπωση, 

συμπλήρωσε: «Και από πού μας έρχεται;»

Η Αλίκη χειροκροτούσε με τα χέρια ψηλά και κάνοντας ταυτόχρονα νόημα 

στον Ορέστη, σαν να του έλεγε από μακριά: «Ε, ξύπνα!» Έπειτα πήρε το ποτήρι της, 

που το είχε ακουμπήσει στην άκρη της μικρής σκηνής, το ύψωσε προς το μέρος του 

νεαρού μάγειρα και στράφηκε προς τη μαμά του Αντώνη: 

«Αυτή είναι η Χλόη», φώναξε, για να ακουστεί μέσα στο χειροκρότημα. 

«Έρχεται από τη θάλασσα».


