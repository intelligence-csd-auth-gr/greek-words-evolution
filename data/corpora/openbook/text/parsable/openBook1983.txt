






































ΧΡΙΣΤΙΝΑ ΛΕΛΗ

ΣΤΟΥ ΟΝΕΙΡΟΥ

 ΤΟ ΔΡΟΜΟ...

2



ΣΤΟΥ ΟΝΕΙΡΟΥ ΤΟ ΔΡΟΜΟ //  Χριστίνα Λέλη

ISBN: 978-618-82452-0-4

Eπιμέλεια κειμένου: Έλλη Οικονόμου

Φωτογραφία εξωφύλλου: Έλλη Οικονόμου

Η ποιητική συλλογή ΣΤΟΥ ΟΝΕΙΡΟΥ ΤΟ ΔΡΟΜΟ διανέμεται

ελεύθερα  στο  διαδίκτυο  σε  μορφή  ψηφιακού  βιβλίου  με

άδεια  Creative  Commons  Αναφορά  Δημιουργού-Όχι

Παράγωγα Έργα 4.0 Διεθνές . 
3

http://creativecommons.org/licenses/by-nd/4.0/
http://creativecommons.org/licenses/by-nd/4.0/


“Συγχώρεσέ με

που δε στάθηκα ώρες ατέλειωτες

να σε κυττάζω με συμπόνοια

να κλάψω για το χαμό σου

πάνω στο πτώμα σου

να προσευχηθώ...”

Μίμης Φωτόπουλος

ΗΜΙΤΟΝΙΑ

Αθήνα – 1960

4



ΖΩΗ

Όταν λυσσάει ο άνεμος

και τ’ αύριο σε σκοτώνει,

δύναμη βρες και ξέκοψε

απ' ό,τι σε πληγώνει.

Κι όταν η μέρα χάνεται

κι η νύχτα σε σκεπάζει,

μείνε κι αντιμετώπισε

αυτό που σε τρομάζει.

Γιατί η ζωή είναι όνειρο

που πρέπει να το ζήσεις.

Να μη δεχτείς ποτέ κανείς

να σου το καταργήσει.

5



ΑΝΤΑΝΑΚΛΑΣΗ

Όταν κοιτάς στον ουρανό

να πέφτει ένα αστέρι,

τη φωτιά μη φοβηθείς

και άπλωσε το χέρι.

Από ψηλά να μην κοιτάς

ποτέ το διπλανό σου.

Σκύψε και κάνε γέφυρα

το χέρι το δικό σου.

Άπλωσε τα ακροδάχτυλα

να αγγίξεις την ψυχή σου.

Μη θέλεις να πορεύεσαι

μονάχος στη ζωή σου.

Βάλσαμο είναι το άγγιγμα,

άγγελος ζωοδότης.

Του πόνου και της καταχνιάς

μη γίνεσαι δεσμώτης.

6



Μια αγκαλιά είναι αρκετή,

ένα μονάχα χάδι

να κάνουν τη ζωή γιορτή

και λάμψη το σκοτάδι.

Αγγίζεις το συνάνθρωπο

κι η αγάπη σου μιλάει.

Σαν ανταμώνουν δυο καρδιές

ο Θεός χαμογελάει.

7



ΜΙΚΡΟ ΑΓΟΡΙ

Δίπλα στο κύμα,

ξαπλωμένο στα βράχια το νεανικό κορμί.

Κείτεται αναίσθητο, κοιμισμένο.

Τόσο γαλήνιο!

Προσθέτει στην ομορφιά του τοπίου.

Μα να! Ανοίγει τα μάτια του!

Δυο μάτια φωτεινά

σαν το γαλαζοπράσινο της θάλασσας.

Καστανά μαλλιά, αγγελική μορφή.

Σήκω μικρό αγόρι και προχώρησε!

Αψήφισε την αρμύρα του αλατιού

κι ας καίει τις πληγές του σώματός σου.

Σκούπισε το δάκρυ κι αγνόησε

πως δίπλα σου αγγίζεις

το νεκρό κορμί της αδερφής σου.

Ένα κορμί που πλάι σου άφησε

την τελευταία του πνοή.

Κρύψε την αγωνία σου

8



για την τύχη της οικογένειας

που έχασες μέσα σε εκείνη την κόλαση.

Ξέχνα πως μαζί με το πλοίο

ναυάγησε και η καρδιά σου,

η ζωή σου όλη.

Εκείνη πια δε ζει...

Οι άλλοι πού να βρίσκονται;

Κανείς δεν ξέρει...

Εσύ όμως είσαι εδώ, μικρό αγόρι.

Και πρέπει να συνεχίσεις την πορεία σου.

Σβήσε τα ίχνη του παρελθόντος

και προχώρησε.

Τώρα πια είσαι μόνος σου.

Σφίξε τα δόντια, μικρό αγόρι!

Σε περιμένουν πολλά βάσανα ακόμη.

Σε περιμένουν μια κοινωνία διαφθοράς

κι ένας πολιτισμός στηριγμένος στο ψέμα

και στο συμφέρον.

Όμως εσύ θέλεις να ζήσεις, μικρό αγόρι!

Γι' αυτό, σφίξε ξανά τα δόντια

κι άντεξε τα χτυπήματα.

9



Και μην ξεχνάς ποτέ, μικρό αγόρι!

Τώρα είσαι στρατιώτης,

που πολεμά για τη ζωή του

και τα λιγοστά ζωντανά ακόμα όνειρά του!

10



ΤΗΣ ΝΙΟΤΗΣ ΑΛΗΤΕΙΑ

Όλοι με φωνάζουνε τρελή

που τολμώ στο δρόμο να φωνάξω

κι αν χρειαστεί τα στήθη να προτάξω

για να κερδίσω μια λεύτερη ζωή.

Και κανείς τους δεν ρωτάει τους λόγους,

η ψυχή μου αν βαραίνει απ' το αγιάζι.

Μα όσα κι αν μου πούνε, δεν πειράζει.

Πάντα λέγανε τρελούς τους ιδεολόγους.

Ονειροπαρμένους, τραγικά ρομαντικούς

και με κυνισμό τους ώμους τους σηκώνουν.

Μα τα βάσανα του κόσμου δεν τελειώνουν

στο τιμόνι όσο βλέπεις γνωστικούς.

Είναι έπειτα κι αυτοί που ανησυχούνε

κι από αγάπη μόνο με μαλώνουν.

Είναι που οι άνθρωποι όσο μεγαλώνουν

τη φωνή της λογικής όλο και ακούνε.

11



Θέλει ομως τρέλα η ελευθερία

και του έρωτα τη φλόγα μες στα μάτια.

Δεν χωράει μέσα σε γυάλινα παλάτια

η γλυιά κι αθώα της νιότης αλητεία.

12



Ο ΑΝΘΡΩΠΟΣ ΤΟΥ ΦΕΓΓΑΡΙΟΥ

Τι άραγε να βλέπει κι είναι πάντα θλιμμένο

αυτό το πρόσωπο το μελαγχολικό;

Πώς γίνεται σκοτάδι κι ερημιά να 'ναι ντυμένο

το βλέμμα που την νύχτα λούζει με φως;

Είναι βραδιές που το θαρρώ πως μ' έχει μαγεμένο,

σαν ξαγρυπνάμε συντροφιά στον ουρανό.

Στα χνάρια του με σέρνει σαν υπνωτισμένο

και δεν μ' αφήνει στου Μορφέα την αγκαλιά να βυθιστώ.

Ψιθυριστά μου εξιστορεί ατέλειωτα ταξίδια,

τη ζάλη και τη μέθη του καθώς τη γη γυρίζει,

ανεστραμμένο πώς θωρεί τ' αστέρια ωσάν παιχνίδια

κι όταν φλερτάρει με τον ήλιο πάλι πώς γεμίζει. 

Του τραγουδάω τον έρωτα, κλαίμε-γελάμε αντάμα

και γι' άλλους τόπους όμορφους μου λέει συνεχώς.

Μα δε μου εκμυστηρεύεται με γέλιο, ούτε με κλάμα

τι αντικρύζει απο ψηλά κι είναι έτσι σκυθρωπό.

13



Τάχα να φταίει ο πόλεμος και τα παιδιά που κλαίνε;

Οι βόμβες που σφυρίζουνε σαν ουρλιαχτά μωρού;

Να 'ναι τα άψυχα κορμιά που την ψυχή του καίνε;

Να 'ναι οι φωνές των όπλων και του σπαραγμού;

Ή μήπως βλέπει πώς γερνά στα χέρια μας η πλάση,

σαν κακοφορμισμένη πώς μολύνεται πληγή;

Πώς όσα η φύση θαυμαστά σαν μάνα που 'χει πλάσει

κατασπαράζουμε με ζήλο κι αλαζονεία περισσή;

Μήπως ακόμα άραγε το εφήμερο έχει νιώσει;

Πώς ξεγλιστρά σαν άνεμος στα χέρια μας η ζωή;

Κι ίσως ακόμη για καθέναν μας να το 'χει μετανιώσει,

που για τριάντα αργύρια πουλάμε τη στιγμή. 

Ειν' όμορφος ο ουρανός και το φεγγάρι ξέρει

πως τη γαλήνη που 'χει όταν το σύμπαν ησυχάζει

κι όταν η θάλασσα γροικά ν' ακούσει ενα αστέρι,

μ' όλους τους θησαυρούς της γης κανείς δεν τ' αγοράζει.

14



Μου λέει συχνά στα χέρια της η κάθε νέα μέρα

του κόσμου όλου το χρυσάφι πως κρατά.

Κι όσο ρωτώ δάκρυα γιατί σκορπίζει στον αέρα, 

τα μάτια μόνο χαμηλώνει κι απαντά:

"Του φεγγαριού είμαι ο άνθρωπος κι όσες αλήθειες ξέρω

δεν τις χωρά ο νους, μήτε και τις αντέχει.

Γι' αυτό σου λεω, άσε με μονάχος να υποφέρω.

Ο πόνος της επίγνωσης παρηγοριά δεν έχει.

Έλα να ταξιδέψουμε, να ξομολογηθούμε

κάποιαν αγάπη άφταστη, κάποιου έρωτα καημό.

Και όταν, φίλε μου καλέ, για πάντα χωριστούμε,

στα σύννεφα ν' αφήσεις ένα στεναγμό."

Τέτοια μιλώ με το χλωμό πρόσωπο στο φεγγάρι,

λόγια ψυχής, λόγια καρδιάς, αιώνια, αληθινά.

Κι όπως σιμώνει τελικά ο ύπνος να με πάρει,

το βλέπω μελαγχολικά να μου χαμογελά... 

15



ΑΧ!

Σου 'παν παίξε με τον ήλιο και τα χρώματα.

Σου 'πανε πως σου ανήκουν τα όνειρά σου.

Μα δε σου 'παν πώς η γη γεμίζει πτώματα,

ούτε πως θα καταπιούν τα σωθικά σου.

Σου 'παν τάχα πως η γνώση ειναι δύναμη

και μπορείς εσύ τον κόσμο να αλλάξεις.

Μα ξεχάσαν να σου πουν πως είναι αδύναμη

η ψυχή σου και γι' αυτό θα την πετάξεις.

Δεν σου είπαν ότι όλα έχουν τίμημα,

πως θα αισθάνεσαι τις νύχτες ενα ρίγος,

τη στιγμή που αυτοί, στου φόβου το προσκύνημα,

ξεπουλάνε τη ζωή σου λίγο-λίγο.

Μα ήρθε η μέρα που τα όνειρά σου ζήτησες

κι απ' το λήθαργο που είχες πέσει ξύπνησες.

Στη χαμένη την ψυχή σου εμπρός γονάτισες

κι ό,τι απέμεινε στα δυο σου χέρια κράτησες.

16



Τόλμησες να πεις "Δεν είναι εδώ το σπίτι μου!

Και να φύγω θέλω ΤΩΡΑ, μα την πίστη μου!"

Να πετάξεις απ' τα τείχη που σου χτίσανε.

Να ξεφύγεις απ' το μέλλον που σου ορίσανε.

Απλά κάγχασαν με την αφέλειά σου

και σου είπαν πως δεν ήτανε δικά σου

άλα αυτά που χρόνια δήθεν σου χαρίζανε.

Δανεικά... και μόνο εκείνοι το γνωρίζανε.

Μην τολμήσεις, σου 'παν, τ' άστρα να κοιτάξεις,

γιατί από το φως τα μάτια σου θα κάψεις.

Κοίτα τώρα τον εαυτό σου και προσπέρασε.

Κοριτσόπουλο η μέρα που εγέρασε... 

17



ΚΙ ΟΜΩΣ ΓΕΛΑΜΕ

Όταν νυχτώνει λέμε "φοβάμαι"

και για αγάπες παλιές μιλάμε.

Άνθρωποι είμαστε κι όλοι πονάμε,

όμως γελάμε.

Την ανθρωπιά μας στα μάτια κοιτάμε.

Τη μοναξιά μας την προσπερνάμε.

Χέρι με χέρι σαν περπατάμε,

παραπατάμε.

Πέφτουμε χάμω και χτυπάμε,

μα σηκωνόμαστε και προχωράμε.

Σε κάθε βήμα νάρκες ξυπνάμε

κι όμως γελάμε.

Έτσι είναι φίλε μου ο κόσμος από τότε

που ακούστηκε η πρώτη αναπνοή.

Πίκρα-χαρά, αγάπη-πόνος, γέλιο-δάκρυ,

σε μια αιώνια γλυκιά εναλλαγή.

Καινούργια μέρα ξημερώνει και ποιος ξέρει

τι άραγε θα φέρει η αυγή;

18



Ίσως γεμίσουν με λουλούδια οι καρδιές μας,

καθώς γλυκοχαράζει το πρωί.

Κάποιος μου είπε πως, όσο βαστάμε,

την ευτυχία μας κυνηγάμε.

Κι έτσι απλά τη ζωή μας περνάμε

κι όλο γελάμε.

Μου είπε οτι είμαστε θνητοί, θυμάμαι,

μα απ' το θάνατο ξεγλιστράμε,

όσο στο όνειρο ακουμπάμε

ό,τι αγαπάμε.

Κι όσο απο έρωτα ξαγρυπνάμε,

βόλτα στ' αστέρια τα βράδια πάμε.

Κι αν λαβωμένοι στη γη γυρνάμε,

χαμογελάμε.

Έτσι είναι φίλε μου ο κόσμος από τότε

που ακούστηκε η πρώτη αναπνοή.

Πίκρα-χαρά, αγάπη-πόνος, γέλιο-δάκρυ,

σε μια αιώνια γλυκιά εναλλαγή.

19



Καινούργια μέρα ξημερώνει και ποιος ξέρει

τι άραγε θα φέρει η αυγή;

Ίσως γεμίσουν με λουλούδια οι καρδιές μας,

καθώς γλυκοχαράζει το πρωί.

20



ΤΟ ΠΟΤΑΜΙ

Μια διαδρομή.

Αιώνια διαδρομή,

σ' ένα ποτάμι που δεν γυρίζει πίσω.

Σε ορμητικά νερά και χειμάρρους.

Σε μικρές στάλες, διάφανες

και κύματα που σπάνε πάνω στους γερμένους κορμούς.

Τα περιμένουν, τα αγκαλιάζουν.

Τα δέχονται μέσα τους και πλημμυρίζουν απο αυτά.

Ξυπνάνε θύμησες παλιές,

πανάρχαιες, αρχέγονες

και ένστικτα καλά ριζωμένα στα βάθη της μνήμης.

Ξάφνου,

πάνω στον κορμό ανθίζει ένα λουλούδι.

Δίπλα στις όχθες μαζεύονται πουλιά

- ψαροπούλια τα λένε.

Σκύβουν σαν γαληνεύουν τα νερά,

σβήνουν τη δίψα τους.

Τριγύρω,

όμορφα ελάφια δροσίζουν περήφανα κέρατα,

21



δίπλα στο θρόισμα των φύλλων.

Τα άλογα έκθαμβα θωρούν την αγέρωχη κορμοστασιά τους,

μες στον υγρό θολό καθρέφτη.

Όλα στην ίδια αναπνοή,

στο ίδιο ταξίδι.

Σ' ένα ποτάμι που κυλάει, κυλάει,

ασταμάτητο, ατρόμητο.

Μέχρι να βρει να αποθέσει την παγωμένη του ορμή

και να καταλαγιάσει.

Μέχρι ν' αγγίξει το άλλο μισό της ψυχής του

και να χαθεί.

Μέχρι να ενωθεί

με τους ήχους της θάλασσας... 

22



ΧΑΜΗΛΕΣ ΠΤΗΣΕΙΣ

Στο ένα χέρι μαχαίρι

και στο άλλο φαρμάκι.

Και τα δυο τα 'χεις στρέψει

στο κορμί σου επάνω.

Το ποτάμι που στάζει

στο υγρό πια μπαμπάκι,

βάφοντας θα στερέψει

μ' αίμα το λαβομάνο.

Στο άνθος της νιότης,

στου ήλιου τα χάδια

πως γυρίζεις την πλάτη

και πετάς χαμηλά;

Η απειλή του θανάτου

σε γεμίζει σημάδια,

μα της κλείνεις το μάτι

και κοιτάς σιωπηλά.

Κι όσο εσύ θα σωπαίνεις,

τόσο ο χρόνος θα τρέχει.

Παλικάρι χαμένο

23



στης ζωής τα στενά.

Την κλεψύδρα γυρνώντας,

πόση λύτρωση έχει

να κοιτάς τρομαγμένο

το παρελθόν να περνά!

Σ' εξορκίζω, μη φεύγεις!

Τι κι αν έχεις χαθεί;

Πίσω σου είναι το χνώτο

απ' το καθάριο νερό.

Γύρνα να ξεδιψάσεις

κι έτσι πια θα σωθεί

τ' όνειρό σου το πρώτο

και θα στήσει χορό.

Στου ονείρου το δρόμο

θα χορέψουμε αντάμα,

αγκαλιά με τη σκέψη

της καινούργιας αυγής.

Και κανένα απ' τα μάτια,

σαν θα γίνει το θάμα,

δάκρυ πια δε θα τρέξει.

Θα τραγουδάμε ευτυχείς! 

24



Ο ΔΡΟΜΟΣ ΤΗΣ ΖΩΗΣ

Αν το δρόμο της ζωής σου αναζητάς,

Το άστρο της Βηθλεέμ μην το ακολουθήσεις.

Θα σε παραπλανήσει,

γιατί δεν είναι το δικό σου…

Στα μονοπάτια της καρδιάς

άσε να τρέξει η ψυχή σου.

Ελεύθερη, καθώς γεννήθηκε να είναι.

Η καρδιά δε λαθεύει, 

η καρδιά δεν εκπορνεύεται,

η καρδιά δεν εκπίπτει.

Πάνω στα χνάρια της

αν ακουμπήσεις το βήμα σου,

εκεί θα σε πάει, στον προορισμό σου.

Πάνω στα μάτια της 

αν ακουμπήσεις το βλέμμα σου,

αυτό θα σου δείξει, το αληθινό.

Μέσα στο αίμα της 

αν πλύνεις τις πληγές σου,

αγίασμα θα κάνει το κάθε σημάδι.

25



Αν το δρόμο της ζωής σου αναζητάς,

άσε τη Βηθλεέμ για εκείνους που δεν ξέρουν

πως το πραγματικό αστέρι

λάμπει μέσα τους.

26



ΤΑΞΙΔΙΩΤΕΣ ΣΤΟ ΧΡΟΝΟ

Ο αέρας χτυπά στο κορμί σου.

Η πυκνή σου χαίτη ανεμίζει.

Κι εσύ, ταξιδιώτης στο χρόνο,

σαν αστραπή χάνεσαι στον ορίζοντα.

Μακάρι να...

Αχ, λίγο να σου έμοιαζα,

περήφανο άσπρο μου άτι!

Να 'μουνα ελεύθερη κι εγώ 

όπως κι εσύ

και να μπορούσα ανέμελη

να 'παιζα με τον ήλιο.

Οι φωτεινές του αχτίδες

να λαμπύριζαν στα μάτια μου.

Να μου μιλούσαν τα λουλούδια,

να μου χαμογελούσε η πλάση,

όπως σε σένα,

περήφανο άσπρο μου άτι.

Ταξιδιώτης στο χρόνο κι εγώ,

σαν αστραπή να χανόμουνα

27



στον ορίζοντα.

Αχ! Να γινόταν

να σ' έφτανα μια στιγμή!

Να σου μιλούσα, να σε άγγιζα!

Να με έπαιρνες στην πλάτη σου

και να τρέχαμε.

Να ένιωθα κι εγώ αυτά 

που στο βλέμμα σου βλέπω πως νιώθεις,

όταν ατίθασο χορεύεις

στα λιβάδια και στους λόφους.

Να σου μιλούσα για το ασταμάτητο καρδιοχτύπι,

την ανεξάντλητη αγάπη και φιλία,

που ξέρω θα μας έδενε αιώνια.

Για τα υπέροχα όνειρα.

Να μου έδειχνες,

όπως μόνο εσύ μπορείς να ξέρεις,

την ομορφιά της ζωής.

Αυτής που τώρα ανοίγεται μπροστά μας,

περήφανο άσπρο μου άτι.

Και μετά, ταξιδιώτες στο χρόνο κι οι δυο,

να χανόμασταν μαζί στον ορίζοντα!

28



ΤΑ ΠΑΙΔΙΑ ΜΟΥ

Τα παιδιά μου είναι παιδιά όλου του κόσμου.

Τα παιδιά μου είναι παιδιά του ίδιου Θεού.

Τα παιδιά μου είναι ίσα με όλα τ' άλλα,

ανεξάρτητα από θρησκεία, χρώμα ή νου.

Τα παιδιά μου θα γεμίσουν τον κόσμο

με αγάπη, χαρά κι ευτυχία

και με κάθε ανθρώπινη αξία.

Ξεγνοιασιά, γέλιο και ειρήνη.

Τα παιδιά μου θα φέρουν στη γη ό,τι λείπει.

Η μικρή νέα γενιά

θα μας δείξει πως ποτέ δεν είναι αργά.

Θα φτιάξουν ένα νέο κόσμο,

γεμάτο ιδέες, όνειρα και ζεστασιά.

29



ΦΩΝΕΣ

“Εσύ θα βρεις τον τρόπο να κινήσεις

τα νήματα της ζωής σου”.

Ωραία λόγια, βαρύγδουπα.

Λόγια!

Πώς ντύνονται με έργα;

Κι η δύναμη;

Τη δύναμη ποιος θα μου τη δώσει;

Έξω νυχτώνει.

Οι δρόμοι άδειασαν.

Όχι, δεν θα φοβηθώ που νυχτώνει!

Δε θα τρομάξω!

Ποτέ δεν αγάπησα το σκοτάδι.

Και τώρα... Φωνές!

Πολλές φωνές!

Με τραβάνε.

Όχι, μη! Πού με πάτε;

Δε φοβάμαι. Δε φοβάμαι! Δεν...

Κι όμως φοβάμαι!

Φοβάμαι γιατί νυχτώνει και μέσα.

30



Φοβάμαι το δικό μου σκοτάδι.

Φοβάμαι τις φωνές.

Τι θα μου πούνε άραγε;

Τι θα μου πουν που δεν το ξέρω ήδη;

Τι θα μου δείξουν,

που δεν το 'χω ήδη δει;

Ποια αλήθεια θα μου πετάξουν κατάμουτρα;

Θα πονέσω;

Να πονέσω!

Ναι, να πονέσω!

Να σιγουρευτώ ότι υπάρχω.

Ότι νιώθω.

Ότι είμαι ακόμα εδώ.

Ότι είμαι ακόμα εγώ.

Ότι είμαι ακόμα άνθρωπος.

Που τα έχει όλα και δεν έχει τίποτα.

Που τα νιώθει όλα με πάθος!

Που τα ζει όλα ως το μεδούλι!

Τίποτα...

Δε θα ξαναβρώ τις φωνές.

Δε θα ξαναβρώ εμένα.

31



Θα ξαναβρώ το κενό.

Τη μοναξιά.

Πού είναι το φως;

Θέλω το φως!

Θέλω τις φωνές!

Θέλω τις φωνές!

32



ΑΓΩΝΑΣ ΔΙΚΑΙΟΣ ΜΑ ΑΝΙΣΟΣ

Με μάτια καθάρια ολόισια κοιτά,

αγέρωχα, μπρος στο δίκιο του αγώνα.

Και πείνα και δίψα και κακουχίες αψηφά

και το τσουχτερό κρύο του χειμώνα.

Μιλάει για αγάπη και αδελφοσύνη, 

αυτός, ο οικτρά προδομένος.

Στις φλέβες του ρέει παλικαροσύνη

κι είναι από όρκο τιμής δεμένος.

Τη ζωή του έχει βγάλει πραμάτεια στο δρόμο

και να φλερτάρει με το θάνατο τολμά.

Αντρίκια σηκώνει το βάρος στον ώμο,

δίχως να καταριέται ή να βαρυγκομά.

Κι είν' το βάρος μεγάλο, ασήκωτο ίσως,

καθώς μάχεται σώμα με σώμα μ' αυτούς

που για αγάπη μιλάνε, μα ζούνε με μίσος

κι εν λευκώ ξεπουλάνε φίλους κι αδερφούς.

33



Μα ο οχτρός ο μεγάλος λέγεται αδιαφορία,

που σαν ίσκιος απαρατήρητη κυκλοφορεί

και τρυπώνει στον άνθρωπο με μεγάλη ευκολία

σαν θα βρει μαλωμένες καρδιά και ψυχή.

Είναι η λήθη γλυκιά σαν της μέθης τη ζάλη

και βολεύει όσους τρέμουν μη βγει νικητής.

Μα όσο ανέμελα γέρνουμε στο προσκεφάλι,

συνεργοί στο έγκλημά τους γινόμαστε εμείς.

34



ΡΟΖ

Στα σύννεφα πάνω κάθισε η ελπίδα.

Κι ήταν μια ελπίδα ροζ,

με μάγουλα ανθισμένα ροδοπέταλα.

Στο χαμόγελό της

ήρθε η μέρα και κρύφτηκε,

 η νύχτα μην την πιάσει και την καταπιεί.

Σ' ερωτικό παιχνίδι,

το φεγγάρι αγκάλιασε

την τελευταία ηλιαχτίδα.

Τρυφερά την ακούμπησε

στη βάση του κόσμου.

Κι όπως γίνηκαν ένα,

από τ' άστρα ξεχύθηκε 

της αγάπης το μήνυμα.

Τραγουδώντας ταξίδεψε

ως το πέρας του σύμπαντος.

Στ' ουρανού την άκρη πλάγιασε η ελπίδα.

Κι ήταν μια ελπίδα ροζ,

με μάγουλα ανθισμένα ροδοπέταλα.

35



ΑΛΗΤΙΣΣΑ ΨΥΧΗ

Αλήτισσα ψυχή,

τι κι αν προσπάθησα συχνά 

να σε συνετίσω;

Ποτέ δεν άλλαξες, ποτέ σου δεν αλλάζεις.

Κι αν στη ζωή

με δράκους και ληστές ζητάς

να πολεμήσω,

πάλι δεν χάλασες κι όλο ταξίδια τάζεις.

Εγκράτεια δεν ξέρεις τι θα πει.

Βουτάς σαν το παιδί 

στο άγνωστο κύμα.

Μακροθυμία επιδεικνύεις ζηλευτή

όταν αγκάθια συναντάς

σε κάθε βήμα.

Αλήτισσα ψυχή,

πόσα ακόμα θα ζητήσεις 

συναισθήματα

για να μπορείς τη δίψα να χορτάσεις;

Με προσευχή,

36



με καλοσύνη, με πραότητα

ζητώ πίσω να 'ρθεις να ξαποστάσεις.

Η αγαθότητα 

σταυρός σου τώρα γίνεται.

Κι εσύ, τρελή,

ποτέ δε μετανιώνεις.

Νεράκι έκανες το αίμα σου

και χύνεται,

μα μαγικά,

μέσα απ' τον πόνο δυναμώνεις.

Αλήτισσα ψυχή,

Πόσα ακόμα θα χαρίσεις

απ' τα σφάλματα

όποιου δεν ξέρει,

δεν μπορεί να σ' εκτιμήσει;

Ψεύτρα εποχή,

που όλο ζητάει να της χαρίσεις 

κι άλλα θαύματα,

μα μιαν αλήτισσα ψυχή 

δε θέλει να αγαπήσει.

37



Έκανες όνειρα

και ως τ' αστέρια πέταξες.

Γύρισες πίσω λαβωμένη

και γυμνή.

Να ονειρεύεσαι

ποτέ σου όμως δεν ξέχασες.

Ψυχή ελεύθερη.

Αλήτισσα ψυχή...

38



Η  Χριστίνα  Λέλη  γεννήθηκε  την  άνοιξη  του  1980,  όταν

ακόμα  υπήρχαν  γειτονιές,  αλάνες  και  αυλές  με  κήπο.

Φυλακίστηκε  στη  μεγαλούπολη  των  γκρίζων  κλουβιών,  με

μοναδική διέξοδο τη θάλασσα. Οι λέξεις φεύγουν από εκείνη

και  αποκτούν  δική  τους  προσωπικότητα  όταν  γράφει,  τα

χέρια  της  είναι  απλώς  το  μέσο που χρησιμοποιούν  για  να

βγουν στο φως, στη ζωή. Όνειρό της να ζήσει τα όνειρά της.

Πετάει μέσα στον κόσμο των ιστολογίων με το ψευδώνυμο

Butterfly  και  καταθέτει  τα  φτερουγίσματά  της  στους

παρακάτω ιστοτόπους:

 http://butterfly-butterflysworld.blogspot.gr/ 

http://epanastasikalosinis.blogspot.gr

http://butterflysstories.blogspot.gr

39

http://butterflysstories.blogspot.gr/
http://epanastasikalosinis.blogspot.gr/


H Έλλη  Οικονόμου γεννήθηκε  σε  μια  μεγαλούπολη  του

Θεσσαλικού κάμπου,  σήμερα ζει  αλλού και  ίσως  αύριο  να

ζήσει σε ένα εντελώς διαφορετικό μέρος. 

Από μικρή ήθελε να δραστηριοποιείται  δημιουργικά και  να

εκφράζεται,  ανασυνθέτοντας τις  εικόνες  των ταξιδιών του

νου της με διάφορα μέσα· κάτι που συνεχίζει έως και σήμερα,

δημιουργώντας,  φωτογραφίζοντας  και  γράφοντας  συχνά

μικρές ιστορίες. 

Ιστότοπος: 

Funky  Monkey  –  Δημιουργίες,  Λέξεις,  Εικόνες,  Διαδρομές

http://funkymonkey-handmadecreations.blogspot.gr/ 

40


