













































ΨΗΦΙΔΕΣ


 

 

  

      

ΨΗΦΙΔΕΣ 
Βάσω Αποστολοπούλου - Αναστασίου 

 



 

1 

 
 
 
 
 
 
 

 

 

 

 

 

 

 

Βάσω Αποστολοπούλου - Αναστασίου 
ΨΗΦΙΔΕΣ 
 
 
 
 
© Βάσω Αποστολοπούλου – Αναστασίου | 2013 
 
 
 
 
Η επιμέλεια της έκδοσης και του εξωφύλλου 
έγινε από τον Κώστα Θερμογιάννη 
 
kthermoyiannis@outlook.com 
www.nthermo.com 
www.tovivlio.net 
 

 
 
[Αναφορά προέλευσης - 
Μη Εμπορική Χρήση - 
Παρόμοια Διανομή] 
 

 
  Διανέμεται ελεύθερα με άδεια Creative Commons. Η 

αναφορά του ονόματος της συγγραφέως είναι υποχρεωτική 
και το έργο διατίθεται για μη εμπορική χρήση. 
 
 

mailto:kthermoyiannis@outlook.com
file:///C:/Users/Liakos/Desktop/tovivlio/Δημιουργία%20βιβλίων/Βάσω%20Αποστολοπούλου/Ποιητική%20συλλογή/www.nthermo.com
file:///C:/Users/Liakos/Desktop/tovivlio/Δημιουργία%20βιβλίων/Βάσω%20Αποστολοπούλου/Ποιητική%20συλλογή/www.tovivlio.net


 

2 

 

 

 

 

 

 

H Βάσω Αποστολοπούλου - Αναστασίου 
γεννήθηκε στη Βέροια όπου και τελείωσε το 
δημοτικό. Αυτή είναι η πατρίδα της, η πόλη της 
καρδιάς της. Αν και ρίζες της είναι στην 
Πελοπόννησο (την οποία επίσης αγαπά) και η 
εφηβεία και η ενήλικη ζωή της έχουν τη 

σφραγίδα της Αθήνας, εκείνη δηλώνει πως είναι Μακεδόνισσα!  
Ο Λόγος, γραπτός και προφορικός, πάντα τη γοήτευε. Με δυο 

γονείς δασκάλους έμαθε να διαβάζει από τα τρία της χρόνια – και 
δεν σταμάτησε από τότε. Η φιλολογία αναμενόμενη επιλογή. 
Ωστόσο, και μετά από πολύ προβληματισμό, ακολούθησε την δεύτερη 
μεγάλη της αγάπη, την Ιατρική. Τελείωσε το Πανεπιστήμιο της 
Αθήνας, παντρεύτηκε με τον Μανώλη Αναστασίου, συμφοιτητή της, 
κι απόκτησε δυο γιους. Πολλές οι υποχρεώσεις της, επί σειρά ετών. 
Και η πρώτη της αγάπη, εκείνη για τον Λόγο, να αρκείται στο 
διάβασμα βιβλίων. Αναρίθμητων. Μέχρι που άρχισε ο ελεύθερος 
χρόνος να γίνεται λίγο περισσότερος κι αποφάσισε να περάσει από 
την ανάγνωση στη συγγραφή.  

Το πρώτο της μυθιστόρημα με τίτλο «Το βαλς μιας ζωής» 
κυκλοφόρησε τον Δεκέμβριο του 2010 από τις εκδόσεις «Ιβίσκος». 
Είναι στο τέλος της συγγραφής του δεύτερου βιβλίου της και στο 
συρτάρι της βρίσκονται επί πλέον ένα θεατρικό, αρκετά διηγήματα 
και η αρχή του τρίτου βιβλίου της. 
  



 

3 

 

 

 

  



 

4 

 

 

 

 

 

 

 

 

 

Ψηφίδες 
Βάσω Αποστολοπούλου – Αναστασίου  

 

 

 

 

 

Στο αστεράκι μου! 
 

 

 

  



 

5 

  



 

6 

Σε θυμάμαι 
   

Σε θυμάμαι 
Να με παίρνεις σεργιάνι στους ώμους 
Το φεγγάρι να δούμε μαζί στη νυχτιά 

 
Σε θυμάμαι 

Το πινέλο να πιάνεις στο χέρι  
Στον καμβά της καρδιάς τους καημούς ν’ ακουμπάς  

 
Σε θυμάμαι 

Να γεμίζεις μελάνι την πένα 
Και ν’ αφήνεις το χνάρι του νου στο χαρτί 

 
Σε θυμάμαι 

Με μυαλό φωτεινό, με σοφία 
Να διδάσκεις μ’ αγάπη γενιές και γενιές  

 
Σε θυμάμαι 

Να ’σαι πάντα κοντά μου με πίστη 
Να μου λες «Μη σε νοιάζει, προχώρα, είμαι εδώ»  

 
Σε κοιτάζω 

Και η μνήμη γεμίζει εικόνες 
Η μορφή σου υπάρχει παντού στην ψυχή 

 
Με κοιτάζεις 

Κι ανιχνεύω την έγνοια στα μάτια 
Με σκεπάζεις με βλέμμα περίσσιας στοργής 

 
Δάσκαλός μου 

Στη ζωή, στο παιχνίδι, στη γνώση 
Χορηγός του «ευ ζην» και του «ζην» συνεχώς 

 
Ψιθυρίζω 

«Σ’ αγαπάω πατέρα» - «Το ξέρω» 
Άλλο λόγο δεν έχω να πω. Σ’ αγαπώ. 

 
  



 

7 

Ο ήχος της φωνής σου 
 

Μου λείπει ο ήχος της φωνής σου 
Φωτογραφίες μιλούν σιωπηλά 

Για στιγμές που έζησαν 
Για στιγμές που πέρασαν 

 
Αισθάνομαι θαρρείς το κύμα 

Να βρέχει τις άκρες των δαχτύλων 
Σχεδόν μυρίζω τα λουλούδια 

Που ανθίζαν στις πλαγιές 
 

Πρόσωπα γελαστά 
Κάτω από έναν ήλιο βασιλιά 

Ή μέσα στο ψιλόβροχο 
Που δρόσιζε τα χείλη 

 
Φωτογραφίες που χαμογελούν 

Μα δε μιλούν 
Κι ο ήχος της φωνής σου 

Μου λείπει... 
 

 
  



 

8 

Κουράστηκα να ζω      
 
 

Κουράστηκα να ζω 
Το γέρικο να σέρνω βήμα 

Σε πορείες φθαρμένες 
Σε οδούς αδιέξοδες 

 
Κλεισμένος στα τείχη της σιωπής μου 

Ψάχνω να βρω διέξοδο 
Την Κερκόπορτα του κάστρου 

Να δραπετεύσω 
 

Στρέφω τριγύρω το βλέμμα 
Θολό από την πατίνα του χρόνου 
Κι από το δάκρυ που δεν κύλησε 

Και πάγωσε στη ματιά 
 

Μετρώ απουσίες και θλίβομαι 
Παρουσίες που έσβησαν 
Φίλοι που μ’ εγκατέλειψαν 

Για το ταξίδι της λησμονιάς 
 

Αδειάζουν οι θέσεις γύρω μου 
Γεμίζουν τα κενά με σκιές 
Σιωπηλοί ψίθυροι με καλούν  
Χέρια φιλικά μου γνέφουν 

 
Κι Εσύ έχεις φύγει μακριά 

Ξέχασες την υπόσχεση της νιότης 
Πως θα ’μαστε μαζί 

Ως την άκρη του χρόνου 
 

Κουράστηκα να ζω, Καλή μου 
Χωρίς Εσένα, σκιά μου και φως 

Στείλε σημάδι και στίγμα 
Να κινήσω για το τελευταίο ταξίδι 

 
Να σε βρω... 

 
 

 
  



 

9 

Στους αφρούς των κυμάτων       
 
 

Στους αφρούς των κυμάτων σε ψάχνω 
Με τα μάτια θολά 

 
Στους ανέμους απλώνω τα χέρια 

Με τα χείλη στεγνά 
 

Στο μελτέμι, στον μπάτη, στον γρέγο 
Μα εσύ πουθενά 

 
Έχεις φύγει στην άκρη του χρόνου 

Κι έχω μείνει μισή 
 

Το κελάρι του νου ξεκλειδώνω 
Και μου γνέφεις εσύ 

 
«Είμαι δω» ψιθυρίζει η ματιά σου 

Και μετά σκοτεινιά 
 

Απομένω με άδειο το βλέμμα 
 Σε μια μαύρη γωνιά 

 
Της ζωής μου τους χτύπους μετράω 

Και τους βγάζω λειψούς 
 

«Δε θ’ αργήσεις να φτάσεις» μου λέει 
η φωνή της ηχούς 

 
Η σκιά σου σκορπίζει, σε χάνω 

Κι όλα γύρω σιωπούν 
 

Στου μυαλού μου την έρημη χώρα 
Ξωτικά κατοικούν 

 
Κι εγώ σέρνω το γέρικο βήμα 

Στου χαμού τον γκρεμό 
 

Να τελειώσω, να σβήσω ζητάω 
Για να βρω λυτρωμό. 

 
 
 
 
 



 

10 

Το πλεούμενο 
 

Κι ως πέφταν οι σκιές του δειλινού 
Κι ο ουρανός βάφονταν μαβής 

Στου ήλιου το γέρμα 
Άραξε το πλεούμενο 

Στου λιμανιού την άκρη 
 

Κατάφωτο - θάλεγες αναιδές 
Στην κόντρα του με το σκοτάδι 

Και τα λαμπιόνια του ντόκου 
Εφήμερη ωστόσο κυριαρχία 

Σάλπαρε και χάθηκε στο πέλαγο 
 

Κι έμειναν μονάχα τα λαμπιόνια 
Ν’ αντιπαλεύουν το μαύρο της νύχτας 

Με μικρές ιαχές θριάμβου 
Κάθε που κυρίευαν 
Το σκοτεινό οχυρό... 

 
 
  



 

11 

Χρυσοκόκκινα φύλλα      
 

Χρυσοκόκκινα φύλλα 
Τρεμίζουν ετοιμόρροπα 
Στην άκρη του κλαριού 

 
Καταρρέουν στο πρώτο φύσημα 

Κι ακουμπούν μαλακά 
Στην μεγάλη αγκαλιά 

Της Μάνας Γης 
 

Ευτυχισμένα 
Παρά την γνώση του τέλους 

 
Έζησαν όμορφα 

Ρούφηξαν ήλιο και δροσιά 
Ανάσαναν την πνοή του ανέμου 

 
Και τώρα 

Στο γέρμα της ζήσης τους 
Νανουρίζονται απαλά 
Στο χώμα που θα γίνει 

Το στερνό τους απάγγειο 
 

Ευτυχισμένα 
Από τα κύτταρά τους 

Θα ξεπηδήσει καινούργια ζωή 
Στον αέναο κύκλο της πλάσης 

 
Καλό σας ταξίδι 

Χρυσοκόκκινα φύλλα 
 
  



 

12 

Αγρύπνια     
 

Σκοτάδι. Ύπνος δεν με σιμώνει 
Ώρες αγρύπνιας παραφυλούν 

Σκιές ονείρου που με στοιχειώνει 
Τα μάτια καίνε. Θλίψεις μετρούν 

 

Η νύχτα τρέχει. Ισοπεδώνει 
Είμαι μονάχη. Γύρω κανείς 

Αυγή δεν έχει, δεν με λυτρώνει 
Κι εσύ, το ξέρω, δε θα φανείς 

 

Είπες «Θα φύγω». Κι ήρθε η λήθη 
Να χτίσει φάτνη μες στη σιωπή 

Ψάχνω - δε βρίσκω χτύπο στα στήθη 
Και ψηλαφίζω πληγή νωπή 

 

Μετρώ ανάσες που λιγοστεύουν 
Δάκρυ. Ανάσα.Χτύπος. Ψυχή 

Έρεβος, σκότος παραμονεύουν 
Εδώ το τέλος. Εδώ η αρχή 

 
 
  



 

13 

Θαλασσολαγνεία 
 

 
Λικνίζομαι. Αφήνομαι γλυκά 

Στην αγκαλιά της Αρχέγονης Μάνας 
 

Σεντόνι  νερένιο, σμαραγδί 
περιβάλλει τρυφερά το σώμα  

 
Το αυτί θαλασσινό κοχύλι 

Συλλέγει τους πανάρχαιους ήχους 
 

Βουητό αιώνων αναλλοίωτο 
Μιλά για κρυμμένα μυστικά 

 
Για πλάσματα ονειρικά 

Για γοργόνες και κουρσάρους 
 

Για τριήρεις, γολέτες, Τιτανικούς 
Για ναυμαχίες και ναυάγια μυθικά 

 
Τα δάχτυλα χαϊδεύουν το κύμα 

Κι εκείνο ξεγλιστρά και ξεφεύγει  
 

Αγγίζει  για μια στιγμή τη μασχάλη 
Κι ύστερα χάνεται στ’ αέναο ταξίδι 

 
Ένας ήλιος  κυρίαρχος του ουρανού 

Ρουφά λαίμαργα τις αλμυρές σταγόνες  
 

Και μια αύρα δροσερή του πελάγου 
Στεγνώνει δειλά το νοτισμένο δέρμα 

 
Αφήνομαι. Λικνίζομαι γλυκά. 

Θάλασσα. Μαγεία. Θαλασσολαγνεία... 
 

  



 

14 

Φωνές 
 
 

Ξεμακραίνει. Το νιώθεις και θλίβεσαι... 
Βήμα βήμα αλαργεύει - σκοτάδι... 

 
Οι Φωνές σού μιλούν «Αποδέξου το...» 

Και ματώνει, πονάς... μα σωπαίνεις 
 

Ξεθωριάζουν τα όνειρα που ’χτισες 
«Μα δεν ήταν στην άμμο...» ψελλίζεις 

 
Οι Φωνές επιμένουνε «Χάθηκε...» 

Κι απομένει το δάκρυ στο βλέμμα 
 

Το κενό μεγαλώνει, απλώνεται 
Στην ψυχή, στην καρδιά, στη ζωή σου 

 
Κι απομένεις να βλέπεις την άβυσσο 
Φιλικά να σου γνέφει - και  σβήνεις... 

 
 

 
 
  



 

15 

Είναι κάτι νυχτιές 
 

Είναι κάτι νυχτιές που βαραίνει η ψυχή  
Και τ’ αγιόκλημα πια δε μυρίζει 

 
Κι όσο κι αν προσπαθείς να ξεχάσεις - μπορείς; 

Το μυαλό σου εκεί τριγυρίζει 
 

Σ’ έναν λόγο πικρό, σ’ ένα βλέμμα σκληρό 
Σε μιαν άσκεφτη, άστοχη λέξη 

 
Σε μια εικόνα  θολή, που μουδιάζει το νου 

Και που δεν τον αφήνει να τρέξει 
 

 Να σηκώσει φτερά, να πετάξει ψηλά,  
Και να φύγει μακριά, να ξεφύγει 

 
Και να ψάξει να βρει του λωτού τον ανθό 

Τη στιγμή το μπουμπούκι π’ ανοίγει 
 

Είναι κάτι νυχτιές που ματώνει η ψυχή 
Κι αρμενίζει σε θάλασσες θλίψης 

 
Με έναν φάρο σβηστό κι ουρανό σκοτεινό 

Την ψυχή σου, Ψυχή, πού θα κρύψεις; 
 
 
 

  



 

16 

Μικρό μου όνειρο 
 

Ήρθες αθόρυβα κι ακούμπησες  
στα μεταξένια πέταλα των λουλουδιών... 

ανάλαφρη... 
ανάερη... 

μεταξένια κι εσύ 
 

μεταξένια κι εύθραυστη μαζί... 
τόσο εύθραυστη που βούρκωσα... 

κι ήπιες το δάκρυ μου 
αντί για νέκταρ... 

 
κι ύστερα τρεμόπαιξες τα διάφανα φτερά 

και γέμισες ασημόσκονη και γαλάζια πάχνη 
τα βλέφαρά μου... 

 
και χάθηκες στην αχλύ του δειλινού... 
μικρό μου όνειρο με λάμψη ζυμωμένο 

να με θυμάσαι... 
 
  



 

17 

Το ποτάμι 
 

Βουερό κι αφρισμένο 
Της ζωής το ποτάμι 

Κι εσύ μόνος στην όχθη 
Το κοιτάς σκεφτικός 

 
Σε τρομάζουν οι δίνες 
Σε γητεύει το ρεύμα 

Και ρωτιέσαι «πού πάει;» 
Μα φοβάσαι να μπεις 

 
Κάν’ το βήμα κι αφέσου 

Πάλεψέ το με πείσμα 
Και πού ξέρεις στο τέλος 

Αν θα βγεις νικητής 
 

Μα κι αν χάσεις, θυμήσου 
Ο αγώνας μετράει 

Κάθε μάχης σημάδι 
Κέρδος είναι - μην κλαις 

 
Μπες, προχώρα και ζήσε 
Μη φοβάσαι απώλειες 
Μη ριζώνεις στην όχθη 

Σαν ιτιά που θρηνεί 
 

Το ποτάμι κυλάει 
Ξεμακραίνει και σβήνει 
Μη διστάζεις να ζήσεις 

Δεν γυρνά η ζωή 
 

 
  



 

18 

Σελάνα 
 

Σ’ αιχμαλώτισα 
Στις γραμμές του πεντάγραμου 
Για να σου γράψω ένα σονέτο 

 
Μα ξέχασα 

Δεν είμαι μουσικός 
Δεν ξέρω να γράφω νότες 

 
Και τώρα; 

Πώς θα σου τραγουδήσω, Σελάνα μου; 
Πώς θα με πάρεις από το χέρι 

Να με σεργιανίσεις στ’ όνειρο; 
 

Μα ξέχασα 
Εσύ δε φυλακίζεσαι σε γραμμές 
Παρά μόνο σ’αυτό - στο όνειρο 

 
Γεμίζοντάς το 

Φως ασημί 
 
 

 
  



 

19 

Ο γερο-βασιλιάς 
 

«Ο βασιλιάς απόθανε - να ζήσει ο βασιλιάς μας» 
Φωνάζαν οι υπηκόοι του. Κι εκείνος αγροικούσε 
Απ’ το στερνό κρεβάτι του τ΄ομορφοσκαλισμένο 
Μες στη χρυσή του φορεσιά την χιλιοκεντημένη 

Κωνσταντινάτα εκατό, μαργαριτάρια χίλια 
 

Στα σταυρωμένα χέρια του μαγιάτικο λουλούδι 
Να τόχει να μυρίζεται στης κάτω γης τις στράτες 
Κι είχε τα μάτια σφαλιστά, τα χείλη σφραγισμένα 

Δίπλα του τον παράστεκε πανώριο παλικάρι 
 

«Γιόκα μου, φως τ’ αυγερινού, της θάλασσας αγέρι 
Σίμωσε κάτι να σου πω σαν λόγο τελευταίο 

Κι ας ειν’ τα μάτια σφαλιστά, τα χείλη σφραγισμένα» 
Έσκυψε ο νιος ο βασιλιάς τον λόγο να γροικίσει 

Του γέροντα πατέρα του. «Κύρη μου, την ευχή σου 
Να τη φορέσω φυλαχτό, κακό να μη φοβάμαι» 

 
«Γιε μου απ’ όλα τα κακά ετούτο να φοβάσαι 
Να μη σου πάρει το μυαλό - το λεν’ αλαζονία 
Και είναι ύπουλο πολύ. Σε τρώει σα σαράκι 

Και σου θολώνει το μυαλό, την κρίση σου θολώνει 
Και δε σ’ αφήνει να σκεφτείς, να δεις και να γροικήσεις 
Μην το αφήσεις γιόκα μου νάρθει να σε στοιχειώσει» 

 
Τον λόγο του δεν απόσωσε κι ο νιος αναθυμιέται 

Τα λόγια πούπε τα πικρά στον γέροντα πατέρα 
Εκείνα που ξεστόμισε με κάποια καταφρόνια 
Γιατί τα νιάτα τ’ άμυαλα έτσι του ψιθυρίσαν 

Πως είναι παντοδύναμος, δικός του ο κόσμος όλος 
Κι ο γέροντας αδύναμος, με χρόνους φορτωμένος 

 
Το δάκρυ κύλησε βουβό. «Συχώρεσε πατέρα 

Τον γιο σου τον ανάξιο. Και δός μου την ευχή σου 
Να τη φορέσω φυλαχτό, κακό να μη φοβάμαι» 
Ο γέρων χαμογέλασε. «Την έχεις, ακριβέ μου 

Και φόρεσέ την φυλαχτό, κακό να μη φοβάσαι» 
 

Κι απόκοντα ξεκίνησε το ύστερο ταξίδι 
Στης κάτω γης τις ρεματιές, στης κάτω γης τις στράτες 

Κρατώντας στην παλάμη του μαγιάτικο λουλούδι... 
 
 

 



 

20 

Απώλεια  
 

«Σ’ αγαπάω», ψελλίζουν τ’ άηχα χείλη 
Βουβά. Μανδύας θανάτου 

Απλώνεται ήδη παντού. 
 

Τα διάφανα χέρια κινούνται σε χάδι. 
«Θα είμαι κοντά σου. Μην κλαις» 

Χαμόγελο, δάκρυ, το άγγιγμα πόνος. 
 

«Κι εγώ σ’ αγαπώ». Δεν μιλάς. 
Τα μάτια σφαλίζουν, πνοή κουρασμένη 

Ταξίδι, απώλεια, μη! 
 

Μη φεύγεις, θα λείψει η σκιά σου, δε θέλω 
Να βλέπω τα μάτια κλειστά. 

Η ανάσα κονταίνει, 
Μικραίνει και σβήνει. 

 
«Πού είσαι;» μα Συ δεν ακούς. 

Ξεκίνησες κιόλας στερνό σου ταξίδι 
Κι εγώ απομένω βουβή. 

 
Κρατώ σου το χέρι, 
Το δάκρυ αρνείται. 

Αρνούμαι. Μα είσαι αλλού. 
 

 
 
  



 

21 

Εις μνήμην 
 

Θυμάμαι τον ήχο της φωνής σου 
Το χρώμα των ματιών σου το μελένιο 

Τα χέρια σου τα αεικίνητα, τ΄αγαπημένα 
Το γέλιο σου, το πρόθυμο κι αβίαστο 

 
Μα πάνω απ’ όλα θυμάμαι το χαμόγελό σου 

Και τα λακκάκια στην άκρη των χειλιών 
Να γεμίζουν φως κάθε που χαμογελούσες 

Και να γλυκαίνουν την ψυχή μου 
 

Μάνα μου... 
 

 

 

 
  



 

22 

 

 

 

 

 

 

 

 

 

 

 

Ψηφίδες 
Βάσω Αποστολοπούλου – Αναστασίου  

 
  



 

23 

 
 
 
 

 
 
 
 
 
 
 
 
 
 
 
 
 
 
 
 
 

 
 

Ψηφίδες 

 
Έτσι μοιάζουν αυτά τα ποιήματα. Με ψηφίδες. 

Κάθε μια με το δικό της χρώμα και σχήμα. 
Διαφορετικές μεταξύ τους, ανόμοιες. 

Μέχρι που λες «μα πώς να τις ταιριάξω;» 
Μην κάνεις τον κόπο. Θα έρθουν και θα 

ταιριάξουν μόνες τους. 
Σαν τα πολύχρωμα σπαράγματα που φτιάχνουν 

ένα ψηφιδωτό. 
Το ψηφιδωτό της ψυχής – ή, μάλλον, ενός 

κομματιού της. 
Γιατί η ψυχή είναι απέραντη, ασύνορη. 
Κι οι ψηφίδες τόσο λίγες και αδύναμες... 

 


