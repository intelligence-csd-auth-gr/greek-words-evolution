









































Φώτης Παπαδόπουλος 

Πρώτα Κατάλοιπα 
 
 

ΕΝΔΥΜΙΩΝ





Φώτης Παπαδόπουλος 
 

Πρωτα Κατάλοιπα

ΕΝΔΥΜΙΩΝ





 
 

[5]

Εκεί που η άρχουσα ταξη της χώρας συντηρούσε και συντηρεί 
σωματικώς τους πόθους της έζησε ο Φώτης Παπαδόπουλος, 
στην αλήθεια εκείνου που βγάζει την πιο βρώμικη όψη του 
γιατί πιστεύει πως το θύμα του δε θα έχει ποτέ δημόσιο 
βήμα να του απαντήσει. Μια μεγάλη βιβλιοθήκη αλήθειας 
σήμερα σίγησε. Ο Φώτης βρήκε βήμα και έδειξε λαϊκή 
ευγένεια και μεγαλοσύνη σε όλους εκείνους που τον έγραψαν 
εξαρχής στις παράπλευρες απώλειες της αδηφάγου ζωής 
τους. Έγραψε μερικά τραγούδια, τα εξαφάνησε όπως και τη 
φωνή του πριν φύγει. Ήθελε να τον αγαπούν. Όπως όλοι. 
Εδώ ό, τι περισώθηκε για την ώρα στο «ποιείν» και σε μια 
συνέντευξη. Δεν υπάρχει αμάξι να σε πάει στη νέα Οδό 
Λιοσίων που κίνησες. Αλλιώς θα σε πήγαινα άλλη μια φορά. 

Β.Λ.





 
 

[7]

1. Μισό-μισό

Τι όμορφο που είναι να ξυπνάς
και δίπλα σου η ζωή να τραγουδάει
το πρώτο σου φιλί να το κερνάς
στον άνθρωπο που σου χαμογελάει

Μισό μισό, σημαίνει ένα
σ’ έχω εγώ κι έχεις εμένα
μισό μισό, αυτό μετράει
να σ’ αγαπώ, να ‘μαστε πλάϊ

Τι όμορφο που είναι να κοιτάς
τα μάτια που κοιτάνε μόνο εσένα
στα σύννεφα χαμένος να πετάς
να μη σε τρώει βάσανο κανένα

Τι όμορφο που είναι να ζητάς
μονάχα μια αγκαλιά να σε ζεσταίνει
τις πίκρες, τις φωτιές που κουβαλάς
αυτή η αγκαλιά να τις μικραίνει.



 
 

[8]

2. “Σκιά› του Ν. Λαπαθιώτη

Δε με παρηγορεί πια τ’ όνειρό μου
κι η αγάπη δε μου δίνει πια χαρά
Τώρα, ώς το τέρμα αυτού του λίγου δρόμου
τι μου μένει, το βλέπω καθαρά

Και μην κοιτάς που τάχα δεν το δείχνω,
και βαδίζω με βήμα θαρρετό,
με κάθε μου ματιά που γύρω ρίχνω,
μοιάζει σαν κάτι ν’ αποχαιρετώ.

Και σεις ακόμα βήματα φτωχά μου
λες ήτανε της μοίρας ορισμός
καθένα σας που σβήνει, τώρα, χάμου,
να με θλίβει σαν ένας χωρισμός.

Δε με παρηγορεί πια τ’ όνειρό μου
και τα μάταια στολίδια που φορεί
Κοιτώ μονάχα το παράθυρό μου
και βλέπω τη σκιά να προχωρεί.



 
 

[9]

3. Ναργιλέδες

Σ’ αυτήν την πόλη που δε μ’ άφησαν να ζήσω,
κι όλοι μου λένε τι να πω, πώς να βαδίσω,
σ’ αυτήν την πόλη που’ χει δύσκολους λεκέδες,
θ’ ανάψω μέσα στην πλατεία ναργιλέδε
ςΚαι θα φυσάω απ’ το πρωί
στο Σύνταγμα και στη Βουλή,
μήπως ξυπνήσουνε του έθνους οι πατέρες,
μήπως τους πάρουν οι καπνοί
και γίνουνε πιο ταπεινοί,
μήπως και πάψουν να πετάνε στους αιθέρες…





 
 

[11]

Έρωτας στο διαδίκτυο. 
 
Μια συζήτηση με τον Physiodifi, που έχει ζήσει τις πιο σκληρές ιστο-
ρίες. Είχα ραντεβού με τον Φώτη Παπαδόπουλο τον physiodifi έναν 
άνθρωπο που τα έχει ζήσει όλα. Για χρόνια κυλιότανε στα πιο σκο-
τεινά νερά

Τον δρόμο προς τη Λιοσίων τον πήρα βράδυ Παρασκευής. Το 
μηχανάκι που έφυγε πρώτο στo φανάρι της Πιπίνου έπεσε σε 
μπλόκο της τροχαίας. Μια κοπελίτσα με νάζι, παρακαλούσε 
τον αστυνόμο να την συγχωρέσει που δεν φορούσε κράνος. 
Αυτός συνέχιζε να ελέγχει τα χαρτιά της παραβλέποντας ότι 
είχε περάσει όλο το απόγευμα στο κομμωτήριο για να φου-
σκώσει το ξανθό μαλλί της. «Ο νόμος είναι νόμος» κατέληξε 
ανοίγοντας το μπλοκάκι του. Χαμογέλασα, ενώ η κοπέλα ξε-
σπούσε σε κλάματα. Δυο στενά πιο κάτω είχα ραντεβού με 
τον Φώτη Παπαδόπουλο, τον physiodifi, έναν άνθρωπο που 
τα έχει ζήσει όλα. Για χρόνια κυλιότανε στα πιο σκοτεινά νερά. 
Παγκάκια, λεωφόρους, πουτάνες, ουσίες και νταβατζήδες. 
Αυτό το βράδυ όμως η πολυκατοικία που είχα μπροστά μου 
δεν θύμιζε σε τίποτα τον μύθο του «physiodifi». Νοικοκυραίοι 
έπλεναν την μαρμάρινη είσοδο και θαύμαζαν τους φρεσκο-
βαμμένους τοίχους.

Πάτησα το κουδούνι. Στο τραπεζάκι ο υπολογιστής του ήταν 
συντονισμένος στο physiodifis. Από τα μισάνοιχτα πατζούρια 
τρεμόπαιζαν τα φώτα της Λιοσίων. Ένα μεγάλο στερεοφωνικό 
με κασέτες παλαιάς κοπής και μια κιθάρα αφημένη στο πλάι. 
Ο Φώτης πριν αρχίσουμε να μιλάμε θέλει να στρίψει ένα τσι-
γάρο. Στις γωνιές του μικρού διαμερίσματος βλέπω στιβαγ-
μένα σε δέματα τα τρία τεύχη του περιοδικού. “Heteron” που 
έβγαζε κάποτε. Αφιέρωμα στον Ηλία Πετρόπουλο, τον Πιέρ 
Πάολο Παζολίνι, τον Άκη Πάνου. Κάτι αλήθεια συμβαίνει εδώ



 
 

[12]

Στο blog σου έχεις πολλά βίντεο με τον Μάνο Χατζιδάκι, τον 
είχες γνωρίσει;
– Ναι, τον γνώρισα πριν πάω στο στρατό. Του είχα στείλει μια 
επιστολή έτσι λίγο αθώα. «Κύριε Χατζιδάκι, γιατί τσαντίζεστε 
που σε μια συναυλία σας κάναμε θόρυβο. Θα ησυχάσουμε, 
μην είστε τόσο αυστηρός, άλλωστε η μουσική σας είναι ικανή 
να επιβληθεί μόνη της στον κόσμο».

Του είχες δείξει τους στίχους που έγραφες;
– Ναι, τους είχα πάει, αν και ήταν απαίσιοι, χάλια. Αλλά ήταν 
πολύ ευγενικός, με είχε καλέσει στο σπίτι του και μετά στο 
στούντιο όταν έγραφε τη «Ρωμαϊκή Αγορά». Με ρωτούσε για 
τη ζωή μου, τη νύχτα, τα μπαρ, τις συζητήσεις στις παρέες 
των γκέι. Ήταν σαν ένα παιδί που ήθελε να τα μάθει όλα για 
τη ζωή των άλλων.

Πάντα ήσουνα ομοφυλόφιλος;
– Από 7-8 χρονών.

Ένα παιδί 7-8 χρονών ξέρει τι είναι;
– Εγώ από τότε ένιωθα άνετα μόνο με τα αγόρια.

Σχέση με γυναίκες δεν είχες ποτέ;
– Είχα πάει μικρός σε μπουρδέλο. Με είχε πάει ένας γκόμε-
νος.

Πήγες για να μην του χαλάσεις το χατίρι;
– Είχαμε γνωριστεί στον δρόμο. Εγώ γούσταρα αυτόν, αλλά 
αυτός ήθελε γκόμενα και μου λέει, θα πάμε μαζί. Πλήρωσε και 
πήγαμε παρέα.

Πέρασες καλά;
– Όχι. Μα πιστεύω και στρέιτ να ήμουνα, ακραίος και αυθεντι-



 
 

[13]

κός, δεν θα μπορούσα να το κάνω σε μπουρδέλο.

Έχεις περάσει και ένα φεγγάρι από τη δημοσιογραφία;
– Ναι, μια πενταετία. Ήμουν στα «Πρόσωπα». Είχα γράψει 
επίσης κάποια κομμάτια στη «Γυναίκα», το «Περιοδικό», το 
«Οδός Πανός», το «01». Και ήμουν βοηθός σκηνοθέτη στο 
«SEVEN», στην «Άσιντ κάμερα» που έκανε ο Μελισσινός. 
Μου άρεσε πολύ αυτή η δουλειά.

Και πώς βρέθηκες από την δημοσιογραφία στο πεζοδρόμιο;
– Μου αρέσει να πηγαίνω μέχρι τα άκρα και μετά να γυρνάω 
πίσω. Τότε ήμουν 20 χρονών και ήθελα να τα δοκιμάσω όλα. 
Η περιέργεια μου κράτησε μια πενταετία.

Πού πήγαινες, στη Συγγρού;
– Παντού, στην περιοχή γύρω από την Ομόνοια, την Κου-
μουνδούρου. Έκανα παρέα με πόρνες και νταβατζήδες. Όλα 
αυτά που με γοήτευαν.

Τι σ’ άρεσε σ’ αυτό;
– Η αποκαθήλωση. Έβλεπες έναν άνθρωπο που ήταν ένας 
«σούπερ άνδρας», να πληρώνει για να κάνει ακραία πράγμα-
τα. Αυτό με απελευθέρωνε. Μετά δεν είχα ενοχές για τις δικές 
μου επιθυμίες. Έβλεπα ότι πολλοί ήταν χειρότεροι από εμένα.

Κρύβουν πολλά οι άνθρωποι.
– Ακόμη και οι παππούδες μας που νομίζαμε ότι ζούσαν μια 
ζωή συντηρητική με πατρίδα, θρησκεία και οικογένεια, βλέ-
πουμε τώρα να τρέχουν πίσω από τις Βουλγάρες.

Για πες μου το πιο ακραίο που γνώρισες.
– Ήρθε ένα βράδυ ένα ζευγάρι. Ετοιμαζόντουσαν να παντρευ-
τούν. Κόρη εισαγγελέα αυτή, ήθελε να διασκεδάσουν λίγο δι-
αφορετικά. Υπήρχε κι ένα ζευγάρι που ήθελε να είμαι εγώ με 



 
 

[14]

τον άντρα στο κρεβάτι και η γυναίκα να κάθεται απέναντι μας, 
στο τραπεζάκι και να γράφει. Δεν ξέρω αν ζωγράφιζε ή έγρα-
φε ημερολόγιο, αλλά ήθελε να βλέπει τον άντρα της με έναν 
άλλο άντρα.

Σκληρές οι νύχτες.
– Αλλά και δημοκρατικές. Είχα πάει με κάποιον που του έλει-
πε ένα πόδι. Αυτό για μένα ήταν ένα μάθημα. Πλήρωνε και 
ζητούσε να τον αγαπήσεις. Απαιτούσε τα δικαιώματα του. Δεν 
ξέρω αν το καταλαβαίνεις;

Προσπαθώ. Μου λες ότι σε κανονικές συνθήκες, δεν θα πή-
γαινες ποτέ με έναν άνθρωπο με ένα πόδι.
– Ναι, αλλά η πορνεία σε κάνει να σκέφτεσαι πιο δημοκρατι-
κά. Όλοι έχουν τα ίδια δικαιώματα.

Ουσίες έπαιρνες;
– Είχα δοκιμάσει τις περισσότερες. Αλλά προτιμούσα το χασίς 
που είναι και πιο ακίνδυνο.

Ακίνδυνο;
– Σε σχέση με το αλκοόλ και με τις άλλες τις ουσίες, ναι. Γι’ 
αυτό άμα γίνει καμιά εκδήλωση υπέρ της αποποινικοποίησης 
πηγαίνω. Οι πιο πολλές έρευνες συγκλίνουν ότι δεν είναι τόσο 
βλαβερό όσο υποστηρίζει το κράτος. Η απαγόρευση δημιούρ-
γησε όλο αυτό το χάλι που βλέπουμε στην Ομόνοια, με τα 
άρρωστα άτομα.

Αν σου ζητούσα μια λέξη, τι θα έλεγες; Αναρχικός;
– Δεκάεξι χρόνων είχα μακριά μαλλιά και άκουγα ροκ. Πέρασα 
από το ΚΚΕ και τον «Ρήγα» αλλά δεν ήθελα να έχω σταθερές 
αρχές. Δεν μου αρέσανε τα θρανία. Και αντί να κάνω ρεπορ-
τάζ για τις πουτάνες, ήθελα να ζήσω ανάμεσα τους. Άρα μάλ-
λον είμαι αναρχικός.



 
 

[15]

Μολότοφ έχεις πετάξει;
– Όχι. Με γοητεύουν όλα αυτά που γίνονται στις πορείες μέ-
χρι ένα όριο όμως. Θα προτιμούσα να πετάξει κάποιος μια 
σακούλα με σκατά σε μια Τράπεζα παρά να προσπαθήσει να 
της βάλει φωτιά.

Για τα δικαιώματα των γκέι θα κατέβαινες στους δρόμους;
– Για τον γάμο των ομοφυλοφίλων δηλαδή; Να πάμε σε μια 
εκκλησία, να πληρώνουμε τον παπά; Αυτό μας λείπει σαν 
γκέι; Οι γελοιότητες των στρέιτ; Γιατί;

Για να κληρονομήσουμε τον γκόμενο μας;

Ναι, αλλά αν ζούσες χρόνια με έναν άνθρωπο και είχατε ένα 
σπίτι μαζί και ξαφνικά πέθαινε…
– Τι, να μου μείνει το σπίτι; Το θέμα είναι να τα τρώμε μαζί 
όταν ζει. Και άμα είναι τόσα πολλά, να του πω πριν φύγει 
«άμα γουστάρεις δώσε μου μερικά».

Τι άλλο σε ενοχλεί και θα ήθελες να το αλλάξεις.
– Μου τη σπάει η τηλεόραση. Προβάλλονται οι ελαφρείς 
γκέι. Βέβαια κάπως έτσι προβάλλονται και οι στρέιτ. Στην 
τηλεόραση ούτως ή άλλως όλα είναι ελαφρά. Μου τη σπά-
ει επίσης το ότι δεν έχει μπλε κάδους και κάνω βόλτες 
τα τετράγωνα μήπως και τους βρω. Μου τη σπάει που ο 
γέρος μπορεί να πιει τσικουδιά στα Ανώγεια και ο νέος 
δεν μπορεί να καπνίσει λίγη φούντα, ενώ ουσιαστικά εί-
ναι το ίδιο πράγμα. Όλα αυτά τα μικρά λάθη με ενοχλούν. 
 
Σταύρος Θεοδωράκης



ΣΤΟΙΧΕΙΟΘΕΤΗΘΗΚΕ 
ΑΠΟ ΤΟ ΒΑΣΙΛΗ ΛΑΛΙΩΤΗ 

ΣΤΗ ΜΝΗΜΗ ΤΟΥ 
23 ΙΟΥΛΙΟΥ 2017


