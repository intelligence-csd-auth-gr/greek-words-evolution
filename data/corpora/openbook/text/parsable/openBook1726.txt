

















































Γενναιολογικό δέντρο


Μαρία Χαραλαμπίδη

ΓΕΝΝΑΙΟΛΟΓΙΚΟ ΔΕΝΤΡΟ

ποιήματα

ΓΕΝΝΑΙΟΛΟΓΙΚΟ ΔΕΝΤΡΟ



Μαρία Χαραλαμπίδη

ΓΕΝΝΑΙΟΛΟΓΙΚΟ ΔΕΝΤΡΟ



Μαρία Χαραλαμπίδη

ποιήματα

ΓΕΝΝΑΙΟΛΟΓΙΚΟ ΔΕΝΤΡΟ



Το έργο δημοσιεύεται με άδεια Creative Commons 3.0

Αναφορά Δημιουργού-Μη Εμπορική Χρήση-Όχι Παράγωγα Έργα

Μπορεί να αναπαραχθεί, να διανεμηθεί και να παρουσιαστεί στο

κοινό εφόσον κάτι τέτοιο γίνεται με αναφορά στον δημιουργό και

για μη εμπορικό σκοπό.

Περισσότερες πληροφορίες για την άδεια :

https://creativecommons.org/licenses/by-nc-nd/3.0/gr/

Γενναιολογικό δέντρο

ποιητική συλλογή της Μαρίας Χαραλαμπίδη

επιμέλεια ψηφιακής έκδοσης & φωτογραφία εξωφύλλου

Ιωάννης Δημητριάδης

ISBN 978-618-81387-0-4

© Μαρία Χαραλαμπίδη 2014

περισσότερα στην ιστοσελίδα:

m-xara.gr

https://creativecommons.org/licenses/by-nc-nd/3.0/gr/
http://www.m-xara.gr/






7

Ανελκυστήρας

Να κι η Μαρία

που στης σιωπής την έρημο

ελπίζει σε λόγο όαση.

Για την ώρα παρακολουθεί την αναπνοή της

εισπνοή – εκπνοή

κι ανελκυστήρα της ύπαρξης τη λέει.

Ανελκυστήρας



8

Μιλάς

Μιλάς και ένα μήλο πέφτει απ’ το δέντρο

Δεν είναι μηλιά

αλλά άνοιξη λυπημένη

Σκύβω το παίρνω

και σκάει στα χέρια μου

σαν λέξη που δεν άκουσα να λες.

Μιλάς



9

Απαίτηση

Ο χρόνος που σε περίμενα

ζητά ίση μεταχείριση

μ’ εκείνον που έκανα

πως ήσουν εδώ.

Δεν γίνεται του λέω

και τον βάζω σε ποίημα

μισοτελειωμένο να πενθεί.

Απαίτηση



10

Η διάλεκτος της απουσίας

Είναι η γλώσσα που μιλώ

ένα κρεβάτι ζεστό

από σώμα που χάθηκε

πριν μ’ αγκαλιάσει.

Η διάλεκτος της απουσίας



11

Ακροβασία

Ακροβατώ ανάμεσα σε θετούς και φυσικούς προορισμούς.

Για μια στιγμή με ακουμπά η Άνοιξη

και γέρνω προς το μέρος σου.

Δεν είναι δίκαιο φωνάζω

και ο θεός εμφανίζεται πάλι ως απώλεια.

Ακροβασία



12

Ο αναλφάβητος

Εκείνο το βράδυ δεν είχε φεγγάρι

και ο θεός δεν μπορούσε να διαβάσει

στο ανοιχτό βιβλίο του κόσμου

ούτε μία πληγή.

Την άλλη μέρα ένας άνθρωπος

τον είπε αναλφάβητο

και του ’δειξε μια γυναίκα στείρα.

Ο αναλφάβητος



13

Διαπίστωση

Μια ξάστερη απόφαση ανατροφής

φωτίζει πιο πολύ

από μια σκοτεινή μητέρα

που η φύση έπιασε

κάποτε στον ύπνο.

Διαπίστωση



14

Ανταπόδοση

Γυναίκα με τα γαλάζια μάτια

άξιος ο μισθός σου.

Το ανάδοχο παρελθόν μου

μ’ ανάθρεψε σαν πραγματικό παιδί του

γι’ αυτό τώρα το βάζω

στα ποιήματα μου πρώτο πρώτο.

Ανταπόδοση



15

Τάματα

Τάματα πιστών στο τέμπλο του χρόνου:

χάδια, φιλιά, βλέμματα.

Το θαύμα

σαν αγάπη διπλή θετής μάνας

συμβαίνει.

Τάματα



16

Ευγενής εξ αίματος

Πατέρα ήσουν πάντα το χώμα για το δέντρο που μεγάλωνες

κι ήσουν το δέντρο για το πουλί που κελαηδούσα

το κελάηδισμα για τη σιωπή που φοβόμουνα

ο φόβος για το θηρίο που έθρεφα

και η τροφή για τον άνθρωπο που θα γινόμουν.

Καλή τροφή – ανατροφή παιδιού

που δέντρο ή πουλί, θεριό ή άνθρωπος

σωπαίνει να σ’ ακούει να μιλάς

κι αειθαλές, ωδικό, κατοικίδιο

τον χρόνο να κάνεις.

Εσύ, ένας ευγενής εξ αίματος

για μένα που σε διάλεξα

έξι μηνών απόρριψη μονάχα.

Ευγενής εξ αίματος



17

Ο αδελφός της

Είσαι αδελφός της

ως εκ τούτου είσαι δανειστής

άξιου αισθήματος που όσο αργούσε να δοθεί

τόσο τροχιζόταν σε μαχαίρι κοφτερό.

Δεν ξέρω αν μ’ αυτό κόψω σαν ψωμί

την προσμονή να χορτάσω

ή αν τεμαχίσω σκιά επίμονη

στον ύπνο μου σαν μάνα.

Όπως και να ’χει θα το πάρω στα χέρια μου

– το μαχαίρι λέω –

και θα το κοιτάξω με χαρά

γιατί και τότε που σκέφτηκα

να το στρέψω σε εμένα την ίδια

εκείνο έκανε πως δεν καταλάβαινε

και συνέχισε να επιδίδεται

σε ασκήσεις δεξιοτεχνίας

στα χέρια χρόνου τροχιστή

δρόμο ν’ ανοίγει να περπατώ.

Ο αδελφός της



18

Περιουσία

Ορφανός απ’ τον καιρό

δυσκολεύτηκε πολύ στη μικρή πόλη που ζούσε.

Συγγενείς δεν του ’μειναν

πάρεξ κάτι ελπίδες μεγαλοκοπέλες.

Αν τις φρόντιζε

θα του άφηναν

την περιουσία τους:

ένα ακίνητο θάρρος

στην πιο ακριβή περιοχή του κόσμου, τη μάνα του.

Περιουσία



19

Η φωτογραφία

Τη φωτογραφία σου δεν την έχω δει ποτέ

όμως την έχω κιόλας βάλει

στην κορνίζα του σε ψάχνω

και φιγουράρει αυτάρεσκα στην αφή μου.

Όποιος πάει να μ’ αγγίξει

δεν γίνεται να μη σε δει.

Άλλοι ρωτάνε: η μάνα μου είναι τους λέω

κι αγριεύονται.

Άλλοι πάλι γυρίζουν τη φωτογραφία σου ανάποδα

και προσπερνάνε.

Μόνο ένας ήθελε να σε κερδίσει

και μ’ αγάπησε.

Η φωτογραφία



20

Τραγούδι

Είναι οι νύχτες μου καράβια

που τις στέλνω στ’ ανοιχτά

ξέρω πως δεν έχω ελπίδα

όλη μου τη ναυαρχίδα

πυρπολείς με μια ματιά.

Είναι οι μέρες μου αντάρτες

που γυρνάνε στα βουνά

το κρησφύγετο τους βρήκες

σ’ αγαπώ είπες και μπήκες

και αρχίσαν τα δεινά.

Τραγούδι



21

Ο χαμάλης

Τιμώ τους ίσκιους

και χορταίνω αφοσίωση.

Χαμάλη της ελπίδας με φωνάζουν

αυτοί που όταν τους ρωτήσεις τι είναι πιο βαρύ

ένα κιλό σίδερο ή ένα κιλό βαμβάκι

το σίδερο λένε κι ας τους σφάζει με το βαμβάκι

η απουσία.

Ο χαμάλης



22

Απουσία

Ο χρόνος περνά και ορίζει

κι ο άνθρωπος γερνά.

Δρακόντειος χρόνος μου λες

και ξεροσφύρι κατεβάζω την απουσία σου.

Απουσία



23

Ήθη και έθιμα του χρόνου μου

Κάθε πρώτη του χρόνου που έφυγες

μπαίνω με το δεξί το χέρι μου

σ’ άσπρη σελίδα μήπως σταυρώσω

καμιά λέξη και δεν είναι άνευ νοήματος η λύπη μου.

Κάθε απόκριες που μεταμφιέζω την έλλειψη σε πληρότητα

με τη μνήμη στη στάση του λωτού μήπως σε ξεχάσω

κόβω τις σελίδες τις άγραφες σε μικρά μικρά κομμάτια

και χαρτοπόλεμο κατάμουτρα στον χρόνο τα πετώ.

Ήθη και έθιμα του χρόνου μου



24

Τα γάντια

Τι θα γίνει με τα γάντια σου

αυτά που με ξέχασες φεύγοντας

Τι τους έμαθες να κάνουν

και κάθε φορά που πάω να τα φορέσω

τα χάδια σου αδέσποτα σκυλιά με κυνηγάνε

Πού ’ναι κείνος ο μπόγιας ο καιρός

Γιατί αργεί;

Τα γάντια



25

Πώς ρίχνει κανείς μαύρη πέτρα μπροστά του

Μιλάς σαν να ’σαι άλλος

δεν σκέφτεσαι

φοβάσαι και την σκιά των ονείρων σου

δουλεύεις πολλές ώρες

απεχθάνεσαι τον ελεύθερο χρόνο

τους ανθρώπους και τα ποιήματα

γιατί και από τα τρία

έχεις θέα μέσα σου.

Πώς ρίχνει κανείς μαύρη πέτρα μπροστά του



26

Καμουφλάζ

Γιατί δεν λες τα πράγματα με τ’ όνομά τους ;

Θνητότητα

και γράφεις στίχους

καμουφλάζ μη σ’ εντοπίσει ο χρόνος.

Καμουφλάζ



27

Χαρταετός στο χώμα

Τα χρόνια σου να τα ζεις

να τα πετάς ψηλά στον ουρανό της θνητότητας

μια καθαρή δευτέρα απόφαση

χαρταετό υψιπετή

να βλέπουν τα παιδιά να λένε πως είναι απόκριες

και θάνατος δεν υπάρχει

πως μεταμφίεση είναι του φόβου

και τίποτα άλλο.

Γιατί τα χρόνια αν δεν τα ζεις

χαρταετός στο χώμα μοιάζουν

κι ο ουρανός ληγμένος σπόρος μέσα τους.

Χαρταετός στο χώμα



28

Η σοφία της φύσης

Οι πεταλούδες να δεις

θα ξέρουν από μοναξιά

και ζουν μια μέρα μόνο.

Η σοφία της φύσης



29

Έκθεση ιδεών

Κυρία,

στις μεγαλουπόλεις – μπορεί κι αλλού –

οι άνθρωποι δεν αγγίζονται.

Έχουν τα χέρια βαθειά χωμένα στις τσέπες τους.

Για να πάνε στο κοντινότερο σώμα

χάνουν πολύ καιρό στον δισταγμό.

Έτσι κάνουν μόνο τις απαραίτητες διαδρομές

από τον νου στο σώμα τους και πίσω πάλι.

Κι η εθνική οδός της ένωσης, έρημη μένει.

Μαμά,

στις μεγαλουπόλεις – μπορεί και αλλού –

ποιότητα αφής δεν υπάρχει.

Έκθεση ιδεών



30

Ήσουν εκεί

Δεν είχα σε ποιον να διηγηθώ αυτή την ιστορία

και μπήκα στο πρώτο μισοφωτισμένο χάδι που βρήκα.

Εδώ θα κατοικούν άνθρωποι, είπα.

Πλησίασα και κάτι γέρικα σκυλιά γνώρισαν τη σκιά μου.

Παλιά θα ’χα περάσει από ’δω

και δεν θα βρήκα κανέναν.

Ήμουν κι εγώ εκεί μου λες και προσπερνάς.

Ήσουν εκεί



31

Το χέρι σου

Κλείνω την πόρτα και μένουν απέξω

παραμύθια με σένα.

Εσύ περνάς από τις χαραμάδες

φως σε σκοτάδι πηχτό.

Μπερδεύομαι. Ακούω το σούρσιμο

που κάνει η προσμονή

σαράντα χρόνια χιλιόμετρα

και λέω πως είναι το χέρι σου

που ψάχνει το δικό μου στα σκοτεινά

νεογέννητη συγγνώμη ν’ αφήσει.

Το χέρι σου



32

Γενναιολογικό δέντρο

Όλη τη νύχτα ζωγράφιζα το γενεαλογικό μου δέντρο.

Στα πάνω από εμένα κλαδιά

κρεμούσα κοχύλια από βυθούς άγνωστους μνημονικούς.

Και απ’ τα κάτω κλαδιά

γεννιόταν μια θάλασσα και τα ταξίδευε.

Γενναιολογικό δέντρο



33

Ερπετό

Αν ήξερα τι είναι αυτό που

Δεν ξέρω όμως

και βγαίνω στο φως έρποντας.

Ερπετό



ΓΕΝΝΑΙΟΛΟΓΙΚΟ ΔΕΝΤΡΟ

Ανελκυστήρας 7

Μιλάς 8

Απαίτηση 9

Η διάλεκτος της απουσίας 10

Ακροβασία 11

Ο αναλφάβητος 12

Διαπίστωση 13

Ανταπόδοση 14

Τάματα 15

Ευγενής εξ αίματος 16

Ο αδελφός της 17

Περιουσία 18

Η φωτογραφία 19

Τραγούδι 20

Ο χαμάλης 21

Απουσία 22

Ήθη και έθιμα του χρόνου μου 23

Τα γάντια 24

Πώς ρίχνει κανείς μαύρη πέτρα μπροστά του 25

Καμουφλάζ 26

Χαρταετός στο χώμα 27

Η σοφία της φύσης 28

Έκθεση ιδεών 29

ΠΕΡΙΕΧΟΜΕΝΑ



Ήσουν εκεί 30

Το χέρι σου 31

Γενναιολογικό δέντρο 32

Ερπετό 33



created with free software

ISBN 978-618-81387-0-4


	ΓΕΝΝΑΙΟΛΟΓΙΚΟ ΔΕΝΤΡΟ
	Ανελκυστήρας
	Μιλάς
	Απαίτηση
	Η διάλεκτος της απουσίας
	Ακροβασία
	Ο αναλφάβητος
	Διαπίστωση
	Ανταπόδοση
	Τάματα
	Ευγενής εξ αίματος
	Ο αδελφός της
	Η φωτογραφία
	Τραγούδι
	Ο χαμάλης
	Απουσία
	Ήθη και έθιμα του χρόνου μου
	Τα γάντια
	Πώς ρίχνει κανείς μαύρη πέτρα μπροστά του
	Καμουφλάζ
	Χαρταετός στο χώμα
	Η σοφία της φύσης
	Έκθεση ιδεών
	Ήσουν εκεί
	Το χέρι σου
	Γενναιολογικό δέντρο
	Ερπετό
	ΠΕΡΙΕΧΟΜΕΝΑ




