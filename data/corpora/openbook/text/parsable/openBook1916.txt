










































Διπλός καφές


 
 

  
Βαγγέλης & Κώστας 

Θερμογιάννης 

Καφέ 



 

1 

 

  



 

2 

 

 
 
 
 
 
 
 
 
 
 
 
 
 

Καφέ 
Βαγγέλης & Κώστας Θερμογιάννης 

 

  



 

3 

 

 



 

4 

 

Kαφέ 
 
 
«Το χρώμα, πρέπει να αλλάξω το χρώμα, με 
πειράζει αυτό το χρώμα…» 
 
 Κοίταξε ολόγυρά του, το δωμάτιο ήταν 
τακτοποιημένο εκτός από μερικές 
διάσπαρτες λεπτομέρειες που χαλούσαν την 
αρμονία. Δίπλα στη βιβλιοθήκη παρατήρησε 
μια ομπρέλα, τι δουλειά είχε εκεί η ομπρέλα 
αφού ήταν καλοκαίρι δεν μπόρεσε να 
καταλάβει. Δεν έδωσε σημασία όμως, η 
προσοχή και το βλέμμα του έπεσε στα βιβλία 
που βρισκόταν πάνω στο γραφείο. Πλησίασε. 
Έξι βιβλία, το ένα πάνω στο άλλο. Έξι 
κλασικά μυθιστορήματα. Το υπόγειο του 
Ντοστογιέφσκι, Η πτώση του Καμύ, Η 
φόνισσα του Παπαδιαμάντη, Ο ζητιάνος του 
Καρκαβίτσα, Η κουζίνα του Εμίλ Ζολά και Ο 
γλάρος Ιωνάθαν Λίβινγστον του Ρίτσαρντ 
Μπαχ. Τα έπιασε στα χέρια του κι 
αναρωτήθηκε ποιος τα έβαλε εκεί. Κι αυτή η 
ησυχία μέσα στο δωμάτιό του άρχισε να τον 
εκνευρίζει. Κοίταξε το χρώμα στους τοίχους.  
 

«Αυτό το ανοιχτό καφέ χρώμα πρέπει 
να το αλλάξω, έχει αρχίσει και με εκνευρίζει» 
φώναξε. «Τ’ ακούς; Με εκνευρίζει» είπε 
δυνατά και πιάνοντας ένα μολύβι στα χέρια 
του έκανε να το καρφώσει στον τοίχο. 
Σταμάτησε όμως κι έκανε ένα βήμα πίσω. 
«Εδώ χρειάζεται στρατηγική» σκέφτηκε κι 
έκατσε αναπαυτικά στην περιστρεφόμενη 
καρέκλα του γραφείου. 



 

5 

 

Έμεινε στην καρέκλα αρκετή ώρα.  
 

Όταν άνοιξε τα μάτια του κοίταξε τα 
σύννεφα που είχαν σκοτεινιάσει τον ουρανό. 
«Δύσκολος θα είναι αυτός ο χειμώνας» 
σκέφτηκε, «δεν πειράζει όμως, θα μείνω μέσα 
και θα διαβάσω». Έπιασε το Υπόγειο και 
χαμογέλασε. «Μισεί αυτό που λατρεύει» 
σκέφτηκε κι ένα μειδίαμα ζωγραφίστηκε στο 
πρόσωπό του. «Γι’ αυτό κι εγώ σε μισώ 
Ντοστογιέφσκι, επειδή σε λατρεύω» είπε με 
χαμηλή φωνή αγκαλιάζοντας το βιβλίο. 
«Ένας έξυπνος άνθρωπος δεν 
κατορθώνει  ποτέ να πετύχει τον στόχο του, 
μόνο ένας ηλίθιος το καταφέρνει,  έτσι λες ε; 
Εγώ θα σου αποδείξω πως δεν είναι έτσι. Όχι, 
όχι, μη με διακόπτεις, τώρα είναι η σειρά μου 
να μιλήσω. Λοιπόν, ο ηλίθιος δεν μπορεί να 
έχει στόχους, οπότε προς όποια κατεύθυνση 
κι αν κινηθεί μόλις σταματήσει θα σου πει: Να 
έφτασα στον προορισμό μου. Γελάς; Γιατί 
γελάς; Επειδή σου λέω την αλήθεια που εσένα 
σου ξέφυγε; Κι άκου και το άλλο: Ο έξυπνος 
βάζει στόχους που ξέρει πως δε θα τους 
καταφέρει γιατί είναι ακριβώς λίγο πιο πάνω 
από εφικτό. Αυτό κυνηγάει ο έξυπνος, το μη 
εφικτό, και είναι λογικό να μην μπορεί να το 
πιάσει ποτέ. Αφού απλώς δεν πιάνεται, κύριε 
έξυπνε που γράφεις βιβλία και σε περνάνε και 
για σοβαρό άνθρωπο. Αλήθεια, δε μου λες, 
αυτό το καφέ χρώμα στον τοίχο πως σου 
φαίνεται; Δεν ταιριάζει με τα έπιπλα, με το 
γραφείο και τη βιβλιοθήκη; Κλείσε τα μάτια 
σου, θα το κάνω κι εγώ, για να δεις πως δεν 
ταιριάζει άλλο χρώμα.» 



 

6 

 

Έμεινε ακίνητος, βυθισμένος στις σκέψεις 
του με τα μάτια του κλειστά. 
  
 Μόλις τα άνοιξε και συνειδητοποίησε 
πως κρατούσε στο στήθος του ένα βιβλίο, το 
πέταξε σχεδόν πάνω στο γραφείο. «Ποιος τα 
διαβάζει όλα αυτά; Λέξεις, μια πίσω από την 
άλλη που παίζουν με το μυαλό των 
ανθρώπων… Τα βιβλία έπρεπε να τα 
απαγορέψουν» σκέφτηκε και σηκώθηκε από 
την καρέκλα. Τέντωσε το κορμί του και μόλις 
ξεπιάστηκε μπήκε μπροστά στον καθρέφτη. 
Είδε έναν ψηλό, μελαχρινό και ατημέλητο 
άνδρα να τον κοιτά στα μάτια. «Καλός είσαι» 
είπε, «αλλά κι αλλιώς να ήσουν πάλι καλός θα 
ήσουν». Γύρισε και κοίταξε το αριστερό του 
προφίλ και μετά το δεξί. «Καλύτερος είναι 
από δω έτσι όπως σε βλέπω. Αλλά δεν έχει 
καλό φωτισμό εδώ. Χρειάζομαι φως. Φως. 
Έχει πολύ φως έξω, θα πάω έξω να φέρω 
μέσα λίγο φως. Αλλά αργότερα, τώρα 
βαριέμαι, δεν μπορώ. Φως. Τι είναι το φως; 
Κάτι θυμάμαι… Μάλλον… Αυτό το πράγμα 
που είναι πολύ γρήγορο και που… Δε 
θυμάμαι. Κι αυτός ο Δήμος όταν τον θες 
λείπει. Να θυμηθώ να τον ρωτήσω τι είναι το 
φως. Και τι είναι το σκοτάδι… Χα, χα… Ναι θα 
τον ρωτήσω τι είναι το σκοτάδι και μετά θα 
τον ρωτήσω τι είναι το φως για να τον 
μπερδέψω και όταν θα μου απαντήσει θα 
γελάσω. Θέλω να βρω κι έναν τρόπο να 
μιλήσω σ’ αυτόν τον τύπο στον καθρέφτη, 
αλλά δε μιλάει, γιατί δε μιλάει;» Ακούμπησε 
πάνω στο πλαίσιο του καθρέφτη και κοίταζε 
το είδωλο χωρίς να μιλά. 



 

7 

 

«Είσαι αξύριστος και άπλυτος, φύγε από το 
δωμάτιό μου» του φώναξε κι έκατσε πάλι 
στην καρέκλα του γραφείου. «Έλα, κάτσε κι 
εσύ Αλπέρ… περίεργο όνομα έχεις, από πού 
είναι η καταγωγή σου;» είπε φέρνοντας το 
μικρό σκαμπό δίπλα του.  
 «Λοιπόν, ο δικηγοράκος είναι καλός 
μόνο στα λόγια έ; Άμα είναι να βοηθήσει 
κανέναν άνθρωπο ποιεί τη νύσσα και μετά 
τον πιάνουν οι τύψεις… Τι;.. Ναι, οι Ερινύες, 
ξέρω, ξέρω, το είχανε πει οι Έλληνες. 
Ζωσμένες στο κεφάλι με τα φίδια, έτσι τον 
έζωσαν και το δικηγόρο. Αλλά δε μου λες, όλοι 
έτσι δεν είμαστε;… Θυμάμαι στη Σχολή που 
ερχόντουσαν και με παρακαλούσαν να τους 
περάσω. Βοήθεια ζητούσαν αλλά εγώ ήμουν 
αυστηρός, δε σήκωνα μύγα στο σπαθί μου. 
Και τι κατάλαβα; Τίποτα. Μέχρι που εκείνο το 
παιδί πήδηξε από το μπαλκόνι… Έσπασε τη 
λεκάνη του είχαν πει… επειδή δεν μπορούσε 
να πάρει το πτυχίο του για ένα μάθημα. Τι;… 
Ναι, όταν είσαι έξω από το χορό… Για μπες 
για λίγο στη θέση μου και πες μου αν 
μπορούσα να βοηθήσω. Πώς να βοηθήσω 
αφού δεν έγραφε καλά;… Ναι, σιγά μην είναι 
εύκολο πράγμα να κάνει κάποιος τα στραβά 
μάτια. Εκείνο που δεν κατάλαβα ποτέ όμως 
είναι τι την ήθελε τη λεκάνη μαζί όταν 
πήδηξε… Αδιανόητο… Αλλά και το άλλο στο 
είπα; Έπεσε μέσα σε ένα καρότσι κι από τότε 
δεν σηκώνεται από εκεί. Τώρα πως κατάφερε 
να πέσει μέσα στο καρότσι, άλλο περίεργο κι 
αυτό… Κάτσε να το φανταστώ λίγο». Έκλεισε 
τα μάτια του και φαντάστηκε την πτώση… 

 



 

8 

 

«Και όμως, αν κατάφερνε να πέσει με την 
ταχύτητα του φωτός ούτε που θα το 
καταλάβαινε…» είπε φωναχτά κοιτάζοντας 
με βλέμμα απλανές τον απέναντι καφέ τοίχο. 
«Έχει αρχίσει και με εκνευρίζει πολύ το καφέ 
χρώμα. Μακάρι να μπορούσα με ένα μαγικό 
ραβδάκι να αλλάξω τη συχνότητα με την 
οποία φεύγει το φως από τον τοίχο… να την 
έκανα λίγο πιο μεγάλη ή λίγο πιο μικρή… 
Μπλε θα ήταν καλύτερο… ή κόκκινο ίσως. 
Πάντως καφέ δε μου αρέσει.» 

Κοίταξε το άδειο σκαμπό δίπλα του. 
«Από πού ξεφύτρωσες εσύ;» αναρωτήθηκε κι 
εκείνη τη στιγμή άκουσε βήματα πίσω του. 
Γύρισε και τον είδε. «Βρε καλώς το Δήμο, 
χάθηκες» του είπε. «Κάτσε, θέλω να σε 
ρωτήσω κάτι. Εδώ στο σκαμπό… Ωραία. Δε 
μου λες, ο χώρος και ο χρόνος γιατί είναι ένα 
πράγμα και όχι δύο ξεχωριστά;… Γιατί;… Α… 
Τώρα το κατάλαβα… Δηλαδή το ένα είναι 
γεγονός του άλλου και πρέπει να είναι μαζί. 
Ναι, ναι… Τώρα που το σκέφτομαι έτσι 
είναι… Ο χρόνος είναι η άλλη πλευρά του 
νομίσματος του χώρου αλλά πρόκειται για 
ένα πράγμα. Ο χρόνος μέσα στο χώρο είναι 
κίνηση, η κίνηση μέσα στο χρόνο είναι χώρος 
και η κίνηση στο χώρο είναι χρόνος. Έτσι 
ίσως το καταλάβει το μυαλό… Αλλά και πάλι 
φίλε μου Δήμο, δεν είναι περίεργο πράγμα να 
υπάρχει φως και χώρος και χρόνος και όλα 
αυτά τέλος πάντων που ενώ το μυαλό τα 
βλέπει και τα συνειδητοποιεί δεν μπορεί όμως 
να τα κατανοήσει; Είναι ατελές το μυαλό ή 
πολύ σοφό που δεν χρειάζεται να τα 
καταλάβει για να ζήσει μ’ αυτά; Σκέψου..» 



 

9 

 

Σηκώθηκε από την καρέκλα για να κάτσει ο 
φίλος του ο Αλέξανδρος κι εκείνος ακούμπησε 
στο κρεβάτι με την πλάτη στον τοίχο. 

«Γεια σου Αλέξανδρε, καλώς ήρθες 
στην παρέα μας. Μιλούσα πιο πριν με τον 
Αλμπέρ, ξέρεις για το δικηγόρο… Και η 
κουβέντα το έφερε σ’ εκείνο το νεαρό που 
πήδηξε… Γιατί δεν μπορούσε να πάρει το 
πτυχίο του… Είπαν πως έφταιξα, το θυμάμαι, 
αλλά η αλήθεια είναι πως δεν έφταιξα. Θες να 
σου πω ένα μυστικό; Το γραπτό του το είχε 
διορθώσει εκείνη τη φορά ο βοηθός μου και 
όχι εγώ. Και τον έκοψε. Όχι πως δεν ήθελα να 
τον κόψει, αλλά δεν το έκανα εγώ, όπως 
έκανα με τους άλλους. Αλλά μόλις έμαθα πως 
πήδηξε λυπήθηκα πολύ, περισσότερο για τη 
λεκάνη για να σου πω την αλήθεια. Και τότε 
έχασα την προσοχή μου και τράκαρα με το 
αυτοκίνητο… Τι;… Ναι, ναι… τότε ήταν που 
έχασα τη γυναίκα και την κόρη μου… Αλλά 
πώς να αφήνω όλους αυτούς να περνάνε στα 
μαθήματα άμα δεν το αξίζουν; Και τι με 
νοιάζει αν καθυστερούν να πάρουν πτυχίο, 
ποτέ να μην το πάρουν άμα δε διαβάζουν. Κι 
άμα μετά δε βρίσκουν δουλειά τι φταίω εγώ; 
Το λέω έτσι γιατί μου το έχουν πει κι αυτό… 
Γιατί; Με ρωτάς γιατί; Γιατί η μοίρα του κάθε 
ανθρώπου εξαρτάται από τις γνώσεις γι’ αυτό 
ήμουν τόσο αυστηρός. Ήμουν ταγμένος στη 
γνώση, η ημιμάθεια και τα ημίμετρα που 
έζησα μικρός έπρεπε να τα εξαφανίσω» είπε 
και ξάπλωσε στο κρεβάτι. Ο ύπνος τον πήρε 
γλυκά γλυκά και του σφάλισε τα μάτια. 
 
 



 

10 

 

Όταν ξύπνησε ο Δήμος ήταν ακόμα εκεί.  
«Γιατί με κοιτάς;» τον ρώτησε και 

περίμενε την απάντησή του. «Δεν μιλάς ε; 
Ξέρω, πάλι κάτι σκέφτεσαι και δε θες να το 
μοιραστείς μαζί μου, αλλά ξέρω τον τρόπο να 
το βγάλω από μέσα σου» του είπε γελώντας. 
«Λοιπόν, αφορά το φως έτσι δεν είναι; Σε 
ρωτάω γιατί ξέρω πως έχεις μια εμμονή με το 
φως… Χα, είδες; Το ήξερα. Λοιπόν;… Α, 
ενδιαφέρον… Για να έχεις ταχύτητα πρέπει 
να υπάρχει κάποιο ακίνητο σημείο για να 
δράσει ως σημείο παρατήρησης αλλά και ως 
σημείο αναφοράς της ταχύτητας. Κι αφού 
τέτοιο δεν μπορούμε να βρούμε, πως ξέρουμε 
σίγουρα πως η ταχύτητα του φωτός είναι 
τόση όση λένε τα βιβλία; Καλό ερώτημα… 
Λοιπόν, άκου να σου πω πως έχει το πράγμα 
για να μην μπερδεύεσαι. Ταχύτητα δεν 
υπάρχει… Περίμενε, περίμενε και μην 
αντιδράς… Ταχύτητα δεν υπάρχει. Τι υπάρχει 
όμως; Θα με ρωτήσεις. Ας πούμε πως έχουμε 
ένα σημείο πάνω στη Γη κι ένα σημείο 
περίπου τριάκοσες χιλιάδες χιλιόμετρα 
μακριά. Σε αυτή την ευθεία άμα αφήσεις ένα 
φωτόνιο να ταξιδέψει θα διανύσει την 
απόσταση σε αυτό που οι άνθρωποι 
αντιλαμβάνονται ως ένα δευτερόλεπτο. Λέω 
αντιλαμβάνονται ως ένα δευτερόλεπτο γιατί 
ούτε χρόνος υπάρχει, τουλάχιστον έτσι όπως 
το καταλαβαίνουμε, και πριν αντιδράσεις 
πάλι δώσε μου λίγο χρόνο για να σηκωθώ και 
να ρίξω λίγο νερό στο πρόσωπό μου… Με 
έβαλες στην πρίζα πριν καλά καλά ξυπνήσω!» 
 
 



 

11 

 

Σκούπισε το πρόσωπό του και κοιτάχτηκε 
ξανά στον καθρέφτη.  

«Πάλι εδώ εσύ; Δε σου είπα να φύγεις 
και να πας να ξυριστείς; Αφού το μούσι δε σου 
πάει». 

Γύρισε στο δωμάτιο κι έκατσε στο 
γραφείο. Ήταν μόνος, όλοι του οι φίλοι είχαν 
φύγει εκείνη την ώρα. Έπιασε την Κουζίνα 
στα χέρια του και την ξεφύλλισε αμήχανα. 
«Καλέ μου φίλε το ίδιο έπαθα κι εγώ» 
μονολόγησε κοιτώντας το εξώφυλλο. «Μετά 
το δυστύχημα έμαθα πως το κορίτσι δεν ήταν 
δικό μου… το DNA τα μαρτύρησε όλα. Και η 
γυναίκα μου; Η γυναίκα μου; Αυτή που την 
αγαπούσα με όλη μου την ψυχή, αυτή είχε 
κάνει κάτι τέτοιο και το κρατούσε μυστικό 
πίσω από τα λεφτά του μπαμπά της… Ναι 
καλέ μου χάρτινε φίλε, αυτή. Δεν ξέρω τι μου 
στοίχισε πιο πολύ, ο θάνατός αυτού του 
κοριτσιού ή το γεγονός ότι πέθανε μέσα μου 
αυτό το συναίσθημα που ένιωθα και με έκανε 
να συνειδητοποιώ πως είμαι πατέρας. Ήταν 
κι εκείνο το ανέκφραστο πρόσωπό της μέσα 
στα συντρίμμια… Δε θα το ξεχάσω ποτέ, 
εκτός από μερικές φορές, όπως τώρα, καμιά 
φορά χάνεται από τη μνήμη μου. Μόνο τις 
κόκκινες λαμαρίνες θυμάμαι έντονα… Αλλά 
έτσι ήταν μεγαλωμένη η γυναίκα μου, μέσα 
στην πολυτέλεια που έκρυβε από πίσω της 
ένα σωρό βρωμιά… Κι εγώ που νόμιζα πως 
ήμασταν εντάξει…». Έκλεισε το βιβλίο κι 
ένιωσε μια ανακατωσούρα στο στομάχι του.  

Γύρισε και κοίταξε τον συννεφιασμένο 
ουρανό ύστερα την κλειστή ομπρέλα κι ένα 
δάκρυ φάνηκε να κυλά στο πρόσωπό του. 



 

12 

 

«Λοιπόν καλέ μου φίλε Δήμο» είπε 
τινάζοντας ξαφνικά το πρόσωπό του προς τα 
πάνω, «όπως σου είπα και πριν, χρόνος δεν 
υπάρχει παρά μόνο μέσα στη συνείδηση των 
ανθρώπων και ποιος ξέρει και τίποτα 
εξωγήινων που σκέφτονται σαν κι εμάς… 
Όχι… Όχι, μην επιμένεις, κάνεις λάθος. Άμα 
βάλεις ένα ρολόι μέσα σε μια ακτίνα φωτός 
και το αφήσεις να ταξιδέψει μαζί μ’ αυτή, 
απλώς θα σταματήσει. Θα ξεκινήσει από το 
ένα σημείο και θα φτάσει στο άλλο και οι 
δείκτες θα παραμείνουν ακίνητοι! Ναι, όπως 
το ακούς, ακίνητοι. Μέσα στην ακτίνα του 
φωτός δεν υπάρχει χρόνος… Τι;… Ναι, έτσι 
ακριβώς, ούτε παρόν ούτε παρελθόν ούτε 
μέλλον… Α,… καλή η ερώτησή σου. Θα σου πω 
γιατί εμείς καταλαβαίνουμε το χρόνο αλλά 
δεν τον κατανοούμε. Γιατί κινούμαστε με 
μικρότερη ταχύτητα από αυτή που κινείται το 
φωτόνιο και βεβαίως δεν είμαστε όπως αυτό, 
δηλαδή ύλη κι ενέργεια ταυτόχρονα! Και για 
να σου το πω κι αλλιώς, φαντάσου ένα 
μπαλόνι μέσα στο οποίο ζούμε και 
καταλαβαίνουμε τις ώρες, τα λεπτά και τα 
χρόνια κι απ’ έξω από αυτό να μην υπάρχει 
χρόνος». Σταμάτησε κι άρχισε να γελά 
δυνατά. «Ζούμε σε μια φούσκα, αυτό είναι»  
και το γέλιο του έγινε ακόμα πιο δυνατό. «Σε 
μια φούσκα… ω, Θεέ μου, μας έκλεισες σε μια 
φούσκα και μας άφησες να παλεύουμε να 
αποδείξουμε πως είμαστε όμοιοί σου και 
κάθεσαι τώρα και γελάς μαζί μας… Η ζωή μας 
μια ζαριά…» σκέφτηκε κι έβαλε τα χέρια στα 
μάτια του για να μη βλέπει το φως ούτε τον 
καφέ τοίχο απέναντί του. 



 

13 

 

Ένιωσε τα δάχτυλά του να μουδιάζουν, ούτε 
που κατάλαβε πόση ώρα πίεζε με δύναμη το 
πρόσωπό του. Όταν λευτέρωσε τα μάτια του 
έβλεπε θολά. Σηκώθηκε κι άρχισε να 
στριφογυρίζει στο δωμάτιο με τα χέρια 
τεντωμένα μπροστά, η θολούρα τον εμπόδιζε 
να δει καλά. «Σαν το ζητιάνο που τυφλός τάχα 
μου απλώνει τα χέρια για να ψηλαφίσει τον 
κόσμο γύρω του για να μη σκοντάψει και 
προσποιείται για να κοροϊδεύει τον κοσμάκη, 
έτσι κάνω κι εγώ… τα μάτια μου είναι 
σκοτεινά» σκέφτηκε. «Σκοτεινά σαν και το 
μυαλό μου που τόσα χρόνια πουλούσα την 
αυθεντία μου για χρυσάφι στους αμόρφωτους 
και τους αδαείς. Τυφλός ήμουν και τότε, 
τυφλός είμαι και τώρα Ανδρέα. Μπορεί να μη 
σε βλέπω αλλά σε ακούω, σε ακούω που γελάς 
πίσω από την πλάτη μου. Κι άμα θες τη γνώμη 
μου, καλά έκανα, αφού κανένας δεν τόλμησε 
να τα βάλει μαζί μου… εκτός από εκείνον τον 
άθεο που τόλμησε να με αμφισβητήσει. 
Ποιόν; Σου το έχω ξαναπεί, το Δήμο, εκείνο 
το απόβρασμα που γέμιζε αμφιβολίες τον 
κόσμο. Πήρε τη θεωρία μου και την πέταξε 
στα σκουπίδια, είπε δήθεν πως ο κόσμος δεν 
έχει αρχή αλλά ένα σημείο έναρξης που το 
συνειδητοποίησε πρόσφατα η διανόησή μας. 
Υπήρχε όμως κι από πριν κάτι που δεν το 
καταλαβαίνουμε τώρα… κάπως το ονόμασε 
να δεις, αλλά δεν το θυμάμαι τώρα. Κι όσα 
ανακάλυψα τόσα χρόνια και τα δίδασκα 
στους μαθητές μου, μου τα γκρέμισε σε μια 
νύχτα». Σταμάτησε μπροστά στο παράθυρο 
και πήρε μια βαθιά ανάσα. 
 



 

14 

 

Περίμενε λίγη ώρα μέχρι που η όρασή του 
επανήλθε στο κανονικό. Κοίταξε μέσα από το 
σιδερένιο πλέγμα την πλατεία απέναντι. 
Διέκρινε μια έγκυο γυναίκα να προσπαθεί να 
περπατήσει κάτω από το ζεστό ήλιο με 
δυσκολία. Στο πρόσωπό του χαράχτηκε ξανά 
εκείνο το παράξενο χαμόγελο. «Λένε πως ο 
άντρας καθορίζει το φύλο του παιδιού. Εσύ τι 
λες Δήμο;… Συμφωνείς… Το ήξερα πως θα 
συμφωνήσεις. Αλλά κάνεις λάθος. Η γυναίκα 
το καθορίζει καλέ μου φίλε… Γελάς; Μη 
γελάς. Τα ξέρεις τα Χ και τα Υ, το Χ είναι 
θηλυκό το Υ αρσενικό. Ξέρεις τι ξέχασαν να 
σου πουν οι τρανοί οι επιστήμονες; Πως έχει 
λόγο και το ωάριο… Προβληματίστηκες 
βλέπω… Θες να σου το εξηγήσω κι αυτό 
τώρα... ε;… Είναι πολύ απλό φίλε μου. Το 
ωάριο που θέλει να γίνει γυναίκα αφήνει να 
περάσει μέσα του μόνο το Χ όσα Υ κι αν το 
έχουν περικυκλώσει. Κι άμα θέλει να γίνει 
άντρας αφήνει μόνο το Υ. Είναι πολύ απλό! Κι 
αυτά που λένε πως ο άντρας καθορίζει το 
φύλο είναι μπούρδες… Άλλωστε ένας κόσμος 
με γυναίκες θα μπορούσε να υπάρξει, με 
άντρες όχι! Λες η φύση να το άφηνε αυτό 
στην τύχη; Η μήτρα είναι απαραίτητη και η 
Αγάπη, τα άλλα περισσεύουν. Το κατάλαβες 
Δήμο αυτό; Αλλά που ξέρεις εσύ από αυτά, 
μήπως αγάπησες ποτέ στη ζωή σου…». Ένας 
αναστεναγμός έφυγε από μέσα του λες και 
κάποιο αβάσταχτο βάρος τον πλάκωνε. 
Ακούμπησε τα χέρια πάνω στο τζάμι και 
κοίταξε ψηλά στον ουρανό. 
 
 



 

15 

 

Χάζευε τα αραιά ολόλευκα σύννεφα και το 
μάτι του έπεσε πάνω στα πουλιά. Ο λογισμός 
του οδηγήθηκε πίσω, πολύ πίσω, τότε που 
ήταν παιδί. Δίπλα στην ακροθαλασσιά με τον 
παππού του ψάρευαν με τις ώρες παρέα με τα 
κύματα και τους γλάρους που γυρνόφερναν 
ασταμάτητα ολόγυρά τους. Ήθελε να φύγει 
από το χωριό, δεν τον χωρούσε ο τόπος, ήθελε 
να πετάξει όπως οι γλάροι μακριά αλλά δεν 
μπορούσε, φοβόταν την αλλαγή. Μέχρι που ο 
δάσκαλος, εκείνος ο ευλογημένος δάσκαλος 
της πέμπτης δημοτικού τον πήρε από το χέρι 
και τον έμαθε να πετά. «Σ’ ευχαριστώ 
Δάσκαλε» ψιθύρισε πίσω από τα σφαλισμένα 
χείλη του, «σ’ ευχαριστώ που με έμαθες να 
πετάω κι ας τσακίστηκα στο τέλος… 
Τουλάχιστον είδα τον κόσμο από ψηλά. Και μ’ 
άρεσε αυτό που είδα, γέμισε την ψυχή μου 
ουσία και υπόσταση. Αλλά όσο πιο ψηλά 
ανέβαινα Δάσκαλε τόσο πιο πολύ κρύωνα, 
αυτό δεν μου το είχες πει. Και στο τέλος 
πάγωσα, έγινα ίδιος με τον ψυχρό το θάνατο. 
Ζούσα πεθαμένος, σε έναν κόσμο ακίνητο και 
σταματημένο χωρίς να κοιτάζω τίποτα παρά 
μόνο την παγωμάρα μέσα μου. Κι ήθελα να 
φέρω κι άλλους στον κόσμο μου, δεν ξέρω 
γιατί… Μπορεί να ήθελα να τον ζεστάνουν… 
ή απλώς δεν ήθελα τη μοναξιά…». Σταμάτησε 
για λίγο, ένιωσε την καρδιά του να χτυπά 
γρήγορα. Ξάπλωσε στο κρεβάτι. «Δάσκαλε 
ξέρω πως μ’ ακούς, γιατί δε μου είπες πως 
είναι δύσκολο πράγμα να είσαι Δάσκαλος με 
συνείδηση και μ’ άφησες να πάρω το ίδιο 
μονοπάτι;» 
 



 

16 

 

«Αυτό το χρώμα πρέπει να το αλλάξω. Θα 
τρελαθώ εδώ μέσα, πρέπει να αλλάξω το 
χρώμα. Δε βοηθάς κι εσύ ρε Δήμο καθόλου, το 
μόνο που ξέρεις να κάνεις είναι να κάθεσαι 
και να κάνεις ερωτήσεις. Και μετά να 
αμφισβητείς ακόμα κι αυτά που είναι 
δεδομένα. Γιατί το κάνεις αυτό;… Α, έτσι, 
απλώς έτσι… Είναι απάντηση αυτή; Μου λες 
πως κάνουμε λάθος όταν νομίζουμε πως είναι 
σωστά αυτά που θεωρούμε ως αξιώματα. 
Δηλαδή ο ήλιος δε βγαίνει από την ανατολή; 
Από πού βγαίνει;… Αχ… κάτι με τσίμπησε στο 
χέρι…» είπε και χάθηκε σε ένα κόσμο που 
περισσότερο έμοιαζε με λήθαργο παρά με 
ύπνο. 

 
 
 
 
 
 
 
 
 
 
 
 
 
 
 
 
 
 
 
 



 

17 

 

Άνοιξε τα μάτια του χωρίς να μπορεί να 
συνειδητοποιήσει πόσος χρόνος είχε περάσει 
από το τσίμπημα. Μπροστά του έβλεπε μια 
όμορφη κυρία ντυμένη στα λευκά ενώ δεν 
ήταν στο δωμάτιό του αλλά κάπου αλλού. 

«Γεια σας κύριε Δήμο» του είπε η 
κυρία με μια ήρεμη φωνή. «Πως είστε;» 

«Καλά» απάντησε με σπασμένη φωνή. 
«Που βρίσκομαι;» 

«Στην κλινική κύριε Δήμο». 
«Κλινική;» ρώτησε με αγωνία. 
«Ναι, είχατε ένα μικρό θέμα με την 

υγεία σας» του απάντησε ενώ ταυτόχρονα 
σήκωνε την πλάτη του κρεβατιού λίγο 
ψηλότερα. «Αλλά μη τα σκέφτεστε τώρα 
αυτά, έχετε τα γενέθλιά σας σήμερα και θα 
έρθουν από το Πανεπιστήμιο οι παλιοί σας 
συνάδερφοι για να το γιορτάσετε μαζί…» 

Σταμάτησε να ακούει,  όλα ήρθαν σαν 
αστραπή στο μυαλό του, η ζωή στο νησί, οι 
σπουδές, οι επιστημονικές του ανακαλύψεις 
που του χάρισαν την έδρα στη Σχολή, η 
γυναίκα του, η κόρη του… και το δυστύχημα. 
Εκείνο το μοιραίο δυστύχημα. Προσπάθησε 
να σηκωθεί αλλά ήταν αδύναμος. «Πόσο 
καιρό είμαι εδώ;» ρώτησε. 

«Μην τα σκέφτεστε αυτά κύριε Δήμο» 
του απάντησε η ήρεμη φωνή της νοσοκόμας. 

Κάρφωσε το βλέμμα του στον τοίχο 
απέναντι. Η λευκή του απόχρωση άρχισε να 
σκουραίνει, μεταμορφωνόταν σε κάτι άλλο, 
κάτι πιο καφέ, ενώ μια ομπρέλα είχε 
εμφανιστεί από το πουθενά πίσω από τη 
βιβλιοθήκη… 
  



 

18 

 

  



 

19 

 

Ο Βαγγέλης 
Θερμογιάννης 

γεννήθηκε και 
μεγάλωσε στη 
Λαμία. Σπούδασε 
στο Παιδαγωγικό 
Τμήμα του 

Δημοκρίτειου 
Πανεπιστημίου 

Θράκης. Έχει 
αδυναμία στο 

καλό φαγητό, τη μουσική και τα ζώα. Κάποιες 
φορές με το μολύβι του προσπαθεί να 
αποτυπώσει όσα σκέφτεται σε ιστορίες αλλά 
κυρίως σε στίχους.  



 

20 

 

Ο Κώστας Θερμογιάννης 
γεννήθηκε το καλοκαίρι 
του 1973. Ζει και 
εργάζεται στη Λαμία. 
Σπούδασε Δασολόγος 
στο Αριστοτέλειο 
Πανεπιστήμιο της 
Θεσσαλονίκης. Αγαπάει 
το διάβασμα, την 
τεχνολογία και τα 

ρεμπέτικα τραγούδια.  
 

Το Μάρτιο του 2013 κυκλοφόρησε το 
βιβλίο του «Παράδρομος στο χρόνο» 
(Έντυπη έκδοση ISBN: 978-960-93-4892-8, 
ηλεκτρονική μορφή ISBN: 978-960-93-
4894-2) 
  

Έχει συμμετάσχει στα 
βιβλία  #TWEET_STORIES, “33 – τριάντα 
τρία”, “Μια παράξενη Κυριακή” και «Ένα 
ταξίδι… αλλιώς» ενώ οι ιστορίες του έχουν 
δημοσιευτεί σε πολλές ιστοσελίδες ανάλογου 
ενδιαφέροντος. Άρθρα του έχουν επίσης 
δημοσιευτεί στην ηλεκτρονική έκδοση της 
εφημερίδας ΤΟ ΒΗΜΑ, στο protagon.gr, στο 
tvxs.gr καθώς και στην τοπική εφημερίδα 
Λαμιακός Τύπος. 
  

http://www.openbook.gr/2012/03/tweet-stories.html
http://www.microstory.gr/#%2133-/c119c
http://www.microstory.gr/#%2133-/c119c
http://arxigramma.wordpress.com/2013/05/27/%CE%BC%CE%B9%CE%B1-%CF%80%CE%B1%CF%81%CE%AC%CE%BE%CE%B5%CE%BD%CE%B7-%CE%BA%CF%85%CF%81%CE%B9%CE%B1%CE%BA%CE%AE-%CF%83%CF%85%CE%BB%CE%BB%CE%BF%CE%B3%CE%B9%CE%BA%CF%8C/
http://www.saitapublications.gr/2013/09/ebook.41.html
http://www.saitapublications.gr/2013/09/ebook.41.html


 

21 

 

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



 

22 

 

 
 

 
 
 

 

 

 

 

 

 

 

 

 

 

 
Η επιμέλεια της έκδοσης και του εξωφύλλου 

έγινε από τον Κώστα Θερμογιάννη 
 

kthermoyiannis@outlook.com 
www.nthermo.com 

www.tovivlio.net 

 

 
[Αναφορά προέλευσης - 
Μη Εμπορική Χρήση - 

Παρόμοια Διανομή] 
 

 
 

Διανέμεται ελεύθερα με άδεια Creative Commons 
Η αρχική εικόνα που χρησιμοποιήθηκε για το εξώφυλλο είναι από το   

Flickr του χρήστη Brenda Clarke 
http://www.flickr.com/photos/brenda-starr/5442883610/ 

mailto:kthermoyiannis@outlook.com
file:///C:/Users/Liakos/Desktop/tovivlio/Ιστορίες%20με%20δυο%20όψεις/Θερμογιάννης/www.nthermo.com
file:///C:/Users/Liakos/Desktop/tovivlio/Ιστορίες%20με%20δυο%20όψεις/Θερμογιάννης/www.tovivlio.net


 

23 

 

 
 

 

Ποιος θα μπορούσε να πει με ακρίβεια που σταματάει η 
λογική και που αρχίζει ο παραλογισμός; Και ποιος 
γνωρίζει τη λογική τόσο καλά ώστε να μπορέσει να την 
οριοθετήσει με ακρίβεια; Ο άνθρωπος είναι ένα 
πολύπλοκο ον και μπορεί να μεγαλουργήσει αν το βάλει 
σκοπό, πρέπει όμως πάντα να έχει στο πίσω μέρος του 
μυαλού του το τίμημα που πρέπει να πληρώσει γιατί 
κάποιες φορές ίσως είναι βαρύ και δεν μπορεί να το 
αντέξει… 
 
 
 
 
 
 
 
 

Το διήγημα αυτό γράφτηκε για τις 
Ιστορίες με δυο όψεις 

 


