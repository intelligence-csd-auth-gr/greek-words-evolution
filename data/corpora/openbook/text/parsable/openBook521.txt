
















































foolmoon


 

  

Γιώργος Γλυκοφρύδης  

Πανσέληνος 2 
Νουβέλα 

Άδεια Creative Commons 

Αναφορά Δημιουργού – Μη Εμπορική χρήση 

Όχι Παράγωγα έργα 3.0 Ελλάδα 

Με τη σύμφωνη γνώμη του συγγραφέα και εκδότη, επιτρέπεται σε οποιονδήποτε 

αναγνώστη η αναπαραγωγή του έργου (ολική, μερική ή περιληπτική, με οποιονδήποτε 

τρόπο, μηχανικό, ηλεκτρονικό, φωτοτυπικό, ηχογράφησης ή άλλο), η διανομή και η 

παρουσίαση στο κοινό υπό τις ακόλουθες προϋποθέσεις: αναφορά της πηγής προέ-

λευσης, μη εμπορική χρήση του έργου. Επίσης, δεν μπορείτε να αλλοιώσετε, να 

τροποποιήσετε ή να δημιουργήσετε πάνω στο έργο αυτό. 

 



 1 

 

 

 

 

 
«Μαμά, μεγάλωσες δέκα παιδιά· καιρός να μπεις σ’ αεροπλάνο, τώρα…» 

Laurie Anderson 

The night flight from Houston 

The ugly one with the jewels and other stories 

 

 

  



 2 

 

 

 
...στην Άννα 

 

 

  



 3 

 

 

 

2002, Σεπτέμβριος, Θεσσαλονίκη 

 

 

  



 4 

1. 

 
 

Στο αεροδρόμιο δεν είχα καταφέρει να πάω, να την δω να φεύγει. 

Αυτό δεν το είχα καταφέρει. 

Και δεν ήταν η πόλη που γλίστραγε μέσα απ’ τα χέρια μου που έφταιγε, ούτε ο σπασμέ-

νος ουρανός που έπλεε πάνω απ’ το κεφάλι μου ήταν, αλλά μόνο εκείνες οι 6 λέξεις, που ούτε 

αυτές είχα καταφέρει· έστω μόνο να πω. Αλλά τουλάχιστον, είχα καταφέρει, έναν χρόνο αργό-

τερα από εκείνο το 48ωρο, να γράψω “Αλήθεια, δεν θα σε ξεχάσω ποτέ.” 

Αυτό τουλάχιστον, είχα καταφέρει να το γράψω, κι ας μην το είχα στείλει ποτέ. 

Κι έτσι τώρα κάθομαι και τα σημειώνω όλ’ αυτά, σ’ ένα κομμάτι χαρτί μέσα στο μισο-

σκόταδο, όχι για τίποτε άλλο, όχι για να την θυμάμαι κι άλλα τέτοια, αλλά για να μην χάσω 

εντελώς ό,τι έχει απομείνει από το μυαλό μου. 

Μια που δεν έχω και τίποτε άλλο πια. 

 

 



 5 

2. 

 

 

Εκεί μέσα ήλιος δεν έμπαινε. 

Μόνο μουσική με βαρύ μπάσο και ηλεκτρονικά σταθερό ρυθμό. Και κατευθυνόμενος 

φωτισμός. Από ανάποδα μικρά spot με δυνατές λάμπες με γαλάζια φίλτρα. Ασημένιες κυλιν-

δρικές χοάνες. Και μπλε διάφανες δέσμες από μαύρους προβολείς που κινούνταν στην οροφή. 

Δεξιά κι αριστερά, μεγάλες επίπεδες οθόνες, άλλαζαν γρήγορα πλάνα μιας χώρας που 

εκσυγχρονιζόταν πάση θυσία. 

Τα κλιματιστικά έκαναν την ατμόσφαιρα εξαιρετικά ανεκτή. Στο βάθος, ένας θεόρατος 

τοίχος συνδεδεμένων τηλεοράσεων, πρόβαλε σε αργή κίνηση εργάτες με κίτρινα κράνη να κρέ-

μονται σε πανύψηλους σταθμούς ηλεκτροδότησης, ή μηχανικούς να διανύουν εκατοντάδες μέ-

τρα στενών δρόμων υδροηλεκτρικών φραγμάτων, με χαώδεις τεχνητές λίμνες δίπλα τους, ή 

επιστήμονες με λευκά ρούχα και μάσκες να εργάζονται σε αποστειρωμένες αίθουσες. 

Πλαστικοί υπόλευκοι πάγκοι με οθόνες ηλεκτρονικών υπολογιστών, γεμάτοι με πολύ-

χρωμα έντυπα, μοιρασμένοι εδώ κι εκεί με κάποια σχετική τάξη. 

Λευκά ανακλαστικά πανιά κρέμονταν παντού προσπαθώντας να δώσουν ένα στοιχειώ-

δες γεωμετρικό σχήμα στον χώρο. 

Χαμογελαστοί άνθρωποι με ταιριασμένα ρούχα περιδιάβαιναν λουσμένοι από τον σχε-

δόν τηλεοπτικό φωτισμό. Όμορφοι άνθρωποι. Σαν ηθοποιοί που περιπατούσαν άσκοπα περι-

μένοντας την εντολή του σκηνοθέτη. Κι όλοι ήταν σαν το ήξεραν αυτό, για αυτό και ήταν 

περιποιημένοι και βαμμένοι. Μακιγιαρισμένοι με προσοχή. Κυρίως, εκείνοι που εργάζονταν 

εκεί. 

Συχνά σκεφτόμουν πως μεταξύ όλων εκείνων των ανθρώπων που δούλευαν εκεί μέσα, 

υπήρχε μια κρυφή συμφωνία. Και πως αυτή η συμφωνία έλεγε, πως από την στιγμή που θα 

πάταγαν το πόδι τους στην πόλη για να επανδρώσουν αυτόν τον εκθεσιακό χώρο, θα άλλαζαν 

τα πραγματικά τους ονόματα με άλλα, κι έτσι θα έχαναν με κάποιον μαγικό τρόπο το παρελθόν 

τους. Ή ακόμη και το όποιο πριν την άφιξή τους προσχεδιασμένο μέλλον τους. Σαν να μην 

υπήρχε πριν και μετά. Σαν να είχαν γεννηθεί, ο καθένας στην όποια ηλικία του, εκεί. 

Κάτι σαν ηθελημένη αμνησία. 

Οπότε, έτσι, εντελώς ελεύθεροι, είχαν το δικαίωμα στο οτιδήποτε. Στο λάθος, ή στο 

απόλυτα λάθος. Ή στο απόλυτα σωστό. Υπερμεγέθη βρέφη που μπορούσαν ν’ αγγίζονται με-

ταξύ τους χωρίς τον παραμικρό φόβο. Υπερμεγέθη παιδιά που μπορούσαν να παίζουν το ένα 

με το άλλο χωρίς καμία αιδώ. Υπερμεγέθεις έφηβοι που μπορούσαν να ερωτεύονται χωρίς α-

νάγκη επεξήγησης. Ενήλικες, σαν ενήλικες που μόλις σήμερα έγιναν ενήλικες, που μπορούσαν 

να εξομολογούνται χωρίς καμία ντροπή. 

Παντού υπήρχαν μηχανήματα. 

Είτε σύγχρονα είτε παλιά. Με επεξηγηματικούς πίνακες μπροστά τους. Ή με επεξηγη-

ματικές προβολές της λειτουργίας τους σε μικρές οθόνες. Όπως επίσης και πλατιά παραλληλε-

πίπεδα τραπέζια με τηλεκατευθυνόμενες κατασκευές, που βάδιζαν ρομποτικά άτσαλα κι αθό-

ρυβα στην επιφάνειά τους. Με τους δημιουργούς τους κάπου εκεί δίπλα. Αδύνατοι ψηλόλιγνοι 

τύποι που εκπροσωπούσαν πανεπιστημιακά τμήματα. Συνήθως, έρευνας και τεχνολογίας. Ή 

ακόμη κι εγκαταστάσεις εικονικής πραγματικότητας μ’ εκστασιασμένους επισκέπτες να κου-

νούν τα χέρια τους αδέξια στο κενό, καθώς είχαν ναυαγήσει σ’ έναν ολοκαίνουριο ψηφιακό 

κόσμο, που συνήθως, μετά από 5 λεπτά χρήσης, τους προκαλούσε ναυτία. 

Σαν διαστημόπλοιο ήταν εκεί μέσα. 

Σαν αίθουσα ψυχαγωγίας ενός σκάφους όπου όλα ήταν αψεγάδιαστα λόγω της σοφότε-

ρης τεχνολογίας του κόσμου. 

Συχνά έμπαινα το πρωί κι έβγαινα το βράδυ, αντικαθιστώντας εθελοντικά τις βάρδιες 

των συναδέλφων. Αποκοβόμουν από την κουφόβραση της Σεπτεμβριανής πόλης κι έμπαινα 



 6 

στο υπέροχο αστρόπλοιο, για να βγω όταν το βαθύ μπλε της καινούριας νύχτας θα είχε καλύψει 

τα πάντα. 

Μόνο που δυστυχώς για μένα, δεν είχα υπολογίσει καθόλου μα καθόλου, τον παράγο-

ντα των ματιών της. 

 

 



 7 

3. 

 

 

Η αλήθεια είναι πως την είχα προσέξει. 

Μάλλον, πως "την είχε πάρει το μάτι μου", θα ήταν το σωστό. 

Την είχα δει να γυρνά πάνω κάτω στον χώρο. Άλλωστε, γνώριζα και το ονοματεπώνυμό 

της ως διαπιστευμένη συνάδελφος που ήταν. Αλλά τίποτε πέρα απ’ αυτό. Δηλαδή, αν δεν μου 

μιλούσε ποτέ, μπορεί και να μην την γνώριζα. Να μην την θυμόμουν αν την έβλεπα κάπου 

αλλού, καιρό μετά. 

Οπότε, αν κάποιος με ρωτούσε «Πότε ήταν η πρώτη φορά; Η πρώτη φορά που την 

αντίκρισες, πότε ήταν;» δεν θα ήξερα τι να πω. Γιατί ήταν σαν να υπήρχε από πάντα, κι απλά, 

κάποια στιγμή, εντελώς απροειδοποίητα, ο φακός εστίασε σ’ εκείνη. Έτσι όπως εμφανίστηκε 

από πάνω μου. Ναι, το σωστό είναι "εμφανίστηκε", γιατί δεν την θυμάμαι να έρχεται, μόνο να 

εμφανίζεται έτσι όπως ήμουν εντελώς εξαντλημένος και σχεδόν ξαπλωμένος σ’ ένα πλαστικό 

κάθισμα, και να μου λέει «Έχεις καμιά σχέση με τον Ζαρίμπα, τον καθηγητή;» 

Ανασηκώθηκα. «Όχι… Καμία…» της απάντησα με μια μικρή καθυστέρηση στην εκ-

φορά των δύο λέξεων καθώς την κοίταξα από πάνω ως κάτω. Όπως κοιτάς κάποιον που δεν 

έχεις δει ποτέ ξανά στην ζωή σου και που άξαφνα, σου απευθύνει τον λόγο. «Εσύ είσαι η Ιφι-

γένεια, δεν είναι έτσι;» την ρώτησα αμέσως και γρήγορα, χωρίς ποτέ μέχρι σήμερα να κατα-

λάβω το γιατί το έκανα τόσο αμέσως και γρήγορα. 

Χαμογέλασε. «Ναι…» 

Χαμογέλασα κι εγώ νιώθοντας την αγωνία της εξεύρεσης της επόμενης φράσης να έρ-

χεται κατά πάνω μου. Ποτέ δεν κατάλαβα γιατί εκείνη η αγωνία έτρεξε με τέτοια φούρια για 

’μένα. Ποτέ. Μέχρι σήμερα προσπαθώ να το καταλάβω αλλά δεν το καταφέρνω. Δεν υπήρχε 

κανένας εμφανής λόγος. Δεν χτύπησε κανένα καμπανάκι στον εγκέφαλό μου. Κανένα από ε-

κείνα τα καμπανάκια που χτυπούν στο κεφάλι ενός ανθρώπου όταν αντικρίζει έναν άλλον άν-

θρωπο που του αρέσει. Παρόλα αυτά, όμως, εκείνη την στιγμή, κατάφερα να βρω την επόμενη 

ερώτηση πριν η αγωνία μου πάρει τα λόγια. «Τον καθηγητή πληροφορικής, εννοείς;» 

«Ναι, αυτόν.» 

«Αυτόν από το ινστιτούτο ρομποτικής της Κρήτης;» 

«Ναι, ναι, τον Ζαρίμπα.» 

«Όχι, καμία, καμία σχέση δεν έχω. Απλή συνωνυμία είναι. Καταπληκτικό να έχεις το 

ίδιο επώνυμο μ’ έναν διάσημο, ε; Και μ’ έναν διάσημο που έχει κι ένα σχετικά σπάνιο επώνυμο, 

όχι, Παπαδόπουλος, ας πούμε…» 

«Ναι, βέβαια…» 

Παύση. 

Κοιταζόμασταν αναιδώς. 

Τα μάτια μου ανεβοκατέβηκαν το σώμα της κάμποσες φορές, ενώ έβλεπα τα δικά της 

να τριγυρνούν το δικό μου όπως τους έκανε κέφι και χωρίς να το πολυσκέφτονται. Ανασηκώ-

θηκα κι άλλο. Κάθισα. Έβαλα το ένα πόδι πάνω στο κάθισμά μου και ξερόβηξα ενώ ταυτό-

χρονα χαμογέλασα χωρίς κανένα λόγο. Ένιωσα το πρόσωπό μου να θερμαίνεται. Λογικά πρέ-

πει να κοκκίνισα. 

Χαμογέλασε κι εκείνη. «Εσύ θα είσαι εδώ για όλο τον καιρό;» 

Άφησα την εκπνοή μου ελεύθερη, χαρούμενος που η Ιφιγένεια είχε βρει τις λέξεις για 

να ελαφρύνει έστω κι ελάχιστα το απίστευτο που συνέβαινε. «Ναι. Θα είμαι εδώ συνέχεια.» 

απάντησα χωρίς να προσθέσω τίποτε άλλο. Χωρίς να βοηθήσω καθόλου. 

«Έρχεσαι λίγο να σου δείξω κάτι;» Και μου γύρισε την πλάτη προχωρώντας προς κάπου 

που δεν κατάλαβα. 

Σηκώθηκα και την ακολούθησα. Έβλεπα τα καστανά και ξανθά μαλλιά της να κατεβαί-

νουν μέχρι τις ωμοπλάτες, σε άτακτες ουρές. Τα πόδια της μέσα από το τζιν παντελόνι. Την 



 8 

ομορφότερη μέση του κόσμου. Τους πιο συμμετρικούς γοφούς του πλανήτη. Την πιο ευθυτενή 

πλάτη του σύμπαντος. Και μια σπονδυλική στήλη για να ταξιδεύω την γλώσσα μου με τις ώρες. 

Παναγία μου… Ηρέμησε λίγο… σκέφτηκα και πήρα τα μάτια από εκείνο το σώμα. Τα ξαναγύ-

ρισα. 

Έβαλε τα χέρια της στις πίσω τσέπες του παντελονιού της ενώ συνέχισε να προχωρεί. 

Ω, Θεέ μου… Επίτηδες το κάνει… 

Σταμάτησε και γύρισε κοιτάζοντάς με. «Δεν θα σε βασανίσω πολλή ώρα, μόνο μια ε-

ρώτηση είναι.» Χαμογέλασε γυρνώντας μου ξανά την πλάτη. Έφτασε μπροστά από έναν ηλε-

κτρονικό υπολογιστή, και σταμάτησε. «Εδώ είναι.» 

Ευχαρίστησα τον Θεό που επιτέλους θα κοιτούσα κάτι άλλο εκτός από εκείνη. 

Τράβηξε ένα μπλε κάθισμα για να καθίσω. 

Τοποθέτησα τα χέρια μου πάνω από το πληκτρολόγιο και το ποντίκι, έτοιμος να ανα-

μετρηθώ με την όποια πιθανή βλάβη. 

Έσκυψε από πάνω μου. 

Η οθόνη ζωντάνεψε καθώς πάτησα ένα τυχαίο πλήκτρο. 

Γύρισα για να μιλήσω στην Ιφιγένεια. Μάλλον το σωστό είναι, γύρισα για να προλάβω 

να ρίξω μια κλεφτή ματιά στο στήθος της, πριν της μιλήσω. Το κλάσμα του δευτερολέπτου της 

διαδρομής του βλέμματός μου μέχρι τα μάτια της, ήταν αρκετό. Απίστευτα υπέροχη έτσι όπως 

είχε σκύψει. Και όχι, δεν υπήρχε κάποιο χαώδες ντεκολτέ. Αντίθετα, υπήρχε μια κλειστή μέχρι 

το λαιμό μπεζ βαμβακερή μπλούζα. Αλλά πίσω από την μπλούζα προσπάθησα να διακρίνω 

αυτό που έψαχνα. Μήπως δεν φοράει… Χωρίς να επιπλήξω καθόλου μα καθόλου τον εαυτό 

μου. Τα πρόσωπά μας απείχαν ελάχιστα εκατοστά. 

Εκείνη συνέχισε να κοιτά την οθόνη. «Τι;» 

Ένιωσα την ανάσα της στις ξανθιές άκριες των μαλλιών της να μπλέκεται στο τελείωμα 

δυο μαύρων ματιών. Με το στόμα μισάνοιχτο μετά την εκφορά του τελευταίου ερωτηματικού 

άρθρου, ν’ αφήνει τα δόντια να δαγκώνουν άθελά τους το κάτω χείλος. Με το μελαχρινό δέρμα 

ταλαιπωρημένο από το τελευταίο καλοκαίρι μετά τις μάχες με τον ήλιο και την θάλασσα. Κι 

έτοιμος ήμουν να σκύψω στον ιδρώτα της. Γύρισα στον υπολογιστή. «Τίποτα.» 

Δεν φάνηκε να έδωσε ιδιαίτερη σημασία. Μετακινήθηκε. «Κάτσε, να σου δείξω.» Έ-

βαλε το δεξί της χέρι πάνω από το δικό μου και το άφησε να αιωρείται εκεί. 

Μύρισα το πιο ελαφρύ άρωμα του κόσμου. 

Μίλησε σιγά και χαμογελώντας, αλλά όχι τρυφερά. «Αν δεν με αφήσεις να σου δείξω 

θ’ αναγκαστώ ν’ αγκαλιάσω το χέρι σου…» 

Μαζεύτηκα γρήγορα. Κοιτούσα πράγματα να συμβαίνουν ταχύτατα εκεί μπροστά μου, 

στην οθόνη, ενώ ταυτόχρονα μου εξηγούσε κάποιο πρόβλημα που έστω με την λίγη προσοχή 

που του έδωσα, μάλλον πολύπλοκο μου φάνηκε. «Κοίτα… Κατάλαβα, αλλά θέλει ώρα. Πρέπει 

να κάνω κάποιες ρυθμίσεις από την αρχή... Θέλεις να το κάνω τώρα ή να το αφήσω για αύριο 

το πρωί;» 

«Πρέπει όλα να τ’ αφήνουμε, τελευταία στιγμή;» Άλλαξε ύφος. «Δεν πειράζει, μωρέ. 

Αύριο είμαι εντάξει. Δεν τρελαίνομαι κιόλας…» 

Της χαμογέλασα. 

Σηκώθηκε. 

Σηκώθηκα κι εγώ. Έμεινα όρθιος να την κοιτάζω ενώ έβαλα γρήγορα τα χέρια μου στις 

τσέπες μιας που ήταν το μόνο που μπορούσα να κάνω για να καλύψω την αμηχανία μου. 

Με κοίταζε. 

Το μυαλό μου πρέπει ν’ ακουγόταν καθώς έψαχνε ανάμεσα σε λέξεις και φράσεις. 

«Πόσο καιρό θα είσαστε εδώ;» 

«Θα είμαστε τρεις ημέρες, ακόμη.» 

«Χθες, ήρθατε; Όχι, ε; Μάλλον προχθές, αν δεν κάνω λάθος;» 



 9 

«Μάλλον προχθές… Ναι…» Και δάγκωσε το χαμόγελό της καθώς δεν κατάφερνε να 

κρύψει αυτά που συνέβαιναν στο μυαλό. 

Ένιωσα πως θα εκραγώ. «Τα βράδια που γυρνάτε συνήθως;» ρώτησα εκπνέοντας. 

Σταύρωσε τα χέρια ενώ κάθισε στο τραπέζι πίσω της. Το τραπέζι κουνήθηκε επικίν-

δυνα. Έχασε την ισορροπία της. 

Πήγα να την πιάσω από το μπράτσο αλλά δεν πρόλαβα να την αγγίξω γιατί στηρίχθηκε 

στην καρέκλα. «Κοίτα, μην ρίξεις το κτίριο, αν θέλεις…» Γέλασα. 

Γέλασε κι εκείνη. Κάθισε στην καρέκλα. 

Παύση. 

Κοιταζόμασταν. Ξανά. Χωρίς να γελάμε τώρα. Άξαφνα πέρασε μια λεπτή βροχή. 

Η Ιφιγένεια επέστρεψε στην προηγούμενη ερώτησή μου για να μου απαντήσει. «Τα 

βράδια; Δεν ξέρω… Εσείς τι κάνετε τα βράδια, κύριε Ζαρίμπα;» μου είπε με μια μικρή ειρωνεία 

μαζί μ’ ένα μικρό χαμόγελο. Απ’ αυτά που αν θέλουν μπορούν να καταλήξουν σε ακατάδεχτο 

σήκωμα των φρυδιών ή σε κάποιο γοητευτικό ερωτηματικό. Στην προκειμένη περίπτωση, ό-

μως, δεν έγινε τίποτε από τα δύο. Στην προκειμένη περίπτωση, το χαμόγελο βγήκε έξω και μου 

πήρε την ανάσα μακριά. Ένιωσα αδυναμία. Όπως όταν συχνά πυκνά μου πέφτει η πίεση. Την 

ίδια αδυναμία ένιωσα. Και πείνα. Την αδυναμία της πείνας. 

«Εεεε…» ξεκίνησα ν’ απαντώ ενώ σταμάτησα για να ξεροβήξω «Εεε… Υπάρχει ένα 

μπαρ στην παραλία, ο “Θερμαϊκός”, έτσι λέγεται, “Θερμαϊκός”, και πηγαίνουμε συχνά εκεί… 

Πηγαίνουμε… Τέλος πάντων… Εγώ πηγαίνω, γιατί…» 

Με διέκοψε ορθά κοφτά κι απότομα. «Μου αρέσει πάρα πολύ.»  

«Α!» 

«Να πάμε, σήμερα;» 

«Να πάμε, σήμερα, οπωσδήποτε.» Η συμπεριφορά μου είχε αρχίσει να επιστρέφει στα 

φυσιολογικά της επίπεδα. 

Ένα λεπτό αργότερα είχαμε ανταλλάξει τηλέφωνα και δυο λεπτά αργότερα είχαμε συ-

νεννοηθεί για το πώς θα αποφύγουμε τον συρφετό των συναδέλφων. Κι υπήρχε μια άγρια χαρά 

σε αυτό το τελευταίο. Χωρίς καμία διάθεση δημοκρατίας. Ή έστω, ευγένειας. Έτσι, φτάσαμε 

στο μπαρ. Εκεί γύρω στις δέκα και μισή, την νύχτα. 

Κι αυτή ήταν η πρώτη φορά που βγήκα μαζί της. Μικρή φορά. Χωρίς πολύ οινόπνευμα 

και χωρίς βλέμματα που παίρνουν κεφάλια. Απλή φορά κι εύκολη. Απ’ αυτές που εκπαιδεύουν 

κι ενημερώνουν το μυαλό για την επόμενη, για να το θέσουν σε πλήρη ετοιμότητα, σε πλήρη 

αναμονή κι εγρήγορση. 

 

 



 10 

4. 

 
 

Ο ήχος που άκουσα καθώς ανέβαινα νωρίς το πρωί την Εγνατία, ήταν ένα απόκοσμο 

λευκό παχύ σφύριγμα, να έρχεται κατευθείαν από τον καταγάλανο ουρανό. 

Ο ήλιος που είχε ήδη απλωθεί πάνω από την Θεσσαλονίκη, δεν ήταν απλά κολακευτικός 

με την πόλη, ήταν σαγηνευτικός. Καθαρό πρωινό φως αγκάλιαζε τα πάντα χωρίς να τα καίει, 

κάνοντας τους ανθρώπους να θέλουν να περπατούν με τις ώρες ξανά και ξανά όλα τα πλατιά 

πεζοδρόμια και τις σκιασμένες βιτρίνες της Τσιμισκή και της Βασιλίσσης Όλγας. 

Βρισκόμουν στην διασταύρωση της πλατείας Ναβαρίνου όταν άκουσα τον απόκοσμο 

ήχο, κι αυθόρμητα, σήκωσα το κεφάλι μου για ν’ αντικρίσω τους πιθανούς εισβολείς, κατοί-

κους άλλων πλανητών, γεμάτος με την απορία του γιατί να διάλεξαν μια τέτοια ολοκαίνουρια 

ημέρα για να κυριεύσουν την Γη. 

Μέσα στα δευτερόλεπτα που ακολούθησαν, πρόλαβα να διακρίνω δύο “Alpha Jet”, τέ-

λεια στοιχισμένα το ένα πίσω από το άλλο, στα χρώματα της “Patrouille de France”, να μπαί-

νουν πλαγιασμένα από τα Κάστρα προλαβαίνοντας να ευθυγραμμιστούν πάνω από την Ροτό-

ντα. Δευτερόλεπτα μετά, αφού διέσχισαν όλη την ευθεία της Ναβαρίνου μέχρι την θάλασσα, 

πήραν ύψος αστράφτοντας για κλάσματα στον ήλιο, για να ευθυγραμμιστούν ξανά πάνω από 

τον πύργο του ΟΤΕ, πριν τελικά πλαγιάσουν πάλι, αλλά στα δεξιά αυτή τη φορά, προς το στρα-

τιωτικό αεροδρόμιο της Μίκρας, έξω απ’ την πόλη. 

Ανέβηκα στο πεζούλι ακριβώς απέναντι από το ζαχαροπλαστείο του Ελενίδη για να 

μπορέσω να διακρίνω καλύτερα. Τα είδα λίγο αργότερα παρέα με άλλα τρία ίδια, να σχηματί-

ζουν μια καρδιά από ασταθές συννεφένιο μπλε μαζί με κόκκινο και λευκό, ψηλά πάνω από τον 

Θερμαϊκό. Λεπτά μετά, κι ενώ η καρδιά έδειχνε να παρασύρεται γρήγορα από τους ανέμους, 

δύο ακόμη ήρθαν από το πουθενά και την έκοψαν στην μέση μ’ ένα κόκκινο βέλος. 

Χαμογελούσα μόνος μου. Επτά συνάδελφοι του Saint Exupéry πετούν με την Στρατιά του 

Αέρα ζωγραφίζοντας καρδιές στα χρώματα της σημαίας τους. Λίγο πριν οι καρδιές διαλυθούν 

από τον άνεμο τις σχίζουν μ’ ένα κατακόκκινο βέλος. Υπό συνθήκες, εάν για κάποιον παρανοϊκό 

θνητό λόγο έρχονταν για να κατακτήσουν, θα γινόμουν επιφανής δακτυλοδεικτούμενος συνεργά-

της τους… Αλλά το μόνο που φάνηκε από την σκέψη μου, ήταν μια χαμηλοβλεπούσα απόλυτη 

σιωπή. Ποια άλλη θα μπορούσε, άλλωστε, να με προστατεύσει από την υπερήφανη Ελλάδα 

που κυκλοφορούσε παντού γύρω μου. Τα είχα χαμένα, χρειαζόμουν γιατρό, ήταν εμφανές. Τον 

χρειάζομαι ακόμη, τώρα, που γράφω ετούτες τις γραμμές βυθισμένος στο μισοσκόταδο. 

Συνέχισα το περπάτημά μου. 

Κοιτούσα τους ανθρώπους να στραβώνουν συχνά τον λαιμό τους προς τον ουρανό. Φό-

ρεσα τ’ ακουστικά του Discman. 

Την Ιφιγένεια θα την έβλεπα, μάλλον, σήμερα, ξανά. Μία ημέρα αργότερα από τότε 

που την είχα δει για πρώτη φορά στην ζωή μου. Θα την έβλεπα, μάλλον, σήμερα, ξανά, για 

δεύτερη φορά. 

Δεν ήξερε τίποτε. Ούτε φαινόταν να έχει καταλάβει τίποτε. Μία μόλις νύχτα δεν ήταν 

αρκετή για να καταλάβει. 

Μακάρι να είναι σήμερα η δεύτερη νύχτα. Προσευχόμουν ασταμάτητα να είναι σήμερα 

η δεύτερη νύχτα. Να γίνω “Alpha Jet” να διασχίσω τον εγκέφαλό της ουρλιάζοντας με όλους 

μου τους κινητήρες σε λειτουργία για να μπορέσω να κάψω βαθιά μέσα στο μυαλό της 2 λέξεις. 

Όχι παραπάνω. 2, επακριβώς. Σε θέλω. 

 

 



 11 

5. 

 

 

Prodigy, Breathe. 

Αν και ο “Θερμαϊκός” δεν ανήκει στην κατηγορία των μπαρ που σ’ αρπάζουν απ’ τα 

μαλλιά με το που διασχίζεις το κατώφλι τους, αυτή τη φορά, όμως, είχε κάνει το ακριβώς αντί-

θετο. Με είχε αρπάξει όχι απλά από τα μαλλιά, αλλά από το κεφάλι. Καρχαρίας σε φρενίτιδα. 

Γύρισα και κοίταξα την Ιφιγένεια μόλις περάσαμε το πλατύσκαλο της εισόδου. Με τα 

μπάσα να σκάνε τρομακτικά πάνω στο στήθος μου,. 

Στο βάθος! Στο βάθος, πάμε! μου έγνεψε. Με το δεξί χέρι υψωμένο. Με τον δείκτη 

οριζόντιο στο κενό, επιτακτικά, να δείχνει ευθεία μπροστά. Αξιωματικός των ειδικών δυνά-

μεων που ορίζει τον δρόμο στους υπόλοιπους βαμμένους της άγριας ομάδας. 

Βρήκαμε ένα τραπέζι άδειο και καθίσαμε. Τα ηλεκτρονικά κρουστά συνέχιζαν καταιγι-

στικά. 

Έμεινα ακίνητος κοιτώντας έναν υπερυψωμένο πορφυρό καναπέ. 

Η Ιφιγένεια άναψε τσιγάρο. 

Ένα κερί μπροστά μας στο τραπέζι. 

Η Ιφιγένεια χάζευε τους χρυσοποίκιλτους καθρέφτες που κρέμονταν παντού. 

Χαμογελάσαμε ο ένας στον άλλον. 

Ένας με πράσινα μαλλιά πέρασε και με κοίταξε. 

Η Ιφιγένεια μετακίνησε το υποκίτρινο φωτιστικό που βρισκόταν δίπλα της. 

Μείναμε λίγο έτσι. 

Έψαξα τα τσιγάρα μου. Κοίταξα το κινητό μου τηλέφωνο. Δεν είχε καθόλου σήμα. Το 

έκλεισα. Έσκυψα πιάνοντας το χέρι της για να μου δώσει προσοχή. Κοιτούσε τα υποφωτισμένα 

μπουκάλια πίσω από την μπάρα. Βαθύ καφέ χρώμα του ξύλου είχε εκείνη η μπάρα. 

Η Ιφιγένεια γύρισε απότομα. 

Της έδειξα το κινητό μου τηλέφωνο. «Δεν έχει καθόλου σήμα εδώ μέσα!» 

Μου χαμογέλασε κουνώντας το κεφάλι και στράφηκε ξανά στα μπουκάλια. Ακολου-

θούσε το ρυθμό. 

Πίσω μας, στον τοίχο, απέναντι από την μπάρα σερβιρίσματος, ξεκίνησε μια προβολή 

από ’70s χρώματα και σχήματα. Καλή προβολή για το μυαλό μου που ήθελε να γραπωθεί από 

κάπου για να μην σκάσει με γδούπο στο ασπρόμαυρο με ρομβοειδή πλακάκια δάπεδο, τσακι-

σμένο από τις ακατάπαυστες κινήσεις των χεριών της, καθώς είχαν ήδη ξεκινήσει να κρατούν 

τον ταχύτατο ρυθμό πάνω στο λευκό μάρμαρο του τραπεζιού. 

Μια κοπέλα ήρθε να πάρει παραγγελία αποφεύγοντας επιδέξια δύο τύπους με μαλλιά 

Rasta που της έκοβαν τον δρόμο καθώς προσπαθούσαν να βρουν την τουαλέτα. 

Η μουσική ανέβηκε. Τα μπάσα έγιναν τερατώδη. 

Η κοπέλα έσκυψε πάνω στον λαιμό μου. 

Μίλησα δυνατά. «Μία μαργαρίτα!» 

Μου έγνεψε εντάξει. Έσκυψε πάνω στην Ιφιγένεια. 

Δεν άκουσα την παραγγελία. 

Καθώς πήγε να φύγει την σταμάτησα κρατώντας την από το χέρι. 

Η μουσική χαμήλωσε. Αλλά αυτή τη φορά, όχι επειδή το κομμάτι γύρισε σε συνθέσεις 

με λιγότερα μπάσα, αλλά επειδή το ποτενσιόμετρο του κεντρικού ενισχυτή μάλλον είχε στρα-

φεί προς τ’ αριστερά από το χέρι του d.j. 

Σηκώθηκα λίγο για να φτάσω την όρθια κοπέλα. Της χαμογέλασα με νόημα. «Είναι 

βραδιά Prodigy, απόψε;» 

«Ναι. Δε σ’ αρέσουν οι Prodigy;» 

Το Funky Shit ανέβαινε επικίνδυνα δυο δυο τα σκαλιά χωρίς ν’ αφήσει το προηγούμενο 

κομμάτι να τελειώσει. 



 12 

«Όχι, εντάξει… Απλά, ρωτάω…» Κάθισα ξανά. Κοιτούσα τον πολύχρωμο κόσμο που 

είχε αρχίσει να μαζεύεται. 

Οι ομιλίες των ανθρώπων που πλήθαιναν μετρίαζαν κάπως την ένταση της μουσικής 

ενώ ο d.j. δεν έδειχνε να έχει την πρόθεση ν’ ανέβει άλλο. 

Γύρισα και κοίταξα την Ιφιγένεια. Τι γίνεται; έγνεψα με το χέρι χαμογελώντας. 

Σχεδόν χόρευε, καθιστή, όμως. «Τι γίνεται… Δε σ’ αρέσουν οι Prodigy;» Με τράβηξε 

με δύναμη δίπλα της μια που αλλιώς ήταν αδύνατον ν’ ανταλλάξουμε μια κουβέντα χωρίς φω-

νές. 

Δεν κόλλησα επάνω της έτσι όπως μετακινήθηκα πάνω στον καναπέ, αλλά μπορούσα 

να νιώθω το σώμα της. 

Ήρθε το αλκοόλ. 

«Γιατί όλοι με ρωτάνε αν μ’ αρέσουν οι Prodigy; Έχω κάμποσα album τους και σε 

γενικό πλαίσιο, σχεδόν, τους θαυμάζω…» Κοιτώντας την στα μάτια. «Απλά, χαζεύω λίγο…» 

πρόσθεσα τελειώνοντας την φράση μου. 

Κενό. 

Η μουσική κόπηκε απότομα. 

Οι ξεφωνητές ομιλίες αντήχησαν παντού κι έμειναν γυμνές, ενώ δευτερόλεπτα μετά 

χάθηκαν απότομα γεμάτες ντροπή. 

Κάποιος που είδε κάτι που δεν είδαμε εμείς σήκωσε το χέρι του. 

Ο ρυθμός μπήκε αργός και βαρύς. Το μπάσο μου έκοψε την ανάσα. Η φωνή του αφη-

γητή ήρθε απόλυτα έμμετρη και στακάτη. Με την εκφορά του λόγου ψηφιακή. Χωρίς κανένα 

παράσιτο. Με την ίδια δύναμη των κρουστών. Μυδραλιοβόλο ελικοφόρου αεροσκάφους του 

δευτέρου παγκοσμίου πολέμου, που κανείς δεν καταλαβαίνει πώς γίνεται και οι σφαίρες δεν 

τρυπούν τα πτερύγια της έλικας. Με τον ίδιο συγχρονισμό. Νόμιζα πως οι τοίχοι θ’ αρχίσουν 

να πάλλονται. Το πολύχρωμο πλήθος είχε μείνει ακίνητο. 

Γύρισα στην Ιφιγένεια. «Το ακούς αυτό;» 

«Υπήρχε περίπτωση να μην το ακούω;» 

«Αυτό είναι το hip hop. Αν κάποιος σε ρωτήσει τι είναι το hip hop, τότε βάλτου ν’ 

ακούσει αυτό.» 

«Το Diesel Power…» 

«Ναι… Αυτό το έγραψαν κάμποσα χρόνια πριν τον Eminem… Έτσι, για να λέμε τα 

πράγματα με τ’ όνομά τους…» 

Γύρισε ολόκληρη προς το μέρος μου. «Ξέρεις τι μου θυμίζεις;»  

«Τι;» 

«Μου θυμίζεις δυο συμμαθητές μου, που όποτε έρχονταν σε κανένα από εκείνα τα ξε-

θεωτικά μαθητικά πάρτι, που μόλις μια ώρα μετά την έναρξή τους ήταν όλοι καταϊδρωμένοι 

από το ξέφρενο χοροπηδητό που ονομάζαμε χορό, εκείνοι οι δύο, καθισμένοι δίπλα δίπλα στρι-

μωχτά σε καμιά ξέμπαρκη πολυθρόνα του σαλονιού των γονιών, φορώντας πάντα τα ίδια All 

Star με τις ίδιες λευκές κάλτσες, και με τα ίδια μαύρα τζιν, και με τα ίδια μακριά άλουστα 

μαλλιά, που βρωμούσαν από απόσταση...» 

Την διέκοψα. «Τα μαλλιά τους;» 

«Όχι, τα πόδια τους...» Συνέχισε ενοχλημένη. «Εκείνοι οι δύο, λοιπόν, ενώ όλος ο άλλος 

κόσμος απλά διασκέδαζε πραγματικά, κάθονταν εκεί και συζητούσαν με τις ώρες για τις διπλές 

κιθάρες των Allman Brothers…» 

«Των Allman Brothers;» 

«Ναι, αυτών…» 

Γέλασα. «Καλέ, αυτοί πρέπει να είναι νεκροί τώρα…» 

Με κοίταξε. 

Το αλκοόλ έδειχνε να τελειώνει μαζί με ότι μας είχαν φέρει σαν συνοδευτικό φαγητό. 

Μπήκε το One Man Army. 



 13 

Ακριβώς μόλις τελείωσαν τα πρώτα 20 δευτερόλεπτα της εισαγωγής, η Ιφιγένεια έβαλε 

το χέρι της πάνω στο δικό μου. «Συγγνώμη…» 

Ένιωσα σαν να με χαστούκισε πλάγιος άνεμος 50 κόμβων. 

Χαμήλωσε τα μάτια της ενώ τράβηξε πίσω το χέρι της. «Δεν μου άρεσε αυτό που σου 

είπα, πριν…» 

Την ερωτεύομαι αργά και σταθερά… Άναψα ένα τσιγάρο πίνοντας ό,τι είχε απομείνει 

στο ποτήρι μου. 

Ανάκτησε ό,τι είχε χάσει και μ’ έδειξε. «Τι έγινε τώρα; Το πήρες επάνω σου;» Χαμο-

γέλασε πολύ. 

Σταμάτησα για ν’ ακούσω την παραμορφωμένη κιθάρα του τραγουδιού να παριστάνει 

ένα ουρλιαχτό μαζί μ’ έναν συναγερμό ν’ ανεβαίνει στο βάθος. Πήρα μια ανάσα. Χαμογέλασα 

κι εγώ. «Όχι… Αλλά πολύ μου άρεσε η συγγνώμη μετά από τόσα χρόνια…»  

«Πώς;» 

«Ιφιγένεια… Εγώ είμαι… Ο συμμαθητής σου, βρε κουτό… Με ξέχασες;» 

Ξέσπασε σε γέλια ενώ ταυτόχρονα κουνήθηκε έντονα. Ούτως ή άλλως το σώμα μου δεν 

ήταν κολλημένο με το δικό της όλη αυτή την ώρα, αλλά ένα τυχαίο άγγιγμα τ’ ονειρευόμουν. 

Πράγμα που συνέβη καθώς σχεδόν με χτύπησε με το πόδι της. Πήρα κι άλλη ανάσα. Εδώ έ-

χουμε ξεπεράσει κάθε όριο…  

Γύρισε και με κοίταξε όταν σταμάτησε να γελά. 

Μίλησα πρώτος. «Θα πάρουμε κι άλλα;» 

«Ναι, εννοείται…» Κι άρχισε να ψάχνει την κοπέλα που μας είχε σερβίρει. 

Λίγο αργότερα ήρθε ξανά το αλκοόλ. 

Έδειξα το ποτήρι της. «Μα τι είναι αυτό που πίνεις;» 

«Τεκίλα κίτρινη.» 

«Α…» 

«Τι, α… Δεν εγκρίνεται;» 

«Ναι, βέβαια… Είναι υπέροχη… Σκέφτηκα από μαργαρίτα ν’ αλλάξω σε κάτι τέτοιο, 

αλλά προτίμησα το ουίσκι…» 

Χαζεύαμε γύρω. Ο κόσμος είχε ξεχωρίσει σε παρέες. Κοιτούσα τα πλατιά καφέ σκαλιά 

που ανέβαιναν στο πατάρι, γεμάτα με κεριά και τασάκια δεξιά κι αριστερά, και σκέφτηκα πως 

όλον αυτόν τον καιρό που έρχομαι εδώ δεν έχω ανέβει ποτέ εκεί πάνω. Έστρεψα το βλέμμα 

μου στο κέντρο. Η κοπέλα που έφτιαχνε τα ποτά πίσω από την μπάρα ήταν εντυπωσιακή. Νό-

μιζα πως κάποιος την είχε φτιάξει σε 3D, πως δεν μπορεί να είχε γεννηθεί έτσι. 

Πρέπει να πέρασε αρκετός χρόνος χωρίς να μιλάμε. Χαζεύοντας τον πορφυρό θαμπό 

αέρα. Είχαμε ξεχάσει και την μουσική. 

Γύρισα στην Ιφιγένεια. «Καλά… Έχω σταματήσει ν’ ακούω την μουσική εδώ και 

ώρα…» 

Χαμογέλασε μ’ εκείνο το χαμόγελο που ελάχιστα δευτερόλεπτα κατάφερνα να το κοιτώ 

χωρίς να μαζέψω το βλέμμα μου. «Σ’ εμποδίζω εγώ;» 

Δεν απάντησα. Τώρα κοιτούσα τα χέρια της. «Ξέρεις πιάνο;» 

Γύρισε ολόκληρη και με κοίταξε δαγκώνοντας τα χείλη της για να μην γελάσει. «Τι 

ζώδιο είμαι;» ρώτησε, τελικά, και ανασήκωσε τα φρύδια της. 

Γέλασα κρατώντας το μέτωπό μου. «Παρόλα αυτά, έχεις καταπληκτικά δάχτυλα.» απά-

ντησα ανάβοντας κι άλλο τσιγάρο και πίνοντας ένα μεγάλο μέρος από το ποτό μου. Εδώ τελεί-

ωσε όσο θάρρος απέμενε… Και για μια στιγμή κοίταξα το μάρμαρο του τραπεζιού. 

«Εσύ έχεις καταπληκτικά δάχτυλα.» είπε, άξαφνα. 

«Εγώ όμως ξέρω πιάνο…» Κι έκανα μια κοροϊδευτική γκριμάτσα. 

Με κοίταξε ευθεία στα μάτια χωρίς να γελάσει καθόλου. 

Φοβήθηκα. Ρώτησα χωρίς να περιμένω. «Τι έγινε; Τι είπα;» 

Σηκώθηκε από τον καναπέ και στάθηκε όρθια χωρίς να σταματήσει να με κοιτά. 



 14 

Κοκάλωσα. «Τι έγινε, παιδάκι μου;» Και χαμογέλασα, αλλά με την ψυχή στο στόμα. 

Έστριψε απότομα και κατευθύνθηκε προς κάπου που δεν κατάλαβα. 

Τέντωσα τον λαιμό μου και την είδα να μπαίνει στην τουαλέτα. Ξεφύσηξα. Είχα αρχίσει 

να τρέμω. Έσκυψα κάτω κοιτώντας τα περίτεχνα μεταλλικά πόδια του τραπεζιού. Σήκωσα το 

κεφάλι μου για ν’ αφήσω το βλέμμα μου σε κάποιον άνθρωπο. Στην μπάρα σκυμμένοι τύποι 

συζητούσαν μεταξύ τους. Σ’ ένα άλλο τραπέζι μια παρέα νέων κοριτσιών γελούσαν με θόρυβο. 

Έδωσα λίγη σημασία στην μουσική. Δεν ήταν Prodigy πια. Ήταν κάτι άλλο που δεν ήξερα. 

Άξαφνα ένα ψηλός λιγνός τύπος εμφανίστηκε μ’ έναν σκύλο δεμένο με αλυσίδα. Σταμάτησε 

και ρώτησε κάτι την κοπέλα που ήταν πίσω από την μπάρα. Δευτερόλεπτα μετά έστριψε κι 

έφυγε όπως ήρθε. Κοίταξα το ρολόι μου. Είχαν περάσει τα μεσάνυχτα. 

Η Ιφιγένεια, γύρισε. 

Την κοίταξα να κάθεται δίπλα μου φτιάχνοντας τα μαλλιά της. Είχε το ίδιο σοβαρό ύφος 

με πριν. Ήπιε μια μεγάλη γουλιά από το ποτό της. «Μπορείς να μην ξαναπείς αυτή την λέξη;» 

Άναψε κι ένα τσιγάρο. 

Είχα αρχίσει να στενοχωριέμαι. «Ποια λέξη… Δεν καταλαβαίνω… Τι έγινε τώρα…» 

Ένιωσα το χέρι μου να φεύγει μόνο του για να χαϊδέψει τον λαιμό της. Όπως χαϊδεύεις ένα 

παιδί που το έχεις μαλώσει ενώ ταυτόχρονα το έχεις μετανιώσει. Σταμάτησα το χέρι μου δια 

της βίας κρατώντας την πλάτη του καναπέ με δύναμη. 

«Αυτό, το “παιδάκι μου”… Μπορείς να μην με ξαναπείς “παιδάκι μου”; Ε;» Και κοί-

ταζε μια εμένα και μια το τασάκι, καθώς έσβησε το τσιγάρο σχεδόν ολόκληρο. 

Αποσβολώθηκα. «Συγγνώμη… Δεν θα το ξαναπώ… Στο υπόσχομαι…» 

«Και να μην μου ξαναζητήσεις συγγνώμη… Αρκετές συγγνώμες ζητήσαμε γι’ α-

πόψε…» 

Ω, Θεέ μου… Τι είναι αυτή; Τι είναι αυτό το άτομο; Καμία αιτία και καμία αφορμή δεν 

μπορούσα να βάλω σε τάξη. Αδυνατούσα να χτίσω μια λογική για να μπορέσω να βρω μια 

άκρη με τις αντιδράσεις της. Έκανα πίσω ακουμπώντας την πλάτη μου στον καναπέ. Ήπια και 

το υπόλοιπο ποτό. 

Έκανε κι η Ιφιγένεια πίσω. 

Ένιωσα τους ώμους μας ν’ αγγίζονται. Γύρισα και την κοίταξα. Το μικρό ασημένιο 

αστέρι στο αυτί. Χαμογέλασα. Είχα ηρεμήσει λίγο. «Να σε ρωτήσω κάτι;» 

«Να με ρωτήσεις.» Σαν να μην είχε συμβεί τίποτε. 

«Σου αρέσουν τα τατουάζ; Ή και το piercing… Σκουλαρίκι στη μύτη θα έβαζες;» 

«Σκουλαρίκι στη μύτη φοράω. Απλά το ξέχασα στην Αθήνα. Και όχι σκουλαρίκι… 

Ξέρεις… Ένα καρφάκι, μαύρο… Τα τατουάζ δεν μου αρέσουν και πολύ θα έλεγα…» 

Έσκυψα πάλι στο τραπέζι. Δίνω την ψυχή μου για να σε δω να φοράς ένα κόσμημα. «Θα 

πρέπει να σου πηγαίνει αυτό στη μύτη…» Κι έδειξα το σημείο χωρίς όμως να την αγγίξω. 

Γύρισε και με κοίταξε. «Είσαι ο πρώτος εκ των συναδέλφων που δεν με ρωτάει αν με 

πονάει. Ή ακόμα, χειρότερα, τι κάνω όταν είμαι συναχωμένη… Ή, το καταπληκτικότερο… 

Πώς φυσάω την μύτη μου!» 

Χαμογέλασα έντονα. «Δεν σε πιστεύω…» Πιο πολύ χαρούμενος που δεν την είχα χάσει 

για πάντα στο προηγούμενο περιστατικό, ήμουν, παρά γι’ αυτά που μου είπε. Συνέχισα. «Υ-

πάρχει άτομο που σε ρώτησε πώς τα καταφέρνεις και φυσάς την μύτη σου;» 

«Ναι, βέβαια…» 

«Ποιο; Το ξέρω; Μόνο μη μου πεις πως είναι από τους συναδέλφους…» 

«Ναι, και βέβαια από τους συναδέλφους είναι…» 

«Ποιος… Ή ποια τέλος πάντων…» 

«Έχει σημασία;» 

Δεν απάντησα. Μάλλον, δεν ήξερα τι ν’ απαντήσω. 



 15 

Έπιασα το βλέμμα της κοπέλας που σέρβιρε να με κοιτά καθώς πέρασε από το τραπέζι 

μας γρήγορα. Σήκωσα το χέρι μου απότομα και την σταμάτησα. Μου έκανε νόημα πως περι-

μένει ν’ ακούσει. 

«Θα πάρουμε, τίποτε;» ρώτησα την Ιφιγένεια. 

«Ναι, ναι.. Εγώ θα πάρω…» 

Παρήγγειλα και για τους δύο. 

Ήρθε το φρέσκο αλκοόλ. 

«Από πού είσαι Ιφιγένεια;»  

«Εγώ;» 

«Όχι…» 

Γέλασε. «Από την Αθήνα.» 

«Κι οι γονείς σου;» 

«Από την Αθήνα.» 

«Και πιο πριν;» 

«Από την Αθήνα…» 

«Α… Μάλιστα… Ο Περικλής ήταν συγγενής σου;» 

«Ναι…» μου είπε και γέλασε δυνατά. 

«Έλα, ρε ’σύ… Σοβαρά μιλάω…» 

«Κι εγώ σοβαρά μιλάω. Απ’ ότι μου έχουν πει, οι πέντε γενιές από πάππου προς πάππου 

είναι διαπιστωμένες με βούλες και με σφραγίδες… Τώρα, πιο πίσω δεν ξέρω…» 

Ακούμπησα το κεφάλι μου στο χέρι μου. Την κοιτούσα στα μάτια. Το αλκοόλ είχε ήδη 

τρυπώσει στα βαθύτερα σπήλαια του εγκεφάλου μου έχοντας ανοίξει σχεδόν όλες τις πόρτες. 

Την κοίταζα χωρίς να κρύβομαι. 

Οι κινήσεις της είχαν αρχίσει να μακραίνουν. Η μουσική είχε αλλάξει και είχε γίνει ένας 

συνεχής αργόσυρτος ίδιος ρυθμός. Ένα dub reggae το οποίο δεν διαχώριζε το ένα κομμάτι από 

το άλλο. 

Ότι και να σου πω είναι λίγο… «Πάντως εγώ δεν είμαι απ’ αυτόν τον πλανήτη…» Ά-

ναψα το χιλιοστό μου τσιγάρο. 

«Φαίνεται…» Έκανε μια μικρή παύση για ν’ ανάψει κι εκείνη ένα τσιγάρο. «Ούτε 

εγώ… Η καταγωγή είναι από την Αθήνα, εγώ είμαι από αλλού...» Κι άλλη μικρή παύση. «Τώρα 

εσύ έχεις φάει το τρυπάκι της Αθηναϊκής αριστοκρατικής καταγωγής και τρέχεις, έτσι δεν εί-

ναι;» 

Άργησα να βρω την απάντηση. «Ναι… Η αλήθεια είναι πως είναι εντυπωσιακό, αλλά 

εντάξει… Η εξωγήινη προέλευση μ’ ενδιαφέρει περισσότερο…» 

«Α… Ευτυχώς… Γιατί ο παλιός Αρβανίτης παραμένει Αρβανίτης πάντως… Μπορεί ν’ 

ανήκω στους πρώτους που ήρθαν… Δεν ξέρω… Αλλά για Γάλλος ευγενής φιλέλληνας που 

μεταφέρθηκε στην Αθήνα τον 16ο αιώνα, πάντως, δεν μου κάνω…» 

«Ξέρεις τόσο καλά την καταγωγή σου;» 

«Όχι, καθόλου… Ο πατέρας μου ξέρει τα πάντα με χαρτί και καλαμάρι. Αλλά εγώ δεν 

έχω ιδέα… Εγώ είμαι από το Άλφα του Κενταύρου.» 

«Α, τι τέλεια… Κι εγώ…» 

Με κοίταξε από πάνω ως κάτω. «Φαίνεται…» επανέλαβε. 

Έκανα λίγο πίσω. Έδειξα το κεφάλι μου. «Εδώ είναι τα συστήματα επικοινωνίας…»  

Αμέσως μετά το στήθος μου στο σημείο της καρδιάς. «Εδώ είναι η κεντρική μονάδα παραλλα-

γής και προσομοίωσης…» Έστριψα το χέρι μου πίσω στην πλάτη. «Εδώ έχουμε τοποθετήσει 

τους επεξεργαστές προσανατολισμού…» Άνοιξα τα δάχτυλά μου, όσο μπορούσα. «Αυτά εδώ 

είναι παντελώς βιονικά… Καμιά φορά μπορείς ν’ ακούσεις και το τρίξιμο των κλειδώσεων 

τιτανίου…» 

Με διέκοψε. «Πιάνεις πάνω από μια οκτάβα;». 

Έμεινα ακίνητος. «Ναι.» Χωρίς να πάρω αναπνοή. 



 16 

«Κι ο αδερφός μου το κάνει αυτό…» 

Λύγισα. Λύγισα σαν δίεση από δάχτυλο που άργησε να χτυπήσει το πλήκτρο. Έψαξα 

πολύ γρήγορα στη βάση δεδομένων του μυαλού μου για να βρω κάτι να ησυχάσω αυτό που 

είχε ξεπροβάλει θρασύτατο από τον ορίζοντα. «Ναι… Πάντως πολλοί το κάνουν αυτό. Μάλλον 

οι περισσότεροι θα έλεγα… Είναι μάλλον το πλέον συνηθισμένο για όσους έχουν κάνει έστω 

και το πρώτο έτος για πιάνο για να είμαι ειλικρινής…» είπα με καθησυχαστικό ύφος. 

«Α, ναι; Ε, τότε εντάξει…» 

Ο καταιγισμός της αφήγησής της ξεκίνησε ακριβώς μετά από την φράση της. Κι όχι ότι 

μιλούσε γρήγορα, δεν ήταν δυνατόν να μιλά γρήγορα μετά από τρεις τεκίλες κίτρινες. Αλλά 

μιλούσε με ειρμό, και συνέχεια. Λέγοντας αστεία περιστατικά με τα οποία γελούσε μόνη της 

χωρίς να περιμένει εμένα. Όχι ότι μιλούσε στον αέρα. Το ακριβώς αντίθετο, κι αυτό ήταν το 

πλέον γοητευτικό. Μιλούσε σ’ εμένα και μόνο. Αλλά χωρίς να με περιμένει. Ήταν σαν να έ-

βλεπα ένα ντοκιμαντέρ για την ζωή μιας οικογένειας. Ήταν απόλυτα περιγραφική. Έβαζε τις 

κατάλληλες παύσεις στα σημεία που ήξερε πως θα δημιουργήσουν εντύπωση ή ακόμη και α-

γωνία. Κάποιες στιγμές πρέπει να είπα κάποια «Καλά και πώς;» ή μερικά «Και μετά;» Εκείνη, 

όμως, δεν σταμάτησε για να ανακεφαλαιώσει, δεν συμπλήρωσε με κάποιο «…λοιπόν που 

λες…» ή κάτι σαν «…όπως σου έλεγα…» Απλά, συνέχισε τον λόγο της. Μερικές φορές νόμιζα 

πως το είχε προβάρει. Πως ήταν μονόλογος κάποιου μονόπρακτου που συχνά οι ηθοποιοί τον 

χρησιμοποιούν για εξάσκηση ή και για επίδειξη ερμηνευτικών ικανοτήτων. Γιατί δεν ήταν μόνο 

η ίδια η δραματουργική εξέλιξη που περιείχε όλα τα στοιχεία ενός καλοδουλεμένου θεατρικού 

έργου, ήταν κι ο ίδιος ο λόγος μαζί με την εκφορά του. Απέριττος όπου έπρεπε, δραματικός 

όταν έπρεπε, και τραγικός, χωρίς να ξεπέφτει ούτε στο ελάχιστο στο μελό, όποτε έπρεπε. 

Ήθελα να βάλω μουσική στην αφήγησή της. Η μουσική που ακουγόταν από τα ηχεία 

δεν ταίριαζε καθόλου. Αν και δεν την άκουγα ούτε εγώ ούτε η Ιφιγένεια, παρόλα αυτά, όποτε 

τυχαία κατάφερνε να παρεμβληθεί, κυρίως στις ενάρξεις των κομματιών, χάλαγε την ατμό-

σφαιρα. Προσπαθούσε να μπει από πάνω. Οπότε κι εγώ ήθελα να την αλλάξω. Ήθελα να βάλω 

μικρά μέτρα του δεξιού χεριού μόνο. Που θα μπορούσαν να γυρνούν ως διαρκές αφαιρετικό 

μονόχρωμο γαϊτανάκι πίσω από την ιστορία της μέχρι τώρα ζωής της. Δεν ήταν συγκινητική η 

ιστορία της μέχρι τώρα ζωής της. Ούτε σπαραξικάρδια. Ήταν συναρπαστική και γοητευτική. 

Ήταν από εκείνες που μ’ έκαναν πάντα να ζηλεύω όποτε τις άκουγα. Ήταν σαν ν’ άκουγα σε 

παραλλαγές την ιστορία της ανταρσίας του Bounty. Ή την ιστορία κάποιου κλέφτη που δεν 

πιάστηκε ποτέ. Συχνά κοιτούσα τους ανθρώπους να περνοδιαβαίνουν δίπλα μας, κι έτσι όπως 

ήταν πολύχρωμοι οι περισσότεροι, νόμιζα πως ξαφνικά θ’ ακούσω το τρίξιμο του άλμπουρου 

κάποιου πλοίου του 18ου αιώνα. Από εκείνα που μετέφεραν Γάλλους αριστοκράτες μακριά από 

τις γκιλοτίνες. 

Μια μέσης ηλικίας γυναίκα, με μαύρο μπλουζάκι και μπλουτζίν, μάλλον από τους ιδιο-

κτήτες ή έστω από τους υπεύθυνους, πέρασε τουλάχιστον τρεις φορές για να πειράξει τον ρο-

οστάτη του πορφυρού φωτιστικού που είχε δίπλα της η Ιφιγένεια και το μετακινούσε συνέχεια. 

Φαινόταν να την ενοχλεί το φως του. Ή, όπως εγώ ως βυθισμένος θεατή της θεωρούσα, να το 

χρησιμοποιείσει για ν’ αλλάξει τον φωτισμό όπως η εκάστοτε σκηνή του έργου που ερμήνευε 

είχε ήδη πάνω στο κείμενό της σημειωμένο. Η μέσης ηλικίας γυναίκα, όμως, προσπαθούσε 

απλά να βοηθήσει. Τελικά τα παράτησε, κι άφησε την Ιφιγένεια να σκηνοθετεί μόνη της. 

Ταυτόχρονα με όλα αυτά έκανε και πράγματα. Διάφορα πράγματα. Όπως ότι άλλαζε 

συνεχώς θέσεις πάνω στον καναπέ. Ή χάιδευε τα ποτήρια. Ή σήκωνε τα χέρια της ψηλά κάνο-

ντας σχήματα στον αέρα. Συχνά τοποθετούσε τα υπάρχοντα του τραπεζιού σε διάφορα σημεία 

για να μου δώσει να καταλάβω αυτό που έλεγε. Μια φορά έβγαλε τα τσιγάρα από το πακέτο κι 

έφτιαξε ένα μικρό σπιτάκι. Κάποια στιγμή, για λίγο, όχι για πολύ, για όσο έπρεπε, σηκώθηκε 

όρθια και μετακίνησε την καρέκλα ενώ ταυτόχρονα έδειξε προς τα κάπου αλλάζοντας την φωνή 

της για δευτερόλεπτα καθώς αφηγούταν κάποιο από τ’ απίστευτα περιστατικά της ζωής της. 

Νόμισα πως έβλεπα ασπρόμαυρο ρεπορτάζ από την καριέρα κάποιας παλιάς ντίβας. 



 17 

Έτσι, μια ώρα αργότερα, κι ενώ τα ποτά λογικά πρέπει να είχαν φτάσει τα τέσσερα για 

τον καθένα, χωρίς να υπολογίσουμε τα σφηνάκια που είχε κεράσει το μπαρ ήδη δύο φορές, 

έβαλε τα πόδια της πάνω στον καναπέ. Το έργο φαινόταν να πλησιάζει στο τέλος του. Πέρασε 

τα χέρια της ανάμεσα στα μαλλιά της ενώ έκανε μια παύση αρκετά μεγαλύτερη από τις προη-

γούμενες. 

«Φαντάσου…» μου είπε, και τελείωσε. 

Νομίζω πως οι κόκκινες κουρτίνες της αυλαίας ακούστηκαν. Εγώ τουλάχιστον, και τις 

άκουσα, και τις είδα. Μαζί με τα χειροκροτήματα του όρθιου πλήθους. 

Ανέπνεε γρήγορα. Κι ήταν λίγο ιδρωμένη. Τα μάτια της γυάλιζαν, υπέροχες μαύρες 

πολύτιμες πέτρες μέσα στον θαμπό χώρο που τα χρώματά του έπλεαν πάνω στο γλυκό οινό-

πνευμα. 

Κοιτούσα τα δάχτυλά της να τινάζουν το τσιγάρο και να το σβήνουν. Πήρε μια βαθιά 

ανάσα. Έκατσε πίσω και με κοίταξε. Χαμογελούσε. Με κοίταζε. 

Κάποια βοηθός ήρθε και μάζεψε το τασάκι από το καμαρίνι της. 

Άκουσα την σκούπα της καθαρίστριας που είχε αρχίσει να μαζεύει τα μπουκάλια του 

νερού και τα πεταμένα προγράμματα από την αίθουσα. Η μουσική των τίτλων, το μέρος του 

έργου μετά το τελικό κρεσέντο των εγχόρδων, ακουγόταν ακόμη. Είχα ακουμπήσει το κεφάλι 

μου στο χέρι μου με τον αγκώνα μου στηριγμένο στο τραπέζι. Στα δάχτυλά μου κρατούσα ένα 

τσιγάρο που η καύτρα του είχε λυγίσει προς τα κάτω χωρίς όμως να έχει πέσει. Το τσιγάρο είχε 

σβήσει. 

Η Ιφιγένεια έβγαλε έναν λυγμό γέλιου. Με κοιτούσε ευθεία στα μάτια. 

Άπλωσα το άλλο χέρι μου προς εκείνη. «Τι γελάς;» Πήγα να της φτιάξω τα μαλλιά να 

τα κάνω έτσι να τα πιάσω πίσω από το αυτί. Δεν πρόλαβα να την αγγίξω. 

Έσκυψε απότομα πάνω μου καθώς σηκώθηκε ολόκληρη ενώ έκανε τα μαλλιά της πίσω 

ακουμπώντας τα χείλη της πάνω στο αυτί μου. «Σε λατρεύω.» Κι έφυγε αμέσως προς τα πίσω 

με τον ίδιο τρόπο που είχε έρθει. Η κίνησή της κράτησε όσο η αντήχηση της φράσης μέσα στο 

ήδη καμένο από τα πυροτεχνήματα της παράστασης μυαλό μου. Κάθισε πιο πίσω από εκεί που 

καθόταν πριν. 

Έχασα την αναπνοή μου. Έκλεισα τα μάτια μου. Άκουσα την στάχτη να σκάει πάνω 

στο λευκό μάρμαρο και να γίνεται χιλιάδες κομμάτια γκρίζας σκόνης. Σταμάτησα την μουσική. 

Σταμάτησα τα χρώματα, τους ήχους, και τους παρακείμενους ανθρώπους. Σταμάτησα τον πλα-

νήτη. Και τον χρόνο μαζί. 

Τα πάντα είχαν ακινητοποιηθεί. 

Σηκώθηκα από την θέση μου. 

Τα πάντα ήταν παγωμένα. Μερικά θαμπά, έτσι όπως τα είχε προλάβει η στιγμή πάνω 

στην κίνησή τους. 

Μου φάνηκε αστείο. Μου θύμισε κάτι που είχα δει σε κάποια ταινία. Χαμογελούσα. 

Τώρα θα βγει κάποιος και θα πει κάτι βαρύγδουπο… Κι έμεινα έτσι να περιμένω. 

Η Ιφιγένεια ακίνητη κι αυτή κοιτούσε την άδεια θέση μου. Με ανατρίχιασε λίγο αυτό. 

Κοίταξα προς την έξοδο. Κινήθηκα προς τα εκεί. Έξω τα πάντα ήταν όπως πριν. Με κίνηση 

ήχους και χρώματα. Φοβήθηκα λίγο. 

Η πόρτα της εισόδου άνοιξε κι ένας μελαχρινός κοντοκουρεμένος τύπος με μπλε φόρμα, 

μπήκε. Με κοίταξε. Έφτασε μέχρις εμένα και σταμάτησε μπροστά μου. «Την Ιφιγένεια. Για 

πάντα.» μου είπε σκύβοντας, ψιθυριστά. Και χάθηκε. Δεν έφυγε έτσι όπως είχε έρθει. Απλά 

χάθηκε. Έσβησε από τον χώρο. 

Βρήκα την αναπνοή μου. Άνοιξα τα μάτια. 

Η Ιφιγένεια είχε ανάψει κι άλλο τσιγάρο. 

Την κοίταξα. 

Ακούμπησε τον αντίχειρα στο πηγούνι. Έγειρε λίγο το κεφάλι. «Τι θέλεις, επιτέλους;» 

«Εγώ;» 



 18 

«Ναι εσύ… Τι θέλεις άλλο; Ε;» 

Δεν είχα τι να πω. Δεν είχα καθόλου τι να της πω. Τι να της έλεγα, δηλαδή. Ότι ο Θεός 

με είχε καταδικάσει μόλις ένα δευτερόλεπτο πριν; 

 

 

  



 19 

6. 

 

 

Έτσι, βγήκαμε από τον “Θερμαϊκό”. 

Νύχτα. Σχεδόν ξημέρωμα. Με την θάλασσα απέναντι στα τριάντα μέτρα ν’ ακούγεται 

μόλις. Το κυανό στον ορίζοντα μόλις που ήταν κυανό. Θα μπορούσε να είναι και μηδαμινό 

πράσινο που πασχίζει να δραπετεύσει από το αστραφτερό μαύρο του διαστήματος. 

Η Ιφιγένεια με σταμάτησε χωρίς να μ’ αγγίξει. Με μια κίνηση του χεριού της. 

Το αλκοόλ είχε ποτίσει τα πάντα, και θυμάμαι την ανάσα της να είναι γρήγορη και 

άρρυθμη αλλά παρόλα αυτά χωρίς άγχος. 

Κάποια στιγμή, ανάμεσα στο θαμπό πορφυρό του χαμηλού φωτιστικού δίπλα της, και 

του καπνού των τσιγάρων, και της ξύλινης καφέ μυρωδιάς της μπάρας, νόμισα πως την άκουσα 

να μου λέει «Σε λατρεύω». Έτσι καθώς είχε σκύψει προς εμένα περνώντας το χέρι της μέσα 

απ’ τα μαλλιά της. Νόμισα. Δεν ήμουν καθόλου σίγουρος. Απλά, νόμισα. 

Έτσι λοιπόν, κάμποσα μέτρα μετά που είχε περπατήσει δίπλα μου, αφού είχαμε βγει 

από το μπαρ ανηφορίζοντας προς τα δεξιά, με σταμάτησε. Ακριβώς στην γωνία της λεωφόρου 

Νίκης και της πλατείας Αριστοτέλους. 

Κοίταξα το υγρό σαν φυσητό γυαλί πλακόστρωτο της πλατείας να προσπαθεί απεγνω-

σμένα να κρατήσει την δομή του. Το παρενοχλούσαν δεκάδες δέντρα, παγκάκια, τραπέζια, κα-

ρέκλες, και χυμένα αδύναμα φώτα από τις γύρω βιτρίνες. Μαζί με τα λιωμένα υπόλευκα ρείθρα 

των πεζοδρομίων. Σήκωσα τα μάτια μου στα δικά της. Έβαλα τα χέρια μου στις τσέπες για να 

κρύψω το σύγκορμο τρέμουλό μου. 

Εκείνη χαμογέλασε. «Εεεε…. Ήθελα να θου π… πω… ότι…» 

Ξεσπάσαμε σε γέλια. 

Ψεύδιζε και τραύλιζε, λίγο. Λίγο όμως, τόσο όσο να γίνεται γοητευτική. Παραπάτησε 

αμέσως μετά αλλά τελικά κατάφερε να σταθεί όρθια. Δεν έκανα τίποτε για να την κρατήσω. 

Δεν μπορούσα να με φανταστώ να την κρατώ. Δεν μπορούσα να με φανταστώ να την αγγίζω. 

Ακούμπησε με την πλάτη στην πέτρινη κολόνα πίσω της. Με κοίταζε με το βλέμμα 

ακινητοποιημένο. Νόμισα πως άκουσα ήχο από τις κόρες των ματιών της καθώς κλείδωναν 

στις δικές μου. 

Έσκυψα προς το μέρος της, ελαφριά. 

Χαμογέλασε παιχνιδιάρικα. «Τι θέλεις;» 

Είχα το πρόσωπό της τόσο κοντά στο δικό μου που έβλεπα τις σταγόνες του ιδρώτα 

πάνω από τα χείλη της. Ήθελα να σηκώσω το χέρι μου να χαϊδέψω με το ανάποδο της παλάμης 

μου το ελάχιστο διάφανο χνούδι που υπήρχε εκεί λίγο πριν το αυτί. Ήθελα να βάλω τα δάχτυλά 

μου ανάμεσα στα μαλλιά της ν’ αρπάξω εκείνο το υπέροχο κεφάλι για να βυθίσω την γλώσσα 

μου αύτανδρη στο στόμα της. Δεν έκανα τίποτε. Μόνο έσκυψα κι άλλο κάτω να κοιτάξω το 

έρεβος της ψυχής μου. Μαζεύτηκα πίσω και σήκωσα τα μάτια μου ψηλά ικετεύοντας χωρίς να 

σκεφτώ καμία προσευχή. Απλά, ικέτεψα. 

Άνοιξε τα χέρια της διάπλατα. Σαν τεράστια χαμογελαστή απορία. Από αυτές που θέ-

λουν να συγχωρήσουν. Ν’ ανοίξουν χώρο. Να δώσουν χρόνο. «Τι θέλεις, επιτέλους;» μου είπε 

με τα μάτια ορθάνοιχτα γελώντας λεπτά. 

Καθόμουν ακίνητος. Σχεδόν ακίνητος. Όσο ακίνητος μπορεί να είναι κάποιος που τρέ-

μει ολόκληρος φανερά. Σαν να κρυώνει αληθινά. Αλλά όπως και να ’χει, ακίνητος. Δεν έκανα 

τίποτε, ξανά. Δεν την άγγιξα, δεν την φίλησα, δεν την έκλεισα στην αγκαλιά μου. Δεν έκανα 

τίποτε, ξανά. Μόνο την κοιτούσα. 

Έσφιξε τα χείλη της και σταύρωσε τα χέρια της ενώ τα φρύδια της πλησίασαν το ένα 

το άλλο. «Ξέρω…» είπε και στράφηκε απότομα στην θάλασσα. Το πρόσωπό της απέκτησε 

κόκκο. Ολόκληρο το ακουμπισμένο στην κολόνα μπούστο της απέκτησε κόκκο. Έγχρωμο. Σαν 



 20 

γρήγορη λήψη με τηλεφακό από αγχωμένο φωτογράφο. Καθώς τον κυνηγούσαν οι σωματοφύ-

λακες της μελαχρινής διάσημης ηθοποιού. 

«Τι ξέρεις, Ιφιγένεια;» την ρώτησα καταβάλλοντας προσπάθεια για ν’ αρθρώσω τις 

τρεις λέξεις καθαρά. 

Στράφηκε ξανά προς εμένα κοιτάζοντάς με μ’ έναν στρυφνό μορφασμό. «Μπορείς σε 

παρακαλώ πολύ να μην απαγγέλλεις τ’ όνομά μου; Το ’χω βαρεθεί αυτό το πράγμα, πια… 

Επιτέλους…» 

«Από μένα; Πότε πρόλαβες… Σε ξέρω ακριβώς δύο νύχτες συμπεριλαμβανομένης αυ-

τής. Συν μια ημέρα εξαιρουμένης αυτής· που έρχεται από εκεί…» κι έδειξα με το χέρι το βάθος 

της θάλασσας. 

Είχε θυμώσει. Με κοίταξε για ένα δευτερόλεπτο κι έμεινε όρθια χωρίς ν’ ακουμπά με 

την πλάτη στην πέτρινη κολόνα. «Τσ…» Κούνησε το κεφάλι δεξιά κι αριστερά και ξεκίνησε 

ν’ ανεβαίνει την πλατεία. 

Δεν κουνήθηκα από την θέση μου. «Τι έγινε τώρα;» 

Κοντοστάθηκε. «Τίποτα δεν έγινε… Θα μείνουμε εδώ για πάντα;»  

Αρχίσαμε να περπατάμε κι οι δυο μαζί. Κοίταξα ξανά πάνω τον ουρανό. Ήταν γεμάτος 

με μαύρα βαριά σύννεφα που μόλις φαίνονταν. «Για όνομα του Θεού…Εδώ όπου να ’ναι θα 

βρέξει…» 

«Ναι. Είδες…» Κι η ειρωνεία της βρόντηξε στο απέναντι κτίριο για να γυρίσει πίσω στ’ 

αυτιά μου ενισχυμένη από την αντήχηση. 

Σταμάτησα το βήμα μου. «Ιφιγένεια!» 

Σταμάτησε κι εκείνη. Γύρισε ολόκληρη. Ξεφύσησε. «Τι τρέχει, τώρα;» 

Δεν απάντησα. Έσκυψα το κεφάλι. 

Ξεκινήσαμε πάλι τον ποδαρόδρομο. 

Η ψιλή βροχή που παραμόνευε εδώ και ώρα ήρθε. Στην αρχή με άρρυθμους λεπτούς 

κρότους μοιρασμένους άτακτα εδώ κι εκεί στο πλακόστρωτο και στα δεμένα με αλυσίδες πλα-

στικά τραπέζια των γύρω καφενείων· ενώ αργότερα, μερικά δευτερόλεπτα αργότερα, με τον 

ασημένιο ήχο των τροχών που έσκιζαν τα μικρά ποτάμια νερού που είχαν προλάβει να δη-

μιουργηθούν στην ήδη υγρή από την νύχτα άσφαλτο. 

Είχαμε αφήσει την πλατεία πίσω μας. Βηματίζαμε λίγο πιο γρήγορα καθώς η φθινοπω-

ρινή νεροποντή δεν είχε πρόθεση να μας εγκαταλείψει. Φτάσαμε στο ξενοδοχείο. 

Στάθηκε μπροστά στην πόρτα του ασανσέρ ρουφώντας την μύτη της. «Πρέπει να φύγω. 

Αύριο το πρωί πρέπει να φύγω.» 

Την κοιτούσα. Την κοιτούσα κάτω από τα δυνατά φώτα του σαλονιού και της μεγάλης 

εισόδου. Ποτέ δεν κατάλαβα τι μου στραπατσάρισε το μυαλό από την πρώτη στιγμή που την 

είχα αντικρίσει. Ίσως απλά και μόνο ο τρόπος που μιλούσε. Ή ο τρόπος που κοιτούσε. Ή το 

πώς γελούσε. «Εγώ θα μείνω πολλές μέρες ακόμη… Σχεδόν όλο τον Σεπτέμβριο.» 

«Ναι και βέβαια το ξέρω…» Αλλά αυτή την φορά η ειρωνεία ήταν στο κάτω μέρος της 

φωνής, αδιόρατη. 

Το ασανσέρ ήρθε. Αναγγέλλοντας την άφιξή του μ’ ένα ελαφρύ κουδούνισμα γεμάτο 

χάρη. Η Ιφιγένεια πήρε αυτή την χάρη και την έβαλε στην επόμενη φράση της. «Εδώ είμα-

στε…» Υποκλίθηκε. «Χάρηκα πραγματικά που σας γνώρισα…» Μου πρότεινε το χέρι της για 

χειραψία. «Ελπίζω να τα πούμε σύντομα, ξανά…» Τελείωσε το μονόπρακτό της κι άνοιξε την 

πόρτα του ασανσέρ. Ή μάλλον, προσπάθησε ν’ ανοίξει την πόρτα του ασανσέρ γιατί το αλκοόλ 

είχε κάνει και πάλι την εμφάνισή του εμποδίζοντας την όποια φυσιολογική συμπεριφορά. 

Αυτή την φορά το χέρι μου ενεργοποιήθηκε μόνο του κι άνοιξε την πόρτα. Αλλά δεν 

φαινόταν να έχω την πρόθεση να μπω στο ασανσέρ. 

Η Ιφιγένεια ξέσπασε σε γέλια. «Εσείς, καλέ μου, κύριε, θα μείνετε στο σαλόνι απόψε;» 

«Ναι… Έχεις δίκιο…» 



 21 

Η πόρτα έκλεισε μόνη της κι ένα δευτερόλεπτο μετά ακολούθησαν και τα δύο ασημένια 

φύλα ασφαλείας που τρέμοντας έκλεισαν κι αυτά. 

Κοιτούσα ψηλά τον καθρέφτη της οροφής. Περάσαμε και τον δεύτερο όροφο. «Τι μέρα 

είναι σήμερα;» 

Η Ιφιγένεια κοιτούσε το δάπεδο. «Τετάρτη, νομίζω…» 

Επέστρεψα στα ασημένια φύλλα. «Όχι, εννοώ αν ξέρεις και πόσο έχει ο μήνας…» 

Σήκωσε τα μάτια της να με κοιτάξει. «Ο μήνας έχει έντεκα… Γιατί με ρωτάς ημερομη-

νίες; Θέλεις να σημειώσεις την πιο άσχημη μέρα της ζωής σου; Την σημερινή;» 

Το αλκοόλ, λένε, αίρει τις αναστολές. 

Απάντησα ένα δευτερόλεπτο μετά. «Ναι, όντως, ο μήνας έχει έντεκα.» Κι άλλο δευτε-

ρόλεπτο. «Ο μήνας έχει 11 του Σεπτεμβρίου του 2002. Ένα χρόνο ακριβώς μετά την επίθεση 

στους δίδυμους πύργους…» 

Άκουσα τον γδούπο της πιο αμήχανης φράσης του κόσμου που έσκασε εκεί ανάμεσά 

μας. Λίγο ακόμη και θα έσπαγε τον καθρέφτη δίπλα μας. 

Αρχίσαμε πάλι να κοιτάμε κάτω. Πάει κι ο τέταρτος όροφος. 

«Πέρασα πολύ όμορφα απόψε…» 

Σήκωσα το βλέμμα μου. Ποτέ ξανά στην ζωή μου δεν είχα ακούσει να λένε αυτή την 

φράση με τέτοια και τόση τρυφερότητα. Αν με γλίτωνε κάτι αυτό ήταν οι διαστάσεις του α-

σανσέρ. Ευτυχώς δεν ήταν στενό. Η μυρωδιά της παρέμενε θαμπή. 

Με κοιτούσε ευθεία στα μάτια χαμογελώντας. «Αλήθεια…» συμπλήρωσε προσθέτο-

ντας την λέξη στην προηγούμενη φράση της.  

Φτάσαμε στον πέμπτο όροφο. 

Δεν πήρα τα μάτια μου από το χαμόγελό της. «Κι εγώ…» 

Το ασανσέρ σταμάτησε. Τα δύο φύλλα άνοιξαν μόνα τους. Ένα δευτερόλεπτο μετά ά-

νοιξε κι η πόρτα μόνη της. Το γεμάτο χάρη ελαφρύ κουδούνισμα ακούστηκε πάλι. 

Μου έδειξε τον διάδρομο. «Ορίστε· έφτασες στο δωμάτιό σου! Μπορείς να βγεις από 

δω μέσα… Όσο πιο γρήγορα βγεις τόσο πιο γρήγορα θ’ απαλλαχτείς από μένα. Άντε, λοιπόν!» 

Είσαι τόσο όμορφη. «Να μην μαζεύεις τα μαλλιά σου πίσω…» 

«Μα δεν τα μαζεύω σχεδόν ποτέ… Πέραν του ότι δεν τα λούζω και ποτέ…» Κι έκανε 

μια παιδική γκριμάτσα αηδίας. Πήρε μια βαθιά ανάσα κι έστρεψε το βλέμμα της κάτω για ένα 

δευτερόλεπτο. Αμέσως μετά με κοίταξε. «Καληνύχτα.» μου είπε με σταθερό τόνο και χτύπησε 

ελαφρά το πόδι της κάτω. Σήκωσε τα μάτια της. 

Παύση. 

Θα έσκυβα για την μυρωδιά των χειλιών της. Θα έσκαβα για την γεύση της γλώσσας 

της. Θα κανάκευα για την αφή των ώμων της. 

Κατέβασε τα μάτια της. 

Επανεκκίνηση. 

Η πόρτα κινήθηκε καθώς ετοιμαζόταν να κλείσει. Έβαλα το χέρι μου να για να την 

εμποδίσω αλλά δεν έδειχνε να θέλει να σταματήσει. Βγήκα ο μισός έξω και τότε μόνο η πόρτα 

σταμάτησε ενώ ταυτόχρονα έκανε πίσω για ν’ ανοίξει εντελώς ξανά. Τραβήχτηκα ολόκληρος 

έξω. 

Γκρεμίστηκαν όλα. Άδειασαν όλα. Χάθηκαν όλα. Έσβησαν τα πάντα. 

Κοίταξα πάλι την Ιφιγένεια. Αλλά τώρα ήμουν μακριά της. «Καληνύχτα…» είπα αδύ-

ναμα. 

Μου κούνησε το χέρι ελαφριά σαν παιδάκι που λέει αντίο με το χαμόγελο της κατανα-

γκαστικής ευγένειας. 

Η πόρτα έκλεισε ανεμπόδιστη αυτή τη φορά. 

Μέσα στο δωμάτιο, λίγο αργότερα, κάθισα στην καρέκλα του μικρού γραφείου ενώ το 

βλέμμα μου σταμάτησε στο ρολόι. 

05:45 



 22 

Ήθελα κι άλλο ποτό. Άνοιξα το ψυγείο κι έφτιαξα ένα. Λίγο. Όχι πολύ. Ίσα για ένα 

τσιγάρο. Απέναντί μου ακριβώς, πάνω στον τοίχο, κολλητά στο γραφείο, ακριβώς στο ύψος 

του προσώπου, υπήρχε ένας καθρέφτης. Ποιος ξέρει πώς τους ήρθε και τον έβαλαν έτσι εκεί 

φάτσα κάρτα… για να καθρεφτίζεις τις σκέψεις σου να τις βλέπεις κι ανάποδα; Άξαφνα συνει-

δητοποίησα ότι φαινόμουν τόσο καθαρά εκεί απέναντι. Ήταν σαν να κάθεται κάποιος εκεί. 

Σηκώθηκα και βγήκα στο μπαλκόνι. Δεν με ανεχόμουν άλλο. Έτσι όπως με είχε κατα-

δικάσει ο Θεός. 

 

 

  



 23 

 

 

 

 

2003, Μάρτιος, Αθήνα 

 

 



 24 

1. 

 

 

Η Ειρήνη ήρθε σιωπηλά και ήσυχα. 

Μετά από εννέα μήνες σοβαρών διαπραγματεύσεων και έντονων κινήσεων μέσα στα 

υγρά του πλακούντα, αποφάσισε να τροχοδρομήσει στο αεροδρόμιο ενός λευκού αποστειρω-

μένου κρεβατιού στις 10:35 της Τρίτης της 25ης Μαρτίου του 2003. Στο ζώδιο του Κριού. Στην 

επέτειο μιας επανάστασης. 

Ο πύργος ελέγχου μας ειδοποίησε για την άφιξη εκεί γύρω στις 06:30 της ίδιας ημέρας. 

Μια και μισή ώρα αργότερα η μητέρα της ήταν ξαπλωμένη, κατάφωτη και δεμένη, στην αί-

θουσα αφίξεων, με όργανα να μετράνε τον οργανισμό του ταξιδιώτη που αναμενόταν με όλες 

τις τιμές. 

Η Ειρήνη ήρθε σιωπηλά και ήσυχα. 

Όπως τ’ όνομά της. Κι έδιωξε όλο τον θυμό, την αγωνία, το άγχος. Όπου κι αν υπήρχαν. 

Φύσηξε μακριά τα συνοφρυωμένα βλέμματα και τα σταυρωμένα χέρια. Της πήρε δύο ώρες και 

κάτι για ν’ αποβιβαστεί σ’ αυτόν εδώ τον κόσμο. Μόλις βγήκε, ούτε έκλαψε, ούτε φώναξε. 

Μόνο προσπάθησε ν’ ανοίξει τα μάτια της, πράγμα που δεν πρέπει να της ήταν και ιδιαίτερα 

εύκολο οπότε και παραιτήθηκε άμεσα από το εγχείρημα. 

Στο βάθος, μια τηλεόραση άλλαζε γρήγορα εικόνες ενός πράσινου υπέρυθρου πολέμου. 

Πέντε ώρες μετά την προσεδάφισή της σ’ αυτόν εδώ τον πλανήτη πλησίασα το πρό-

σωπό μου στο δικό της πίσω από το πλαστικό διάφανο παραπέτασμα του κρεβατιού της, σε 

απόσταση μικρότερη των δεκαπέντε εκατοστών. Τόσο όσο χρειάζεται ένα νεογνό πέντε ωρών 

για να διακρίνει. Και μια που τελικά είχε αποφασίσει ν’ ανοίξει τα μάτια της, με κοίταξε ευθεία 

μέσα στα δικά μου. Της χαμογέλασα, κι εκείνη έβαλε και τα δυο της χέρια μαζί με όλα τους τα 

δάχτυλα μέσα στο στόμα της. 

Δώδεκα ώρες αργότερα συνέχισε να μην κλαίει και να μην φωνάζει. Μόνο ένα σιγανό 

νιαούρισμα άφηνε που και που καθώς αγκάλιαζε την μητέρα της για να βάλει το πρόσωπό της 

εκεί πίσω από το αυτί. 

Την πήρα αγκαλιά με σηκωμένα τα μανίκια της μπλούζας μου κι έβαλα την μύτη μου 

στον ελάχιστο λαιμό της. 

Έκλεισα τα μάτια μου. Ώστε αυτή είναι η μυρωδιά σου, γλυκιά μου; Αφέθηκα αβαρής σ’ 

ελεύθερη πτώση για να σκάσω λίγα δευτερόλεπτα αργότερα στο σύμπαν της Ειρήνης. Η μου-

σική που σηκώθηκε, σαν φθινοπωρινά φύλλα που γυρνάνε στα κλαδιά τους καθώς το φιλμ 

τρέχει προς τα πίσω, ήταν ένα κονσέρτο μπάσων εγχόρδων που δεν ήξερα. Τα πάντα γύρω ήταν 

πλάνα κάποιου κλασικού παράδεισου. Εκτυφλωτικά έγχρωμα· με παιδάκια να τρέχουν χαρού-

μενα ανάμεσα από ψηλά ηλιοτρόπια σε αργή κίνηση. 

Σε λίγο, ένα τετράχρωμο κινούμενο σχέδιο εμφανίστηκε και με πήρε από το χέρι. «Εδώ 

είναι ο πλανήτης της Ειρήνης. Κι εδώ το ψέμα πεθαίνει με το που αγγίζει τις πατούσες του…» 

είπε άξαφνα. Σαν καλωσόρισμα. Και πριν να τελειώσει την φράση του, και χωρίς κανέναν λόγο, 

άξαφνα πάλι, έσκασε στα γέλια. 

«Τι γελάς;» ρώτησα συνοφρυωμένος. 

«Γελάω γιατί θυμήθηκα τον αδερφό της που λέει “Να μία πατούθα!”». Γέλασε πάλι 

μόνο του μ’ αυτό που είπε και συνέχισε «Δεν έχει πολύ πλάκα ο αδερφός της;» 

«Ναι έχει… Δεν μου είπες, όμως, γιατί το ψέμα πεθαίνει με το που αγγίζει τις πατούσες 

του εδώ;» 

«Γιατί όπως δεν μπορείς να πεις πατούσα έτσι δεν μπορείς να πεις και ψέμα εδώ πέρα.» 

«Γιατί;» 

«Γιατί άμα θέλεις να πεις ψέμα θα πεις πθέμα, όπως άμα θέλεις να πεις πατούσα θα πεις 

πατούθα, οπότε δεν μπορείς να πεις ψέμα.» 

Το κοίταξα κατάπληκτος. 



 25 

«Το κατάλαβες τώρα ή να κάνω και κακά;» μου είπε ρουφώντας την μύτη του. 

«Ναι, αλλά την αγαπώ.» 

Χαμογέλασε μ’ έναν μορφασμό. «Ποια απ’ όλες;» 

«Ορίστε;» 

«Ποια, απ’ όλες.» 

«Την Ειρήνη…» 

«Την Άννα δεν την αγαπάς;» 

«Πώς;» 

«Την Ιφιγένεια;» 

«Μα τι λες τώρα;» 

«Την Μαρία; Την Έλενα; Την Ελένη; Την Δανάη; Την Μαρίνα; Θες να σου πω κι άλλες; 

Θες να στις πω όλες, μήπως; Όλες όσες τους είπες “Σ’ αγαπώ”; Ή μήπως θέλεις ν’ αραδιάσω 

κι εκείνες που τους είπες εκείνο το ηλίθιο “Σ’ αγαπώ αληθινά” ή το ακόμη χειρότερο “Θα σ’ 

αγαπώ για πάντα”» 

Κατέβασα το κεφάλι. «Δεν έλεγα ψέματα…» 

Ξέσπασε σε ακράτητα κακαριστά γέλια. Κι αφού συνήλθε, είπε «Γιατί δεν γινόσουν 

ασφαλιστής και μάλιστα με ειδικότητα στις ασφάλειες ζωής; Τόσο καταπληκτικά μελό που 

είσαι θα είχες επιτυχία…» 

«Κάνεις λάθος!» 

«Κάνω λάθος;» 

«Ναι, κάνεις λάθος.» 

«Εγώ;» 

Σήκωσα το κεφάλι μου για να κοιτάξω το κινούμενο σχέδιο. Απέναντί μου καθόμουν 

εγώ, τετράχρωμος, τρώγοντας ένα παγωτό σοκολάτα. Άρχισα να φοβάμαι. Ο εφιάλτης πλησί-

αζε ποδοβολώντας. «Μα… Η Ειρήνη… Είναι η κόρη μου. Είναι δεδομένο πως την αγαπώ πε-

ρισσότερο απ’ όλες…» είπα κοιτάζοντάς με εκεί απέναντί μου με τα χείλη πασαλειμμένα. 

Ο εαυτός μου γύρισε απότομα το χέρι του ανάποδα και με χαστούκισε με τόση δύναμη 

που τα γυαλιά μου διέγραψαν μια μεγάλη διαδρομή στον αέρα πριν σκάσουν κάτω και διαλυ-

θούν. Από το στόμα μου έτρεχε λίγο αίμα. «Δεν σου έχω πει να μην λες τόσο γιγαντιαίες μα-

λακίες;» 

Άρχισα να βήχω. Δεν μπορούσα να μιλήσω. Πονούσα σ’ όλο μου το πρόσωπο. 

«Και τώρα φύγε…» μου είπε ο εαυτός μου δίνοντάς μου μια ελαφριά σπρωξιά. «Δεν 

φτάνουν όλα αυτά, αλλά έχεις και τύψεις από πάνω… Δηλαδή, είσαι που είσαι κατάπτυστος, 

θέλεις να σε λυπηθώ κιόλας μ’ αυτά που σκέφτεσαι… Άντε, ρε, γελοίε…» Μ’ έσπρωξε ξανά. 

«Τον εαυτό σου αγαπάς, μόνο. Και με πάθος πασχίζεις για την ικανοποίησή του. Και με πάθος 

πασχίζεις για τον πολλαπλασιασμό του πάθους σου. Για την διαιώνιση του, για την διαιώνισή 

σου. Αγώνας για την συνέχιση του είδους σου. Οπότε, τουλάχιστον, παρακαλώ, σταμάτα να 

λες “σ’ αγαπώ” και “σε κάνω” και “σε δείχνω”… Είναι ασέβεια για το είδος σου… Και να σε 

ρωτήσω; Μήπως ζηλεύεις κιόλας; Φοβάσαι μη και σ’ απατήσει η γυναίκα σου; Ε; Άμα πάει με 

άλλον θα γυρίσεις και θα την πεις “τσούλα” και μετά θα φύγεις με την γραβάτα σου ν’ ανεμίζει 

νικήτρια;» 

Απάντησα με δυσκολία καθώς με πόναγαν οι μασέλες μου. «Όχι…» 

«Α… Ευτυχώς…» 

Ανέκτησα λίγο θάρρος. «Και τι να λέω τότε;» 

«Να λες “Σ’ αγαπώ, κι εσένα!” Πώς λες “Τυλίξτε μου κι αυτό! Θα το πάρω κι αυτό!” 

καθώς με τρέλα κι ανείπωτο πάθος αντικρίζεις το τελευταίο μοντέλο κινητού τηλεφώνου και 

το αγοράζεις χωρίς δεύτερη σκέψη, τινάζοντας στον αέρα την πιστωτική σου κάρτα για πολ-

λοστή φορά, ικανοποιώντας σε με ηδονή; Έτσι θα το λες. Με το ίδιο ύφος και με το ίδιο τρέ-

μουλο στα χέρια, καθώς θ’ αγγίζεις το κινητό… Συγγνώμη… Καθώς θα την αγγίζεις ήθελα να 

πω… Μπορεί να της φανεί χυδαίο εκείνη την στιγμή, οπότε μπορεί και να σου αστράψει ’κάνα 



 26 

γυριστό χαστούκι, αλλά δεν πειράζει… Εσύ τουλάχιστον θα έχεις πει την αλήθεια. Για μια 

έστω φορά στη ζωή σου.» 

«Εκείνες, αγαπούν κυριολεκτικά;» 

«Ναι.» 

«Γιατί;» 

«Γιατί μπορούν αν θέλουν να κάνουν παιδιά.» 

«Κι αν κάποια δεν κάνει ποτέ της παιδιά;» 

«Γιατί μπορούν να κάνουν παιδιά, είπα. Όχι, άμα κάνουν παιδιά... Ικανοποιήθηκες 

τώρα, μικρόνοα;» 

«Όχι…» 

Δεν είπε τίποτα. 

«Τον εαυτό μου αγαπώ, μόνο, είπες πριν;» 

«Ναι, τον εαυτό σου.» 

«Καλά, πόσοι είμαστε εδώ πέρα;» ρώτησα τον εαυτό μου. 

«Εγώ μπορώ να μιλάω και για εσένα και για εμένα, εσύ δεν μπορείς να μιλάς για εμένα. 

Μόνο για εσένα.» 

«Οπότε;» 

«Οπότε μην με ρωτάς πόσοι είμαστε εδώ. Μόνος σου είσαι. Εκτός κι αν χρειάζεσαι 

ψυχίατρο για να το καταλάβεις μια και καλή. Και τώρα φύγε, σου είπα! Δεν κάνεις για ’δω!» 

Σηκώθηκα αργά από τον λαιμό της Ειρήνης. «Δεν με σώζει τίποτε;» 

«Κάτι, σε σώζει…» 

«Τι;» 

«Το ότι στην πραγματικότητα δεν είσαι τριάντα οκτώ, αλλά ούτε, καν, πάνω από τα 

δεκαοκτώ… Είναι θέμα αν έχεις τελειώσει το λύκειο… Μόνο αυτό σε σώζει. Αλλά δεν ξέρω 

για πόσο ακόμη. Τώρα φύγε, είπα!» 

Χαμογέλασα. Άνοιξα τα μάτια μου. 

Έδωσα την Ειρήνη στην Άννα, σιγά, και με προσεκτικές κινήσεις. Η μουσική κόπηκε 

απότομα κι όλα χάθηκαν μ’ ένα μικρό βουητό. Η Ειρήνη χασμουρήθηκε ανοίγοντας διάπλατα 

το στόμα της καθώς μετά από λίγο ξάπλωσε πάνω στον χτύπο της καρδιάς που είχε βρει για ν’ 

αποκοιμηθεί εκεί αμέσως. Βρήκα μια δικαιολογία και βγήκα έξω απ’ το δωμάτιο γρήγορα. 

Ακούμπησα ξεφυσώντας στα παχιά τζάμια του μαιευτηρίου κοιτώντας την πόλη από 

ψηλά λουσμένη στον πρωινό ήλιο. 

Έκανε ζέστη. Ο χειμώνας έδειχνε να έχει φύγει για τα καλά. Άλλο ένα που έδιωξε η 

Ειρήνη ήταν ετούτος ο ατελείωτος χειμώνας του 2003. Ατελείωτος. Έξη ολόκληρους μήνες 

κράτησε ο παλουκοκαύτης. 

Βαθιά μέσα μου είχα έναν κόμπο από παχύ σκοινί. Από καραβίσιο κάβο. Σκεφτόμουν 

την Ιφιγένεια, συνεχώς. Και χθες. Και σήμερα. Ακόμη και μέσα στην αίθουσα του τοκετού, 

ανάμεσα στα πράσινα ρούχα και στους μετρητές των στιγμών και των σφυγμών, το μυαλό μου 

ήταν σ’ εκείνη. 

Νομίζω πως δεν το κατάλαβε κανείς, εκτός ίσως από το κινούμενο σχέδιο. 

 

 

  



 27 

 

 

 

 

2003, Σεπτέμβριος, Αθήνα 

 

 

  



 28 

1. 

 

 

Η δικαιολογία που είχα βρει να λέω στην Άννα, την γυναίκα μου, ήταν η ίδια. Ένα 

χρόνο τώρα η δικαιολογία που έβρισκα, όποτε η βαθιά νύχτα μ’ έβρισκε ακόμη στο γραφείο,  

ήταν πάντα η ίδια. «Συγυρίζουμε το site, μωρέ… Ξέρεις, τώρα…» 

Τι να έλεγα, δηλαδή, ότι καθόμουν μπροστά από την γεμάτη μουσική για εφήβους, ο-

θόνη μου, περπατώντας το internet πάνω κάτω σαν ραντεβού που καθυστέρησε, περιμένοντας 

να δω το εικονίδιο της άφιξης ενός καινούριου μηνύματος, μιας πιθανής απάντησης της Ιφιγέ-

νειας στα καθημερινά μου μηνύματα, να εμφανίζεται κάτω δεξιά; Αυτό να έλεγα; 

Και να πεις πως δεν απαντούσε; Απαντούσε, αλλά όχι πάντα, βέβαια. Άλλωστε, τι ή-

μουν για να απαντά καθημερινά κι απαρέγκλιτα, δουλειά; Οπότε, όποτε δεν απαντούσε, εγώ 

εκεί, καθιστός κι ανένδοτος, στην αναμονή. 

Αλλά, σήμερα, δεν ήταν το ίδιο. Σήμερα, ήταν κάμποση ώρα και κάμποσα λεπτά μετά 

τα μεσάνυχτα και το καθημερινό μου μήνυμα δεν το είχα στείλει, ακόμη. Δεν το είχα στείλει, 

ξανά, είναι το σωστό. Όπως μου είχε ζητήσει. Γιατί σήμερα, της είχα στείλει, επιτέλους, από 

εχθές την νύχτα, από το σπίτι, την αλήθεια. Κι εδώ και ώρες, πολλές ώρες, τις εργάσιμες του 

γραφείου ώρες, μου είχε απαντήσει. Και μάλιστα καθαρά και ξάστερα. 
- 
Δυστυχώς, δεν μπορώ να διαβάσω τίποτε. Δεν βλέπω τα ελληνικά. 
Θα μου το ξαναστείλεις; 
Ευχαριστώ. 
Ifi. :) 
- 

Ένα χρόνο μετά από εκείνο τον Σεπτέμβριο, ένα χρόνο ακριβώς για να είμαι ειλικρινής, 

γιατί σαν χτες και σήμερα ήταν που ήμασταν μαζί στην Θεσσαλονίκη, της είχα στείλει την 

αλήθεια. Την απόλυτη αλήθεια. Των όσων ένιωσα, των όσων διέλυσαν το μυαλό μου, το πόσο 

την είχα ερωτευτεί. Μια που καλύτερο ρήμα από το «ερωτευτεί» δεν έβρισκα, τότε αυτό, ένα 

ουσιαστικό: Την αλήθεια. Αλλά το μήνυμα δεν είχε καταφέρει να το διαβάσει. Συμβαίνουν 

αυτά με τα mail, σιγά το παράξενο. Αλλά δεν της το είχα στείλει ξανά, ακόμη, τουλάχιστον. 

Την φαντάστηκα να παίρνει το αρχείο και να το πηγαίνει από εδώ κι από ’κει. Μια να 

το ανοίγει σαν έτσι και μια σαν αλλιώς. Μια να του αλλάζει γραμματοσειρές και να της βγαί-

νουν ανάποδες καρδούλες και φατσούλες, και μια να του αλλάζει μορφή και σύστημα, για να 

της βγουν άγνωστα σηματάκια και παράδοξα σχήματα. Κι όλα αυτά, όμως, σελιδοποιημένα 

άψογα. Σαν κρυπτογραφημένο κείμενο ύψιστης σημαντικότητας και ασφάλειας, που για να 

διαβαστεί χρειάζεται οπωσδήποτε το κλειδί που έχει βάλει ο συγγραφέας του. 

Αμέσως μετά, φαντάστηκα τον υπεύθυνο της μηχανογράφησης, που σίγουρα θα είχε 

καλέσει για βοήθεια, να της το επιστρέφει μ’ ένα κλασικό «Ξέχνα το, Ιφιγένεια. Πες τους να 

στο ξαναστείλουν.» 

Έπρεπε να το στείλω, ξανά. 

Για να μάθει κάποτε την αλήθεια. Για να καταλάβει κάποτε πως έχουν τα πράγματα. 

Μπας και μπορέσει να δει την καταιγίδα που ένιωσα εγώ εκείνες τις δύο νύχτες. Μήπως και 

σκύψει να δει τον δεμένο παράλληλα στις γραμμές του φθινοπωρινού τραίνου, επιβάτη. Τον 

εγκέφαλό μου. Από τότε που είδα το σώμα της ν’ αφήνει έγχρωμα ψηφιδωτά ίχνη στην κάθε 

του κίνηση. 

Αλλά δεν έκανα τίποτε. Μέχρι στιγμής, δεν έκανα τίποτε απολύτως. Καθόμουν εκεί 

τρέμοντας, ξανά. Όπως την πρώτη φορά. Όπως την πρώτη μια και μοναδική φορά, αυτή της 

χθεσινής νύχτας, που είχα καταφέρει μετά από τέσσερα νεροπότηρα ουίσκι να της το στείλω. 

Και μοναδικός λόγος που είχα καταφέρει να το κάνω ήταν όχι το ουίσκι, αλλά η σκέψη του 

μακριά. Η σκέψη που έλεγε πως τα χέρια της και τα μάτια της ήταν τόσο μακριά από μένα, που 

δεν μπορούσαν να γυρίσουν και να μου πουν με το χαμόγελο που με κοιτούσε κλειδώνοντας 



 29 

τις κόρες του «Τι κάνεις; Τι θέλεις, τώρα; Ε; Τι θέλεις, επιτέλους;» Μ’ εκείνο το χαμόγελο που 

μου άρπαζε τις πράξεις αφήνοντάς μου μόνο τις προθέσεις. Καθόμουν εκεί τρέμοντας, ξανά, 

μπροστά από την άδεια οθόνη μου χωρίς να κάνω τίποτε απολύτως. Δεν ξέρω γιατί. Δεν ξέρω 

καθόλου το γιατί. 

Ίσως γιατί έτσι με καταδίκασε ο Θεός. 

 
 



 30 

2. 

 

 

Τελικά, έστω, άνοιξα την εφαρμογή της αλληλογραφίας. Τουλάχιστον, τουλάχιστον, κι 

ας μην το έστελνα, ας το διάβαζα, ξανά, να καρφώσω στο μυαλό μου την δειλία μου. 
 
From: me 
Sent: Wednesday, September 10, 2003 11:45 AM 
To: Ifigeneia [ifi_v@mail.com] 
Subject: Πανσέληνος 

 
Πανσέληνος 

 
Τι είναι ερωτική εξομολόγηση. 
Ερωτική εξομολόγηση είναι το να προσπαθείς να βυθίσεις κάποιον άλλον σ’ αυτά που νιώθεις για αυ-
τόν. Σ’ αυτά που σου παίρνουν την ψυχή. 
Κι αφού το κάνεις με τον πιο λάθος τρόπο, κι αφού του παραδόσεις την ψυχή σου, αυτός θα την κοι-
τάξει όπως κοιτούν ένα περίεργο ζώο ξεχασμένο από την τροφική αλυσίδα, για να της δώσει ένα κομ-
μάτι ψωμί βουτηγμένο σε κόκκινο ξηρό κρασί. 
Δίεση από ασημένιο σαξόφωνο. 
Χαμογελαστό πρόσωπο που κοιτά μια πράσινη πεδιάδα να τρέχει έξω από το παράθυρό του. 
 
Δεν θα σε ξεχάσω ποτέ. 
Έτσι όπως ένα βρέφος δεν ξεχνά ποτέ τα πρώτα χρωματιστά παιχνίδια που ταλαντεύονται πάνω από 
το κρεβάτι του. Στην μόλις αποκτημένη ηλικία του. Στον μόλις αποκτημένο χρόνο του. Στην μόλις 
αποκτημένη ζωή του. 
Δεν θα σε ξεχάσω ποτέ. 
Έτσι όπως ένα παιδί δεν ξεχνά ποτέ τα πρώτα μουσικά μέτρα από το παραμύθι που λούζει με ολόκλη-
ρες νότες το νυχτερινό δωμάτιό του. Με απλές συγχορδίες ξυλόφωνου.  
 
Το ξέρω· συχνά θα έρχεσαι με την βροχή. 
 
«Σε ονειρεύομαι. Σε θέλω. Σε σκέφτομαι. Μου λείπεις.» 
Ανάσα που δεν μπόρεσε να κάνει αλλιώς γιατί δεν κατάφερε να κρατήσει κρυφές από την εκπνοή τις 
σημαντικότερες λέξεις του κόσμου. 
Κι αν θελήσει να τις εισπνεύσει πίσω, θ’ ακούσει ασημένιες λεπίδες να έρχονται ευθεία για τον λαιμό 
της. 
 
Επιτέλους, η ψύχρα έχει ήδη ξεκινήσει. 
 
Πάντα μου άρεσε η μυρωδιά της φθινοπωρινής καταιγίδας. Φίδι της κόκκινης γραμμής μιας σύνθε-
σης, για ένα πνευστό. 
«Πρέπει να φύγω. Αύριο το πρωί πρέπει να φύγω.» 
Ποτέ κλάμα. Μόνο ένα, λεπτό χαμόγελο. 
Την επόμενη νύχτα, μέχρι το ξημέρωμα της επόμενης ημέρας, την πέρασα στο μαγικό μπαρ. 
Γιατί όταν ο λαιμός σου είναι στεγνός κόμπος καραβίσιου κάβου, τότε το μόνο που θέλεις είναι να 
προσπαθείς να τον κρατάς συνεχώς υγρό, για να μπορούν να γλιστρούν ανεμπόδιστα προς το δεμένο 
στομάχι σου, οι τύψεις, τα μετανιώματα, τα νεκρά όνειρα, οι ταριχευμένες υποσχέσεις, και τ’ απα-
στράπτοντα ψέματα. Όπως «Σ΄ αγαπώ.» «Θα σ’ αγαπώ για πάντα.» «Σ’ αγαπώ αληθινά.» ή και «Δεν 
μπορώ χωρίς εσένα.» «Σε λατρεύω.» Σαν αυτά που η αναπνοή δεν μπόρεσε να φυλάξει μέσα της. 
Έτσι, από εκείνη την νύχτα και μετά, νύχτα Σεπτεμβρίου ήταν, η Θεσσαλονίκη μαγεύτηκε. Ίσως κι 
από μερικά τηλεφωνήματα μέσα από νοτισμένους θαλάμους της Προξένου Κορομηλά, που δεν έγιναν 
ποτέ. Που θα μπορούσαν να είναι γεμάτα με 
«Ήθελα μόνο να σου πω…» 
«Δεν θέλω ν’ ακούσω τίποτε.» 
«Άφησέ με, να σου πω… Μόνο ότι…» 
«Δεν θέλω!» 
Ας είχα τολμήσει να σ’ αγγίξω κι ας μου είχες δώσει χαστούκι αντί για ό,τι άλλο. Τουλάχιστον θα σ’ 
είχα αγγίξει. 
Θέλεις να σου πω κι άλλα; Υπάρχουν κι άλλα. 



 31 

Τα δάχτυλά σου να τριγυρνούν το ποτήρι, τα χέρια σου να περνούν μέσα από τα μαλλιά σου, μικρά 
βλέμματά σου, ελαφρά αρωματισμένα περάσματα, βήματα όχι ισορροπημένα, προσμονές που έγιναν 
επιδείξεις, αγγίγματα γεμάτα λέξεις που δεν ακούστηκαν ποτέ, απαγχονισμένοι πνεύμονες που κρε-
μάστηκαν από ακροδάχτυλα που δίστασαν, και χέρια που απέμειναν άπρακτα στον υγρό αέρα της θά-
λασσας.  
 
Λένε, πως στην Θεσσαλονίκη, συχνά, πέφτει ασημένια βροχή. Μαζί με ζαχαρένια πέπλα ομίχλης. 
Λένε, πως την τελευταία νύχτα είναι που χάνεται η μαγική ασημόσκονη από τα μάτια του ταξιδιώτη. 
Θυμάσαι που συχνά σκούπιζα τα μάτια μου και μετά έβαζα τα χέρια μου στις τσέπες; Τι νόμιζες; Πως 
ήταν από συγκίνηση; Μα για όνομα του Θεού, την ασημόσκονη προσπαθούσα να κρύψω μην και την 
πάρει η μέρα που ερχόταν. 
 
Εύκολα εξηγούνται όλα. 
Κι εύκολα μαγεύεται μια πόλη κι ένας άνθρωπος. 
Για ένα πράγμα μόνο, θα σε παρακαλούσα. Αν ξέρεις τα ξόρκια, μην τα πεις. 
 
Βλέπεις το πρόσωπό σου στην ταραγμένη λίμνη; 
 
Βρήκα ένα άνυδρο τριαντάφυλλο στο χρώμα του αίματος, αλλά δεν ήσουν εσύ. 
Είδα έναν κίτρινο αγρό να πλαγιάζει όπως τον χάιδευε ο άνεμος, αλλά δεν ήσουν εσύ. 
Παρατήρησα ένα ασημένιο άστρο· αυτό της δύσης και της ανατολής, που αιώνια παλεύει με το 
κυανό, αλλά ούτε αυτό ήσουν. 
Κοίταξα ένα ιστιοφόρο τρικάταρτο, από τους πειρατές ρημαγμένο, γερμένο στο πλάι με πανιά δά-
κρυα ν’ αγγίζει το νερό παρακαλώντας, αλλά ξανά, δεν ήσουν εσύ. 
Και μήνες μετά, είδα πως έβλεπα μόνο εσένα. Μόνο εσένα. Χωρίς τίποτε. Χωρίς κανένα άλλο χρώμα. 
Χωρίς καμία άλλη σκιά. Χωρίς καθόλου αντικατοπτρισμούς, ή έστω, αντανακλάσεις. Χωρίς κανέναν 
κόσμο γύρω. Χωρίς κανένα σύμπαν. Μόνο εσένα. Χωρίς ανάγκη από περιγραφικές φράσεις ή παρο-
μοιώσεις. Ή έστω, λέξεις. 
Κι ήρθε η μουσική. Ράθυμη και πορφυρή. Σαν adagio ερμηνευμένο με λίγα μπάσα έγχορδα κι ένα δυο 
πνευστά. Από ακατέργαστη μεταξένια συντροφιά δεκαεξάχρονων ερωτευμένων αριστοκρατών του 
18ου αιώνα. Εκείνων με τα χλωμά αιμοφιλικά πρόσωπα. Κι επιτέλους, από αυτό το adagio δεν έφυγες. 
Επιτέλους, είχα βρει κάτι να σε περιβάλλω. Να μπορώ να σ’ αγγίζω. Κάτι υπαρκτό πέρα από τις ελάχι-
στες ηλεκτρονικές επιστολές σου. Πέρα από το ζωντανό έπος των 48 ωρών που το πρόβαλα ξανά και 
ξανά, στο κεφάλι μου. Αρρωστημένος οπαδός διάσημης ηθοποιού. 
Αλλά κι η μουσική, κάποτε τελείωσε. Δεν αρκούσε. Άρχισε να γίνεται επαναλαμβανόμενη βασανιστική 
σταγόνα πάνω σε μυαλό που λιώνει ημέρα με την ημέρα. Κι έτσι την σταμάτησα. 
Κι έτσι έμεινες πάλι εσύ. Μόνη. Χωρίς τίποτε άλλο γύρω σου. Όπως από την αρχή ήσουν. 
Ολόφωτη, πάλλευκη, απέριττη, κι αδιαμφισβήτητη. 
Πανσέληνος. 
 
Δεν μπορώ να πολεμήσω για εσένα. 
Κι αυτό μου αφαιρεί κομμάτια ζωής. Κάθε μέρα κάθε ώρα. Κάθε λεπτό κι από λίγο. Αρχαίο χωμάτινο 
μονοπάτι που στο πέρασμα των αιώνων έχει γίνει σκληρός, πέτρινος, αδιάβατος βράχος. 
Δεν μπορώ να πολεμήσω για εσένα. Δεν μπορώ να σε κυκλώσω. Δεν μπορώ να πλανηθώ γύρω σου με 
τον ελαφρύ ψίθυρο του ίσκιου δέκα χιλιάδων νυχτερινών διάφανων φτερών. Έγχρωμη πεταλούδα των 
τροπικών. Να δαγκώσω άξαφνα. Ακριβώς εκεί στο τέλος του λαιμού. Πριν ξεκινήσει ο ώμος. Πάνω 
από τον τένοντα. Σκαπτικό δράπανο. 
Δεν μπορώ να σε κατακτήσω. Να ξεπεζέψω κρυφά κάτω από το παράθυρό σου να σκαρφαλώσω μ’ αγ-
γελιασμένα βήματα να φτάσω το κρεβάτι σου. Να σε βρω εκεί κανακεμένη από τον ύπνο. Να σε δια-
βάσω στη Σελήνη. 
Δεν μπορώ να πολεμήσω για εσένα. 
Όχι γιατί δεν με αφήνεις. Αλλά γιατί δεν μπορώ. 
Το έχω πει και σε άλλους αυτό. Πως δεν μπορώ να πολεμήσω για αυτούς. Ούτε για μένα μπορώ να 
πολεμήσω. Κι είναι σαν να κοιτώ την άβυσσο στα μάτια όποτε το ανακαλύπτω, ξανά και ξανά. Κάθε 
φορά. Για κάθε έναν. Για κάθε άνθρωπο. Για εμένα τον ίδιο. 
Δεν είχα φανταστεί πως με την παράδοση των όπλων επιστρέφονται τα όνειρα. 
Τώρα το κατάλαβα. Κάτι είναι κι αυτό. 
 
Καληνύχτα, τώρα. 
 
Θα την λέω αυτή την ιστορία. 



 32 

Θα την λέω σε αυτούς που έχουν ήδη έρθει και που μιλούν, ακόμη, ψευδά. Σε αυτούς που δεν μπο-
ρούν να πουν ψέματα. Γιατί αν πουν ψέματα θα πουν πθέματα. Θα την λέω για να ξέρουν πώς είναι ο 
έρωτας. Θα με ρωτούν «Πως είναι να ερωτεύεσαι;» Κι εγώ θα τους λέω αυτή την ιστορία. Σχετικά 
μελό. Πειράζει; Όχι, καθόλου δεν πειράζει. 
 
Λένε, πως σε ιστορίες σαν κι αυτή, αυτό που μετρά πάνω απ’ όλα, είναι πως τίποτε δεν ικανοποιή-
θηκε. Δηλαδή, λένε, πως δεν είναι έρωτας, είναι μόνο αυτό που δεν ικανοποιήθηκε. 
Ας το λένε. Δεν μ’ ενδιαφέρει, καθόλου. Δεν το νιώθω έτσι, καθόλου. 
 
Νομίζεις πως τελειώνει με δάκρυα; 
Α, όχι, όχι! 
Ταξίδεψα μ’ ένα διαστημόπλοιο Gemini στην άκρη του ηλιακού συστήματος. Χρησιμοποίησα όλα μου 
τα laser gun! Έκανα τον γύρο του φεγγαριού και βρήκα εσένα! Τι κάνεις εκεί, γλυκιά μου; Τι κάνεις 
εκεί, αγάπη μου; 
 
Αλήθεια, δεν θα σε ξεχάσω ποτέ._ 

 
 

10 Σεπτεμβρίου 2003, 23:26, Τετάρτη, Αθήνα. 
 
 

Υ.Γ. Την ιστορία ενός τύπου που τον καταδίκασε ο Θεός στην έχω πει; Όχι; Θα στην πω κι αυτή, 
ταιριάζει νομίζω, τώρα μετά απ’ αυτό το email που τα ξέρεις όλα. 
Αν μου απαντήσεις ποτέ βέβαια… :-( 
Να ’ξερες πόσο καλά νιώθω που επιτέλους κατάφερα τουλάχιστον να σου γράψω την αλήθεια… 

 
 



 33 

3. 

 

 
From: me 
Sent: Thursday, September 12, 2003 1:36 PM 

To: Ifigeneia [ifi_v@mail.com] 

Subject: Πανσέληνος 2 
 
Καλημέρα Ιφιγένεια, 
Γιατί πιθανότατα θα είναι πρωί όταν θα διαβάζεις αυτό εδώ. 
Πολύ στενοχωρήθηκα με το πρόβλημα που προέκυψε χτες. Ελπίζω τώρα να είναι εντάξει. 
 
Σε φιλώ :) 
 
nikos_z 
 

Κάποτε πρέπει ν’ αλλάξω αυτό το γελοίο nikos_z που όπου να ΄ναι κλείνει δεκαετία… 

Πάτησα το πλήκτρο "Αποστολή". Κοκάλωσα. Ατσάλινο τρυπάνι με διαπέρασε. Ξεκίνησε από 

την καρδιά και κατέληξε στον καρπό. Άκουσα τους σφυγμούς μου ν’ ανεβαίνουν. Το είχα στεί-

λει. Ναι, το είχα στείλει. Ξανά. Κι αυτή η φορά φαινόταν να είναι η σωστή. Κοίταξα πάλι την 

οθόνη μου. Ανέπνεα γρήγορα. Άρχισα να κλείνω ό,τι εφαρμογές έβρισκα ανοιχτές, βροντώντας 

πάνω στον υπολογιστή μου, πανικόβλητος. Έκλεισα και την εφαρμογή της αλληλογραφίας. 

Ένα μικρό παράθυρο βοήθειας εμφανίστηκε: 
Υπάρχουν μηνύματα ηλεκτρονικού ταχυδρομείου στα Εξερχόμενά σας, που δεν έχουν αποσταλεί. Τα 
μηνύματα ηλεκτρονικού ταχυδρομείου που βρίσκονται στα Εξερχόμενα δεν αποστέλλονται και δεν α-
ποθηκεύονται μετά την έξοδο από την εφαρμογή. 
Αυτόματη έξοδος σε 15 δευτερόλεπτα. 
Είστε σίγουρος ότι θέλετε να κλείσετε την εφαρμογή; 

Ένα “Ναι” κι ένα “Όχι” θα περίμεναν για 15 δευτερόλεπτα κάτω από την ερώτηση. 

Τα 5 είχαν ήδη περάσει. 

10, 9, 8, 7, 6, 5, 4, 3, 2, 1 Η εφαρμογή έκλεισε. 

Έσκυψα πάνω στο πληκτρολόγιό μου. 

Την “Πανσέληνο” δεν την είχα στείλει. Και δεν σκόπευα να κάνω τίποτε για αυτό. 

Απλά καθόμουν εκεί σκυφτός πάνω απ’ το πληκτρολόγιό μου. Τι καταδίκη κι αυτή, Θεέ μου… 

 

 



 34 

4. 

 

 

Ήταν η 18η του Σεπτεμβρίου του 2003 και η ώρα πρέπει να πλησίαζε τις εννιά το βράδυ, 

όταν χτύπησε το κουδούνι της κάτω πόρτας της εισόδου. 

Το σπίτι ήταν βυθισμένο στα χρώματα των χαμηλών φωτιστικών. Των κατάλληλων για 

την παρακολούθηση της μεγάλης επίπεδης τηλεοπτικής οθόνης που δέσποζε στο μικρό στα 

χρώματα της γης, σαλόνι μας. Το dvd ήταν έτοιμο, επίσης. Μαζί με το surround, φυσικά. Η 

μυρωδιά της πάνας ήταν διάχυτη παντού και δυο μπιμπερό με ζεστό γάλα περίμεναν σε θέση 

επιφυλακής πάνω στο χαμηλό τραπέζι. Η Ειρήνη κοιμόταν στο μέσα δωμάτιο, ήδη. Ο αδερφός 

της, ξαπλωμένος στον καναπέ, κοιτούσε τις εικόνες του δελτίου ειδήσεων ν’ αλλάζουν γρή-

γορα, κάθετα στο βλέμμα του. 

Το πρώτο πράγμα που είδα, ήταν το προφίλ της στο ασπρόμαυρο μόνιτορ που πρόβαλε 

την εικόνα της εισόδου. Σήκωσα το ακουστικό αλλά δεν μίλησα. Πάτησα το κουμπί με το σήμα 

του κλειδιού και η πόρτα άνοιξε. 

Η Άννα γύρισε και με κοίταξε. «Ποιος είναι;» 

«Ποιος είναι…» 

Γέλασε. «Αυτό σε ρώτησα… Ποιος είναι…» 

Το πρόσωπό μου απέκτησε μια τεράστια απορία. Ένιωσα πως πρέπει να την είχα προ-

βάρει τουλάχιστον 100 φορές για να τη ερμηνεύσω τόσο καλά εκείνη τη στιγμή. Μίλησα σιγά. 

«Εεεεε… Μία συνάδελφός μου…» 

«Ε, κάτι θα είναι… Κάτι θα σε θέλουν… Μήπως έγινε κάτι στο γραφείο; Δεν είναι δα 

και μεσάνυχτα…» 

Το κουδούνι της πόρτας ακούστηκε δυο φορές. 

Έπιασα το πόμολο σφίγγοντας τα χείλη μου σε μια ακόμη μεγαλύτερη απορία, έχοντας 

κι ένα μικρό πονηρό χαμόγελο, κιόλας. 

Η Άννα τέντωσε το χέρι της δείχνοντας την πόρτα. «Καλέ! Θ’ ανοίξεις στην γυναίκα;» 

Άνοιξα την πόρτα και είδα το χαμόγελο της Ιφιγένειας φωτισμένο από το λευκό φως 

της σκάλας. Ο λαιμός μου ξεράθηκε μόνος του. Χαμογέλασα, όμως. Δεν ήταν απλά όμορφη, 

δεν ήταν απλά ντυμένη με ρούχα που την κολάκευαν, ήταν εκθαμβωτική. 

Η Άννα σηκώθηκε από τον καναπέ. 

Ο Άρης, ο αδερφός της Ειρήνης, δεν κουνήθηκε καθόλου. 

Η Ιφιγένεια μπήκε στο σπίτι προσπερνώντας με. Στάθηκε μπροστά στην Άννα. «Σας 

ανησυχώ τέτοια ώρα… Συγγνώμη… Αλλά…» 

«Δεν μας ανησυχείς, καθόλου. Εγώ είμαι η Άννα.» 

Έδωσαν τα χέρια. 

Όρθιος, ακίνητος, κρατούσα το πόμολο της πόρτας. Την πόρτα την είχα ακόμη ανοιχτή. 

Η Άννα έβαλε τα γέλια. «Θα κλείσεις την πόρτα, κάποτε;» 

Η Ιφιγένεια χαμογέλασε. «Εγώ είμαι η Ιφιγένεια.» Γύρισε και με κοίταξε. «Μην τον 

παρεξηγείς, το έχουν οι πληροφορικάριοι, αυτό το χαμένοι στο διάστημα...» 

«Δεν ανησυχώ διόλου! Κάθισε…» 

Η Ιφιγένεια κοίταξε τον Άρη. «Αυτό κοιμάται;» ρώτησε την Άννα χαμογελώντας πλα-

τιά. Γύρισε πάλι σ’ εμένα. «Αυτός είναι ο γιος σου;» 

Απάντησα σιγά. «Ναι…» 

«Ουπς! Μιλάω δυνατά, ε;» Έκλεισε το στόμα της με το χέρι. 

Η Άννα σήκωσε τον Άρη και τον κράτησε στην αγκαλιά της. «Α, μπα… Δεν έχει ανά-

γκη, κοιμάται… Τώρα θα τον πάω μέσα…» 

Έμεινα μόνος μου με την Ιφιγένεια. 

Το πρόσωπό της σοβάρεψε απότομα. 



 35 

Στάθηκα απέναντί της. Έριξα μια ματιά στην πόρτα του μέσα δωματίου που είχε κλείσει 

πίσω της η Άννα. 

Η Ιφιγένεια μίλησε πρώτη. Σχεδόν θυμωμένα. «Είναι το λιγότερο που μπορούσα να 

κάνω…» 

«Ποιο;» 

«Αυτό που κάνω τώρα.» 

Σταύρωσα τα χέρια μου. «Τι κάνεις, δεν καταλαβαίνω…» 

«Τι κάνω, δεν καταλαβαίνεις;» 

Νόμισα πως σε λίγο θα ξεσπούσε ανεξέλεγκτα. Πιθανόν ακόμη και μπροστά στην Άννα. 

Πιθανόν ακόμη και ουρλιάζοντας πάνω από τον Άρη. Πανικοβλήθηκα. «Θέλεις να φύγουμε 

από ’δω; Δεν έχω πρόβλημα… Να πάμε κάπου να μιλάμε σαν άνθρωποι. Ε; Να βγάλω κι εγώ 

μια άκρη…» Είχα καταβληθεί, δεν είχα άλλες δυνάμεις. 

«Εννοείται πως θα φύγουμε από ’δω, Νίκο… Για αυτό ήρθα. Για να σε πάρω. Τι είμαι, 

ρε, Νίκο… Κανένα Κατιναριό που κλείνει σπίτια για πλάκα;» 

Ησύχασα. Είδα τις δυνάμεις μου να επιστρέφουν λαχανιασμένες. Ξεφύσηξα. 

Η πόρτα του μέσα δωματίου άνοιξε και βγήκε η Άννα. Απόλυτα συγχρονισμένη. Λες 

και είχε προβάρει την σκηνή από πριν. Και εκείνη. Με το που η κρίση έλαβε τέλος. 

Καλή ταινία κι αυτή βραδιάτικα… 

Η Άννα απευθύνθηκε στην Ιφιγένεια. «Τι έγινε, τελικά; Έγινε κάτι στο γραφείο; Γιατί 

κάτι τέτοιο σκεφτήκαμε όταν σε είδε ο Νίκος από κάτω…» 

«Ναι, έχεις δίκιο…» Μικρή παύση. «Κι εσύ, ρε, Νίκο, έχεις το κινητό κλειστό; Σε πήρα 

ένα εκατομμύριο φορές. Δεν ήθελα να εμφανιστώ έτσι φάντης μπαστούνι στο σπίτι σου. Πρώτη 

φορά κιόλας. Βρήκα την διεύθυνση από την Μαρία. Κι ούτε το τηλέφωνο του σπιτιού απαντάει. 

Βγαίνει ο τηλεφωνητής…» 

Κοιτούσα το δάπεδο. «Ναι, σωστά…» 

Η Άννα, συνέχισε. «Καλά, δεν υπάρχει πρόβλημα. Φύγετε τώρα αν είναι, που είναι α-

κόμη νωρίς, μην το ξενυχτίσετε... Νίκο, πάρε το αυτοκίνητο…» 

Δεν πρόλαβα να μιλήσω. Πρόλαβε η Ιφιγένεια. «Όχι, έχω το δικό μου, θα τον φέρω 

πίσω εγώ… Κι εγώ έξω ήμουνα και με πήραν τηλέφωνο… Έχουμε τα γνωστά, αύριο, και δεν 

δουλεύει τίποτε…» 

Φόρεσα ό,τι βρήκα και μερικά λεπτά αργότερα κοιτούσα την άσφαλτο της λεωφόρου 

Κηφισίας να κυλά κάτω από τα ελαστικά ενός τερατώδους, μπλε, Jeep Cherokee. Τώρα σε 

κάποιο σήριαλ της τηλεόρασης παίζω και δεν μου το έχει πει κανείς… Μήπως είναι και candid 

camera, κιόλας… Ή κανένα καινούριο reality που παίζουν κι ανυποψίαστοι μέσα… Τουλάχιστον 

να έχει πολλά λεφτά για βραβείο… 

«Τελείωσες;» είπε η Ιφιγένεια δυνατά, κοιτώντας μπροστά. 

Έστριψα το κεφάλι μου να την κοιτάξω, να την θαυμάσω. «Τι να τελειώσω;» 

«Τις πιθανές μαλακίες που σκέφτεσαι.» Δυνατά, όμως. Ο θυμός της είχε αρχίσει ν’ α-

πελευθερώνεται. 

Ανέπνευσα βαθιά πριν ξεκινήσω να μιλώ. «Ιφιγένεια, κοίτα… Εγώ, δεν…» 

Με διέκοψε φωνάζοντας και χτυπώντας το χέρι της στο τιμόνι. Μία, μία τις λέξεις. «Εσύ 

δεν τι, ρε, Νίκο; Ε; Εσύ δεν τι;» Παύση. Πήρε βαθιά ανάσα. Συνέχισε. Με λιγότερη ένταση, 

όμως. Σαν να άφησε τα συναισθήματα αλλά με χαμηλωμένο τον ήχο. «Τι κάνεις εσύ… Για πες 

μου… Τι κάνεις, ακριβώς… Παίζεις με τους άλλους; Παίζεις με τις ψυχές των άλλων; Ποιος 

είσαι εσύ, ρε, μεγάλε; Ε; Ο Θεός; Μήπως είσαι εντολοδόχος παίκτης συναισθημάτων; Beta 

tester ερωτικών επιστολών; Ε; Αυτό είσαι;» 

Θεέ μου, την λατρεύω… Την κοίταζα. Τα μάτια της ήταν υγρά. Ή έτσι μου φάνηκε. Ή 

έτσι ήθελα. Μπορεί να ήταν κι αντικατοπτρισμός του βρεγμένου δρόμου αλλά εμένα έτσι μου 

φάνηκε. Πως τα μάτια της ήταν υγρά. «Ιφιγένεια, αν μπορούσες να μου διευκρινίσεις για τι 

πράγμα μιλάς, πιθανόν να έβρισκα κάτι να σου απαντήσω…» Ψύχραιμα. Συνέχισα να την 



 36 

κοιτώ. Και ήμουν καλά. Και ήρεμος. Απόλυτα ήρεμος. Γιατί επιτέλους είχε σπάσει. Ένα χρόνο 

μετά, είχε σπάσει. Το Τείχος της, είχε γκρεμιστεί. Κι αυτό ήταν που μ’ ενδιέφερε πάνω απ’ 

όλα. Στην πραγματικότητα, ήμουν νικητής. Επιτέλους. Είχε παραδοθεί. Αντιλόπη που την έχεις 

πιάσει από τον λαιμό με τους κυνόδοντες, ενώ εκείνη ψυχορραγεί βγάζοντας λεπτούς, κίτρι-

νους, άρρυθμους, ρόγχους θανάτου. Η αλήθεια είναι πως δεν καταλάβαινα πώς κι έτσι. Ίσως 

είχε διαβάσει ξανά όλη την ηλεκτρονική αλληλογραφία μας, ενός έτους και βάλε, κι είχε δει 

εκεί, αυτά που δεν είχα καταφέρει ποτέ να της πω κατά λέξη; Πιθανόν. Αλλά δεν μ’ ενδιέφερε 

καθόλου το πώς και το γιατί. Μ’ ενδιέφερε μόνο αυτό το υπέροχο θέαμα αυτής της όμορφης 

γυναίκας μέσα σ’ εκείνο το γιγαντιαίο αυτοκίνητο, έτοιμη να ξεσπάσει σε κλάματα με λυγμούς. 

Για μένα. Ναι, ναι. Για μένα. 

«Τα ’χεις παίξει εντελώς, τελικά, ε;» Έστριψε στην στροφή της Φιλοθέης. Πέντε στενά 

αργότερα σταμάτησε έξω από μια μονοκατοικία με ψηλούς τοίχους. 

Ο Χριστός κι η Παναγία… 

«Τι είναι; Όποιος φοράει καρφάκι στη μύτη και ξενυχτάει στον “Θερμαϊκό” πρέπει να 

είναι άφραγκο junkie του δρόμου;» Πάρκαρε. 

Έκλεισα την πόρτα του Jeep πίσω μου. «Να σε ρωτήσω κάτι;»  

«Επιτέλους, μιλάει φυσιολογικά. Να με ρωτήσεις…» 

«Διαβάζεις την σκέψη; Έχεις κάνει esp test κι έχει βγει θετικό;» 

«Όχι. Την δική σου σκέψη διαβάζω, μόνο. Είμαστε από τον ίδιο πλανήτη, αν θυμά-

σαι...» 

Κοίταξα τα χέρια της γιατί νόμισα πως θα με αγκαλιάσει. 

Άνοιξε την βαριά καγκελόπορτα του κήπου και προχώρησε πρώτη. Δυο βήματα μετά 

σταμάτησε. Τέντωσε το χέρι της προς τα πίσω ανοίγοντας την παλάμη της. «Έλα…» 

Έπιασα το χέρι της. Έπλεξα τα δάχτυλά μου με τα δικά της. Μπορούσα ν’ ακούω την 

καρδιά μου ν’ ανεβάζει σφυγμούς μέσα στο σκοτάδι. Φτάσαμε στην πόρτα της εισόδου. Ο Θεός 

πρέπει να με είχε συγχωρέσει τελικά. Την ακινητοποίησα απότομα βάζοντας το χέρι μου γύρω 

από την μέση της χωρίς ν’ αφήσω το δικό της, ενώ βύθισα το άλλο ελεύθερο χέρι μου στα 

μαλλιά της. Σχεδόν της τράβηξα το κεφάλι με βία. Καταδύθηκα χωρίς οξυγόνο στο στόμα της. 

Δεν σκεφτόμουν. Ούτε έβλεπα. Μόνο γευόμουν και μύριζα. Και άκουγα. Τους ελάχιστους στε-

ναγμούς. Κατέβηκα στον λαιμό της δαγκώνοντας ενώ διέρρηξα με δύναμη την μπλούζα της 

για να φτάσω τα δόντια μου στον ώμο της. 

«Μην μου καταστρέψεις την μπλούζα… Σε παρακαλώ…» 

Υποχώρησα. Χωρίς να την αγγίζω. Μείναμε έτσι, μακριά ο ένας από τον άλλον. Αλλά 

όχι για πολύ. Για λίγο. Για λιγότερο από μισό λεπτό, για να είμαι ακριβής. Μέχρι να κλείσουμε 

την πόρτα πίσω μας. Αν κάποιος μου ζητούσε να περιγράψω το σπίτι της, δεν θα μπορούσα. 

Δεν το θυμάμαι. Δεν του έδωσα καθόλου σημασία. Θυμάμαι μόνο το σώμα της. Θυμάμαι μόνο 

την Ιφιγένεια. Ολόκληρη. Θυμάμαι την μυρωδιά της. Και την γεύση της. Ώρες ολόκληρες πρέ-

πει να πέρασα με την γεύση της. Εκεί, σκυφτός. Σκαπανέας πολύτιμων τοιχωμάτων. Φανατικός 

σταλαγμίτης. Ευτυχισμένος σμιλευτής. Δρομέας σπονδυλικής στήλης. Κι έτσι όπως είχα αδρά-

ξει τον λαιμό, στον τένοντα επάνω, γραπωμένος από τους ώμους, εξερευνητής πορφυρών κραυ-

γών, εξέπνεα μαζί της. Ξανά και ξανά. Καταπίνοντας όσο αέρα είχε απομείνει στους πνεύμονες. 

Ακούγοντας τους σφυγμούς να λιγοστεύουν. Μπας και βρουν δυνάμεις για λίγο αργότερα. Μέ-

χρι το ξημέρωμα. 

Αργότερα, μετά που το φως του ήλιου είχε από ώρα ξεκινήσει να φτιάχνει χρώματα κι 

αληθινές σκιές γύρω, άνοιξα το στόμα μου. Να γλύψω την στυφή γεύση που με είχε ποτίσει, 

για να την ρωτήσω, χωρίς καθόλου να την αφήσω να φύγει από την αγκαλιά μου «Να σε ρω-

τήσω, θέλω... Τελικά, πώς βρέθηκες σπίτι μου χθες το βράδυ;» 

«Ξέρω κι εγώ; Εσύ τι λες…» Βολεύτηκε καλύτερα. «Ωραίο τίτλο είχε το διορθωμένο 

mail σου… Πανσέληνος δύο... Άκου, δύο!» Γέλασε. «Ούτε ταινία να ήταν!» Βράχνιασε την 



 37 

φωνή της παριστάνοντας κάποιον αφηγητή κινηματογραφικού τρέιλερ. «Πανσέληνος δύο. Η 

επίθεση των κλώνων.» Γέλασε κι άλλο. 

Άνοιξα τα μάτια μου απότομα. Δεν πίστευα αυτό που είχα ακούσει. Δεν το πίστευα. 

Μάλλον ονειρευόμουν. Ναι, μάλλον ονειρευόμουν. Καταδικασμένος από τον Θεό. 

 

 

  



 38 

5. 

 

 

Το πρωί που ξυπνήσαμε, ήμασταν αγκαλιασμένοι με τέτοιο τρόπο, που δυσκολευτή-

καμε να ξεδιαλέξουμε τα μέλη μας. 

Είχα ένα εντελώς πιασμένο σαν από ψύξη χέρι, κι ένα απολύτως μουδιασμένο πόδι. 

Η Άννα αναδύθηκε μέσα από τα σεντόνια. «Τι σ’ έπιασε χθες τη νύχτα; Τα ξημερώματα, 

τι σ’ έπιασε μέσα στο μαύρο χάραμα; Μμμμ; Θυμήθηκες την πρώτη φορά που είχαμε μείνει 

μόνοι και θέλησες να την επαναλάβεις; Να το κάνεις συχνότερα…» 

Άνοιξα τα μάτια μου. «Τι;» 

«Τι; Κοιμόσουν, μάλλον; Ή νόμιζες ότι ήσουν με άλλη; Μμμμ…. Μάλλον αυτό θα 

συνέβη, νόμιζες ότι ήσουν με άλλη…» μου απάντησε με νάζι ενώ σηκώθηκε από το κρεβάτι 

και βγήκε ακροπατώντας από το δωμάτιο. 

Σηκώθηκα κι έκλεισα τα στόρια. Έκλεισα και την πόρτα του δωματίου. 

«Τι κάνεις;» 

«Τίποτε… Θέλω να κοιμηθώ λίγο ακόμη…» 

«Α, εντάξει… Εγώ πάντως θα σου αφήσω καφέ…» 

«Εντάξει…» 

Σηκώθηκα μερικά λεπτά αργότερα και πήρα ένα μισοσκισμένο τετράδιο που βρήκα 

πίσω από κάτι συρτάρια. Κι ένα στυλό που ήταν πεταμένο στο ίδιο μέρος. Ήθελα να σημειώσω 

δυο τρία πράγματα για να διώξω την απέραντη λύπη μου. Δυο τρία, όχι παραπάνω. 

Κι έτσι, ήσυχα ήσυχα, μέσα στο σκοτεινό πρωινό μου, θυμήθηκα πως στο αεροδρόμιο 

δεν είχα καταφέρει να πάω, να την δω να φεύγει. 

Αυτό δεν το είχα καταφέρει. 

Και δεν ήταν η πόλη που γλίστραγε μέσα απ’ τα χέρια μου που έφταιγε, ούτε ο σπασμέ-

νος ουρανός που έπλεε πάνω απ’ το κεφάλι μου ήταν, αλλά μόνο εκείνες οι 6 λέξεις, που ούτε 

αυτές είχα καταφέρει· έστω μόνο να πω. Αλλά τουλάχιστον, είχα καταφέρει, έναν χρόνο αργό-

τερα από εκείνο το 48ωρο, να γράψω “Αλήθεια, δεν θα σε ξεχάσω ποτέ.” 

Αυτό τουλάχιστον, είχα καταφέρει να το γράψω, κι ας μην το είχα στείλει ποτέ. 

Κι έτσι τώρα κάθομαι και τα σημειώνω όλ’ αυτά, σ’ ένα κομμάτι χαρτί μέσα στο μισο-

σκόταδο, όχι για τίποτε άλλο, όχι για να την θυμάμαι κι άλλα τέτοια, αλλά για να μην χάσω 

εντελώς ό,τι έχει απομείνει από το μυαλό μου. 

Μια που δεν έχω και τίποτε άλλο πια. 

 

 

 

 

_._ 

 

 

  



 39 

Σημειώσεις και ευχαριστίες. 

 

Η νουβέλα "Πανσέληνος 2" γράφτηκε το 2002. 

Από τότε, κομμάτια της, άλλοτε αλλαγμένα έως σημείου που δεν είναι αναγνωρίσιμα παρά 

μόνο στον έμπειρο αναγνώστη, κι άλλοτε σχεδόν αυτούσια, έχουν χρησιμοποιηθεί στην συμ-

μετοχή μου με το διήγημα "Big time sensuality" στο συλλογικό "Έρως 13", Εκδόσεις Ψυχογιός, 

2012· στο μυθιστόρημα "10 ώρες δυτικά", Εκδόσεις Ελληνικά Γράμματα, 2008, (όπου αυτή 

είναι και η σημαντικότερη χρήση της καθώς χρησιμοποιήθηκε αν και εξαιρετικά μεταλλαγμένη 

ολόκληρη η ενότητα της νύχτας στο μπαρ "Θερμαϊκός"), και σε συμμετοχή μου με διήγημα 

στο blog "Λογοτεχνικό μπιστρό της Στέλλας", 2013. 

Αυτή εδώ η ηλεκτρονική έκδοση, είναι διορθωμένη και επιμελημένη. 

 

Ευχαριστώ την Δανάη Παπουτσή για την φωτογραφία του εξωφύλλου. 

 

 

_._ 


