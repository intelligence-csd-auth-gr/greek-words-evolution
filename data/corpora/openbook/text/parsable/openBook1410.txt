



































Δ


19534103.doc  1     28-10-03 18:34 / 19-12-15 00:44 

Δ. Τζουβάλης

Η ΟΓΔΟΗ ΜΕΡΑ ΤΗΣ ΔΗΜΙΟΥΡΓΙΑΣ

(Η Δολοφονία του Άδωνι)

Δημοτικό θέατρο Λιβαδειάς

1



19534103.doc  2     28-10-03 18:34 / 19-12-15 00:44 

Πρόλογος

Σπουδαία δασκάλα η ζωή. Τυχεροί εκείνοι που έγκαιρα ανοίγουν τις κεραίες του
είναι τους (και τις πέντε αισθήσεις τους δηλαδή) στα μαθήματα της ζωής. Της ζωής,
λέμε, και όχι της ιστορίας. Η ιστορία μπορεί να παραποιηθεί στις σελίδες των βιβλίων
μας.  Η  ζωή όμως  ποτέ.  Κυρίως  όταν  οι  κεραίες  μας,  οι  συνειδησιακά ανοιχτές,
προσλαμβάνουν υπεύθυνα, στοχαστικά και έντιμα το κάθε μήνυμά της.

Το πρώτο απόκτημα του αντικειμενικού και προσεκτικού δέκτη των μηνυμάτων-
μαθημάτων της ζωής, είναι η δίψα για την κατάκτηση του μέτρου: μέτρον άριστον.
Τούτο σημαίνει ότι ο κόπος του όποιου ανήφορου, γίνεται μέσα σου το τίμημα της
έλξης της κορυφής. Πες τον “ανήφορο” κούραση (Καζαντζάκης) και μετονόμασε την
“κορυφή” σε αξία, στο πλαίσιο της “δύναμης” που ισοδυναμεί  με  αρετή.  Τίποτε το
επιπόλαιο δεν προσεγγίζει ποτέ τον ιερό χώρο της έννοιας της ζωής. Οι δρόμοι της
επιτυχίας ή της δόξας που προτείνονται είναι εντελώς καχεκτικοί. Περνώντας από τη
φιγούρα και τον επιδερμικό εντυπωσιασμό, καταλήγουν όλοι τους στη χυδαιότητα, σε
πνευματοκτόνους  συμβιβασμούς.  “Πλήρωσέ  με  και  θα  σε  κάνω  εγώ,  χάρη  στις
γνωριμίες  που  έχω  (και  τα  μέσα  που  κατέχω...),  μεγάλο  και  σπουδαίο  ανά  το
πανελλήνιον”

Ο θεατρικός μονόλογος “Η όγδοη μέρα της Δημιουργίας”, είναι ένα κάλεσμα σε
προσωπική,  αλλά  και  σε  ομαδική,  σωκράτεια  περισυλλογή.  Η  περιγραφή  και  η
γλώσσα παραμένει ποιητική. Τα “γεγονότα” δεν κρύβουν εντελώς κάποιο παράπονο
για  όσα  “λαμβάνουν  χώραν”  γύρω  μας:  “η  συμβίωση  δρα  σαν  καταλύτης”.  Το
αποφθεγματικό στυλ του κειμένου εντυπωσιάζει: “Το μίσος τρέφεται πάντα με τους
γλυκύτατους καρπούς της  άγνοιας”.  Η “διαπίστωση”  ότι  “η ζωή καλυτερεύει  με  το
χρήμα”,  προσκρούει  αντιφατικά  στην  ίδια  την  πραγματικότητά  μας.  Χρειάζεται
άσκηση για να γίνει  πραγματικότητα η κάθαρση.  Με τον προσωπικό του ποιητικό
λόγο ο συγγραφέας μετονομάζει το προπατορικό αμάρτημα σε “μανία δημοσιότητος”!

Και  γυρίζουμε  στη  λέξη  που  αναφέραμε  παραπάνω:  επιπολαιότητα.  Ο
συγγραφέας  δεν  φοβάται  τις  λέξεις  του:  μας  μιλά  ξάστερα  για  χυδαιότητα.  “Η
χυδαιότης περιφρονεί, κατά κανόνα, το πνεύμα”. Ένα άλλο απόφθεγμα ηχεί ακόμα
πιο  οδυνηρά:  “Ξεγελασμένοι  τζίτζικες  οι  ποιητές,  βυζαίνουμε  τους  στύλους  της
ΔΕΗ”...

Και  το  πιο  ειρωνικό:  ενώ  “όσοι  αγαπούν  συγχωρούν”  και  ενώ  “το  μοναδικό
περιουσιακό μας στοιχείο” θα έπρεπε να είναι η φιλία, όσοι ξεχνούν πως “η τέχνη
είναι αβόλευτη”, πασχίζουν [να συμφωνήσουν με τους “μετεξελιγμένους σε εκδότες
χαρτέμπορους,  που  πήραν  στα  χέρια  τους  και  το  εμπόριο  των  ιδεών”]:  για  να
αγοράσουν μια σελίδα ή έστω μια παράγραφο και να καταχωρηθεί το όνομά τους
στην Εγκυκλοπαίδεια που θα αναφέρει όλα τα μεγάλα πνεύματα, από την εποχή των
αρχαίων ημών προγόνων μέχρι σήμερα!   Η έμμεση (τουλάχιστον) “δολοφονία του
Άδωνι”  (υπότιτλος  του  έργου)  είναι  καθ’ οδόν.  Ο  πεπειραμένος  ψυχαναλυτής  θα
μπορούσε να καθορίσει με ακρίβεια την ώρα της εκτέλεσης...

Η  Όγδοη  μέρα  της  Δημιουργίας,  δεν  έχει  τελειωμό,  μια  που  η  “μανία
δημοσιότητος” δεν αφήνει τα τζιτζίκια να ξεκολλήσουν από τους στύλους της ΔΕΗ...

Το έργο πρέπει να προβληματίσει όλους μας. Γένοιτο!

π. Μιχάλης Ρούσσος
 Δρ. Φιλοσοφίας

2



19534103.doc  3     28-10-03 18:34 / 19-12-15 00:44 

ΠΡΟΣΩΠΑ

ΛΑΜΑΡ Ποιητής
ΕΞΑΓΓΕΛΟΣ Η συνείδησή του, περιγελούσα
ΑΓΓΕΛΟΣ Βουβό πρόσωπο της Γένεσης 
ΕΥΑΓΓΕΛΟΣ Φίλος του Λαμάρ, 

ποιητής δημοσίων σχέσεων 
ΘΕΙΑ Θεία του Λαμάρ. 

Εκδότης επαρχιακής εφημερίδας
ΤΕΧΝΗ Βουβό πρόσωπο, χορεύτρια.
ΕΡΓΟΔΟΤΗΣ Εργοδότης του Λαμάρ.
ΜΑΙΤΡ Μεσάζων βραβείων ποίησης. 

Κορυφαίος του χορού των μηδενικών.
ΔΗΜΟΣΙΟΓΡΑΦΟΣ Αθηναϊκής εφημερίδας
ΕΚΔΟΤΗΣ 1 Εκδότης βιβλίων
ΕΚΔΟΤΗΣ2 Εκδότης ευκαιριακών εγκυκλοπαιδειών
ΧΟΡΟΣ ΦΙΛΩΝ Φίλοι του Λαμάρ
ΧΟΡΟΣ ΜΗΔΕΝΙΚΩΝ Ακόλουθοι του Μαιτρ
ΦΟΒΕΡΗ ΦΩΝΗ Φωνή της Γένεσης.

3



19534103.doc  4     28-10-03 18:34 / 19-12-15 00:44 

Πράξη 1η.

ΣΚΗΝΗ 1η.  ΣΟΒΑΡΗ ΔΙΑΠΙΣΤΩΣΗ.

(Μπαίνει ο Εξάγγελος. Πλησιάζει το κοινό και μιλάει εμπιστευτικά)

ΕΞΑΓΓΕΛΟΣ: Ξεγελασμένοι τζίτζικες οι ποιητές
                           Βυζαίνουνε τους στύλους της ΔΕΗ.

(Φεύγει γελώντας).

4



19534103.doc  5     28-10-03 18:34 / 19-12-15 00:44 

 

ΣΚΗΝΗ 2η.  ΓΕΝΕΣΗ

 (Η σκηνή είναι σκοτεινή. Φωτίζεται από αστραπές. Μουσική. Ένας κωμικός άνδρας 
εμφανίζεται πότε εδώ και πότε εκεί. Εκμεταλλεύεται το σκοτάδι για τις εμφανίσεις του. Μοιάζει
Θεός. Χορεύει το χορό της δημιουργίας. Από τα χέρια του βγαίνουν πύρινα αυλάκια. Στα 
διαλείμματα της μουσικής ακούγεται ο ήχος από το σφυρί του η από το πριόνι του. Την ίδια 
ώρα ένας άνδρας, δεξιοτέχνης χορευτής, χορεύει ή εμφανίζεται σε αγαλμάτινες στάσεις 
μεγαλόπρεπος και φοβερός. Με χαρούμενη αλλά σοβαρή όψη. Μπορεί να κρατάει ρομφαία. 
Να υπάρχει αντίθεση του κωμικού και του μεγαλόπρεπου των δύο ανδρών. Στο δεξιό μέρος 
της σκηνής υπάρχει μια χαμηλή εξέδρα μ' ένα σκαλοπάτι στο μπροστινό το μέρος. Πάνω της 
υπάρχουν έπιπλα σκεπασμένα με σεντόνια. Στην αριστερή μεριά, ένα γραφείο. Ακούγεται 
μια φωνή μεγαλόπρεπη βαθύφωνου που απαγγέλλει).

Εν αρχή εποίησεν ο Θεός τον ουρανόν και την γήν. Η δε γη ην αόρατος και 
ακατασκεύαστος, και σκότος επάνω της αβύσσου.

...Και είπεν ο Θεός. Γεννηθήτω φως, και εγένοντο οι ποιητές και οι πάσης 
φύσεως λογοτέχνες, έκαστος κατά το είδος αυτού... 

Και εκάλεσεν o Θεός το φως ποίησιν και τους ποιητάς ημέραν.

...Και είπεν ο Θεός. Γεννηθήτω σκότος και εγένοντο πάλιν ποιητές και 
πάσης φύσεως λογοτέχνες και κριτικοί, έκαστος κατά το είδος αυτού... 

Και εκάλεσεν ο Θεός το σκότος ποίησιν και τους ποιητάς νύκτα.

Και είπεν αυτοίς: Αυξάνεσθε και πληθύνεσθε και κατακυριεύσατε της 
Ελλάδος.

...Και είδεν ο Θεός ότι καλόν.

...Και είπεν ο Θεός. Ποιήσωμεν Αδωνι Λαμάρ άνθρωπον πνευματικόν,  κατ΄ 
εικόναν ημετέραν και καθ' ομοίωσιν...

 (Σκοτάδι. Ένας ανθρωπάκος φωτίζεται πίσω από τα σεντόνια. Κοιμάται.  Τώρα 
περισσότερο φως. Σηκώνεται. Κοιμόταν αγκαλιά με τα βιβλία του. Τα εναποθέτει με στοργή, 
αφού τα φιλήσει όπως ο ιερέας το ευαγγέλιο, σ' ένα ράφι που μπροστά του καίει ένα 
καντήλι.)

...Και έπλασεν ο Θεός Αδωνι Λαμάρ τον άνθρωπον, χουν από της γης, και 
ενεφύσησεν εις το πρόσωπον αυτού πνοήν ζωής. 

(Ένας δυνατός αέρας σαρώνει τη σκηνή. Το ανθρωπάκι προσπαθεί να συγκρατήσει τα 
χαρτιά πάνω στο τραπέζι. Τα σεντόνια σηκώνονται και εμφανίζεται ένα ακατάστατο δωμάτιο 
εργένη ).

...Και εφύτευσεν ο Θεός παράδεισον εν Ελλάδι κατά Ανατολάς και έθετο εν 
αυτώ Αδωνι, ον έπλασεν, εργάζεσθαι και φυλάττειν αυτόν. 

(Ξεσκεπάζει μια γλάστρα στο γραφείο του. Το σκέπασμα σηκώνεται προς τα επάνω μόνο 
του).

...Και ενετείλατο Κύριος ο Θεός τω Αδωνι λέγων. Από παντός ξύλου του εν 
τω παραδείσω βρώσει φαγή, από δε του ξύλου του γιγνώσκειν καλόν και 

5



19534103.doc  6     28-10-03 18:34 / 19-12-15 00:44 

πονηρόν, [ξύλον μανίας δημοσιότητος, ου φάγεσθε απ' αυτού, η δ' αν ημέρα 
φάγητε απ' αυτού, θανάτω αποθανείσθε]. 

(Η φράση μέσα στις αγκύλες επαναλαμβάνεται με ηχώ στέρεο από διαφορετικές πλευρές.
Να τονίζεται η πανταχού παρουσία. Το ανθρωπάκι ακολουθεί με το κεφάλι του τις φωνές 
αλαφιασμένο μέχρι που ησυχάζουν. Με το άπλετο φως που ακολουθεί, συμπεριφέρεται σαν 
οικοδεσπότης).

6



19534103.doc  7     28-10-03 18:34 / 19-12-15 00:44 

ΣΚΗΝΗ 3η.  ΔΙΑΛΑΛΗΣΗ ΕΜΠΟΡΕΥΜΑΤΟΣ, ΚΑΛΩΣΟΡΙΣΜΑ

ΕΞΑΓΓΕΛΟΣ: (Εμφανίζεται  στο σκαλοπάτι μπροστά από την εξέδρα η σε διαφορετική 
εξέδρα, αριστερά εκτός σκηνής. Μπορεί να αποτελεί και την ορχήστρα μ' ένα σαξόφωνο ή 
ένα σουραύλι ή απλώς να τραγουδάει playback  σαν να διαλαλεί εμπόρευμα.)

Έχω φρέσκους ποιητάδες
λυρικούς και φαφλατάδες
ποιητές υψίστου μένους
πεινασμένους χορτασμένους

Έχω σκύλους έχω γάτους
έχω ποιητές βαρβάτους

Με σουρντίνα τραγουδάνε 
κι επανάσταση ζητάνε
Αγαθοί και δίχως έγνοια
ξουρισμένοι και με γένια

Έχω σκύλους έχω γάτους
έχω ποιητές βαρβάτους.

Γι αξιώματα ερίζουν
κι όλη μέρα νιαουρίζουν
Το δικό μου το δικό σου
το πουλί το παρδαλό σου

Έχω  κι ένανε μονάχο
Γίγαντα καλό και βράχο.

(Το ρεφρέν  μπορεί να τον ακολουθεί σ' όλο το έργο. Ο Εξάγγελος μιλάει προς το κοινό)

Όταν  λέμε  ποιητές  σήμερα,  φέρνουμε  στο  νου  μας  κάποια  παράξενα,
φευγάτα κι απρόσιτα όντα που γράφουν ποιήματα. Αλαζονικά ίσως και ενίοτε
κενόδοξα. Μέτρια συνήθως. Ενίοτε υπέροχα όντα... 

Βέβαια η έννοια "ποιητής", έχει, όπως οι περισσότερες έννοιες στη ζωή μας,
χάσει την αρχική σημασία της δημιουργίας. 

"Είμαι ποιητής"! σου λέει ο άλλος. 
"Ψωνάρα είναι", σκέφτεσαι εσύ. Και τις περισσότερες φορές έχεις δίκιο, γιατί

αυτοί που διαλαλούν τα χαρίσματά τους δεν τα έχουν συνήθως.. 
Ο κάθε άνθρωπος κρύβει μέσα του ένα ποιητή. Βέβαια ο κάθε ποιητής δεν

κρύβει μέσα του απαραίτητα έναν άνθρωπο. Ο Ποιητής είναι ένας Δημιουργός.
Είναι ένας μικρός Θεός που γεννάει. Δεν γράφει απαραίτητα ποιήματα. Κάνει
απλά τη δουλειά του, όποια και να 'ναι αυτή, με πάθος και αγάπη. Προπαντός
με πάθος. Αυτοί είναι οι αληθινοί ποιητές της ζωής. Ένα είδος σπάνιο που
τείνει να εκλείψει, ενώ αυξάνονται με γοργούς ρυθμούς, τα ψώνια. Με κάποιες
διορθώσεις  ονομάτων  και  ιδιοτήτων,  η  ιστορία  αυτή  ισχύει  για  όλους  τους
δημιουργούς, για όλους τους ανθρώπους. 

7



19534103.doc  8     28-10-03 18:34 / 19-12-15 00:44 

Ποιητές λοιπόν, που μας τιμήσατε απόψε, 
σοβαροί και παλαβιάρηδες ποιητές, 
βαρεμένοι και σώφρονες ποιητές,
γνωστοί και άσημοι ποιητές,
απλοϊκοί και σοφοί ποιητές,
ωραίοι μου ποιητές, 
ως ευ παρέστητε. 

8



19534103.doc  9     28-10-03 18:34 / 19-12-15 00:44 

Πράξη 2η

ΣΚΗΝΗ 4η.  ΠΑΡΟΥΣΙΑΣΗ  

ΛΑΜΑΡ: Καλησπέρα σας κυρίες και κύριοι. 
Είμαι  ο  Αδωνις  Λαμάρ.  Φιλολογικό ψευδώνυμο  ενός  ονόματος  που  δεν

θυμάμαι πια. Στα μάτια σας διαβάζω πως τ' όνομά μου δεν σας λέει τίποτε.
Είμαι ποιητής. Το ανακοινώνω απλώς, δεν το θέτω υπό συζήτηση. Tο λέω για
σας "κύριε", που υπομειδιάσατε στο άκουσμα της ιδιότητάς μου. Θ' ανήκετε
ίσως σ' εκείνη τη "συμπαθή" συνομοταξία ανθρωποειδών, που γνωρίζουν και
περιφρονούν  τα  πάντα.  Όλα,  εκτός  από  τον  εαυτό  τους.  Θα  πιστεύετε
ασφαλώς, πως η παρουσία σας ωθεί τη γη να περιστρέφεται και η απουσία
σας κάνει τα πλάσματα του πλανήτη ν' αυτοκτονούν ομαδικά, ή να πεθαίνουν
από ανία. Αν δεν είσαστε απόψε εδώ, θα φάνταζε, πιστεύετε, άδεια η αίθουσα.
Ανύπαρκτη  η  σεμνή  μας  εκδήλωση.  Ας  είναι,  δεν  είσθε  ο  μόνος
ονειροπαρμένος.  Μόνο  που  ο  βραδινός  ονειροσυρμός  θα  καθυστερήσει
απόψε.  Εξ άλλου δεν  κάνει  στάση  σ'  αυτή  την  αίθουσα,  εκτός  ορισμένων
εξαιρέσεων. Πηγαίνετε να επιβιβαστείτε αλλού. Πηγαίνετε λοιπόν!  Η μάλλον
όχι,  καθίστε.  Θα  υπάρξει κάποιο ειδικό όχημα  στο  τέλος της  παράστασης.
Πάντα υπάρχει χώρος για μερικούς επαΐοντες. Μόνο, μη βγάλετε εισιτήριο μ'
επιστροφή. Η επιστροφή είναι μάταιη τις περισσότερες φορές. Κι επικίνδυνη,
όταν  δεν  υπάρχει  κανείς  να  σε  περιμένει.  Η  διαπίστωση  της  μοναξιάς
τρελαίνει... Κι εσείς θα αισθάνεστε πολύ μόνος, για να μισείτε τόσο πολύ τους
συνανθρώπους  σας.  Αν  τους  πλησιάζατε,  ίσως;  Έτσι  θα  γνωρίζατε  την
υποτιθέμενη αιτία του μίσους σας. Η, θα τους αγαπούσατε. Το μίσος τρέφεται
πάντα με τους γλυκύτατους καρπούς της άγνοιας.

Το “Λαμάρ”, για να επιστρέψουμε σε μένα που είμαι το κέντρο του κόσμου
σας  αυτή  τη  στιγμή,  είναι  για  να  θυμάμαι  το  Λαμαρτίνο,  και  το  Αδωνις
συνεπικουρεί στο να ξεχνώ το μικρό μου όνομα. Ένας ποιητής έχει ανάγκη
από  φτερά να  πετάξει.  Το υποκοριστικό "Μπάμπης"  τον  κρατάει  μονότονα
δέσμιο στη γη. Πρέπει να έχει ένα όνομα εύηχο που να αποπνέει αρμονία.
Κάτι που να δείχνει ξεκίνημα. Αδάμ, Αδωνις. 

ΕΞΑΓΓΕΛΟΣ: (Σκωπτικά) Πιο εύηχο κι από την ίδια του την ποίηση... 

9



19534103.doc  10     28-10-03 18:34 / 19-12-15 00:44 

ΣΚΗΝΗ 5η  ΧΟΡΟΣ ΦΙΛΩΝ

ΛΑΜΑΡ: Έχω εκδώσει τρία βιβλία που έτυχαν ενθουσιώδους υποδοχής.
 (Τα παίρνει  από το ράφι  με  το ίδιο  τελετουργικό και  τα δείχνει.  Θα τα κρατάει  στην

αγκαλιά  του έκτοτε).  Όλοι οι φίλοι που τους τα χάρισα, είπαν, "α,  πολύ ωραία
ποιήματα", χωρίς να μπουν στον κόπο να τα διαβάσουν. 

(Μπαίνει ο χορός των φίλων ή ακούγεται μια μαγνητοταινία με μουσική και επιφωνήματα
που αφήνει  περιθώρια "απάντησης". Απαντάει με παντομίμα, σχεδόν χορεύοντας. Ανάμεσα
από τις απαντήσεις του χτυπάει και το τηλέφωνο στο οποίο απαντάει).

ΦΙΛΟΣ: Θαυμάσια Λαμάρ.
ΛΑΜΑΡ: (Στο τηλέφωνο). Ευχαριστώ Μαμά.
ΦΙΛΟΣ: Υπέροχα ποιήματα Αδωνι.
ΦΙΛΟΣ: Καταπληκτικά κύριε Λαμάρ.
ΛΑΜΑΡ: (Στο τηλέφωνο). Ευχαριστώ Μπαμπά.
ΦΙΛΟΣ: Είναι το πρώτο σας βιβλίο;
ΦΙΛΟΣ: Τα θέματα είναι από δικές σας εμπειρίες ή είναι φανταστικά;
ΦΙΛΟΣ: Έχετε ύφος Μπωντλαίρ.
ΕΞΑΓΓΕΛΟΣ: (Σκωπτικά) Διακρίνω,  στην  ποίησή  σου  μια  τάση  σκιώδους

αναφοράς στις διαχρονικές έννοιες του υπαρξιακού γίγνεσθαι της αναφορικά
με τον εσώτερο μικρόκοσμο της μακροσκοπικής θεώρησης του ανθρώπινου
όντος (Προς το κοινό)  Από την Πόλη έρχομαι....  Τον... (δείχνει με τα χέρια του ότι τον
ξέσκισε. Κάγκελο ο Λαμάρ).

ΦΙΛΟΣ: Δεν ήξερα ότι γράφεις ποιήματα, μπράβο πολύ ωραία.
ΦΙΛΟΣ: Ρε Μπάμπη άσε τις μαλακίες να πάμε να φάμε.
ΦΙΛΟΣ: Παιδιά τρίχες γράφει.
ΕΞΑΓΓΕΛΟΣ: Κάθε άνθρωπος είναι δεμένος  με  δυο σκοινιά,  ομφάλιους

λώρους.  Ένας  τον  δένει  στον  ουρανό  και  παίρνει  από  κει  μηνύματα,  που
μερικοί τα καταλαβαίνουν κιόλας. Ο άλλος είναι σφιχτοδεμένος με τη γη για να
μην παραπαίρνουν τα μυαλά μας αέρα. Για την ισορροπία μας, κρατάμε και
τους  δυο  διαύλους  ανοιχτούς.  Όποιος  κόψει  έναν  απ'  αυτούς,  είναι  μισός
άνθρωπος, ατελής, μισότρελος. Όποιος τους κόψει και τους δυο τρελαίνεται ή
πεθαίνει.  Γι  αυτό  και  συναντάμε  στο  δρόμο  μας  συνεχώς  μισογνωστικούς
όπως εσείς, η κυριολεκτικά παλαβούς, όπως εγώ, κύριοι. ...Και κυρίες. 

10



19534103.doc  11     28-10-03 18:34 / 19-12-15 00:44 

ΣΚΗΝΗ 6η    ΔΗΜΟΣΙΟΓΡΑΦΟΣ

(Όσο ο Λαμάρ μιλάει,  μπαίνει  ο Δημοσιογράφος. Υπερφίαλος, αλαζών,  φτηνιάρης.  Στη
σκηνή, πίσω αριστερά, υπάρχει ένας καθρέφτης κι ένα τραπέζι με σύνεργα μακιγιάζ. Κάθεται
εκεί και τελειοποιεί τις γραμμές στο πρόσωπό του. ).

ΛΑΜΑΡ: Στις εφημερίδες που έστειλα, δεν έγραψαν τίποτε. Οι εφημερίδες
δεν γράφουν δωρεάν για τον οποιονδήποτε. Εκτός και κάποιος σκοτωθεί κατά
κάποιο περίεργο και ειδεχθή τρόπο. Οι δημοσιογράφοι, αλαζονικά τέκνα της
αμάθειας, πρέπει να έχουν σοβαρούς λόγους καλυτέρευσης της ζωής τους για
να γράψουν.  Και η ζωή, κατά τη γνώμη τους, καλυτερεύει με το χρήμα.  Το
αναζητούν παντού, εναγωνίως, σ'  όλα τους τα κείμενα. Είναι έτσι γραμμένα
ώστε να "πουλάνε". Ούτε κι αυτοί άνοιξαν τα βιβλία μου. Ευτυχώς, αλλιώς θα
ήμουν αναγκασμένος να τους γράψω και να τους ευχαριστήσω για τις μυστικές
πτυχές  και  τα  νοήματα  που  θ'  ανακάλυπταν  στο  έργο  μου.  Αν  φυσικά
μπορούσα να σπάσω τον κώδικα γραφής τους. Όσο πιο ακατάληπτος είναι ο
κριτικός, τόσο πιο επιτυχημένος θεωρείται στη δουλειά του.

Αυτός  ο νεαρός δημοσιογραφίσκος κρατάει τη στήλη των εκδόσεων σε μια
πολύ σοβαρή εφημερίδα.

ΔΗΜΟΣ/ΦΟΣ:   (Έρχεται  και  κάθεται  στο  γραφείο  η  σε  μια  πολυθρόνα).  Αν
συμφωνήσουμε στη διαδικασία, θα μιλήσει για σένα και την περίπτωσή σου, ο
τύπος ανά το πανελλήνιον...

ΛΑΜΑΡ:  ...Βεβαίως, ακόμα και σεις ξέρετε, ότι οι εφημερίδες στερούνται
σοβαρότητος. Όπως και οι πολυπληθείς αναγνώστες τους. Λέω "σοβαρή" κατ'
ευφημισμόν,  για να εξορκίσω την έλλειψη. Προσαρμόζουν πάντα τις "ιδέες"
τους με τον άνεμο που φυσάει στις τσέπες τους. Στις καλές τις μέρες είναι
κυβερνητικές, στις χαλεπές, αντιπολίτευση. Άλλες, είναι συνεχώς κυβερνητικές.
Αυτές είναι οι πιο σταθερές. Τι φταίνε αυτές αν αλλάζουν έτσι για το τίποτε οι
κυβερνήσεις...  

Δεν επήλθε συμφωνία για την "περίπτωσή μου". Ήταν θέμα "τιμής". 
ΕΞΑΓΓΕΛΟΣ: Ύπαρξης ή έλλειψης τιμής. Δεν διευκρινίστηκε...
ΛΑΜΑΡ:   Θα περιμένω την  Ιστορία,  είπα δηκτικά στον συνομιλητή  μου.

Ίσως αυτή δεχθεί να με κάνει γνωστό "ανά το πανελλήνιον", χωρίς πληρωμή.
ΔΗΜΟΣ/ΦΟΣ:     Εμείς τη  γράφουμε την  ιστορία.  Και η  συγγραφή της

κοστίζει. Δεν μπορεί ο κάθε κουρελής να εισέρχεται. Ίσως μετά θάνατον, αλλά
τι το όφελος τότε.

(Σηκώνοντας τη μύτη του ψηλά, αποχωρεί. Ο Λαμάρ τον ακολουθεί με το βλέμμα μου.).
ΕΞΑΓΓΕΛΟΣ:   (Κάνοντας παντομίμα του σηκώματος της μύτης). Είναι παράξενο,

πώς τόσο μικρά κεφάλια κρατούν τόσο μεγάλες μύτες...
Τι  καλά  να  μπορούσαμε  να  εκλέγουμε  τους  δημοσιογράφους.  Με  την

προϋπόθεση πως εκτός από την καρδιά και άλλους παράγοντες πίεσης, θα
χρησιμοποιούσαμε και λίγο το μυαλό, κατά την ώρα της ψηφοφορίας. 

11



19534103.doc  12     28-10-03 18:34 / 19-12-15 00:44 

ΣΚΗΝΗ 7η.  ΕΚΔΟΤΗΣ  

(Όσο ο Λαμάρ μιλάει,  μπαίνει  ο εκδότης.  Έχει  ύφος τουλάχιστον  Θεού.  Πηγαίνει  στον
καθρέφτη).

ΛΑΜΑΡ: Τα εξέδωσα μόνος μου. "Ιδίοις αναλώμασι". Δεν είχα προσβάσεις
στα κυκλώματα των εκδοτών. Κι εκείνον τον θηλυπρεπή νεάζοντα που ηγείται
μιας  πολυδαίδαλης  ατραπού  μεσαζόντων  προς  τους  μεγαλοβιβλιοπώλες
εκδότες και προς τη δόξα, δεν τον άντεξα. Δεν ανταποκρίθηκα στο ερωτικό του
κάλεσμα.  Οι  εκδότες,  μετεξελιγμένοι  χαρτέμποροι,  με  μοναδικό  τους
επιχείρημα την διακίνηση, ανίδεοι πλην περισπούδαστοι, μαζί με το εμπόριο
του χαρτιού, πήραν στα χέρια τους και το εμπόριο των ιδεών.

ΕΚΔΟΤΗΣ: Θα σε κάνω διάσημο... 
ΛΑΜΑΡ:  ...Έριξε το δέλεαρ και τα μάτια του μισόκλεισαν τρέμοντας. Μα δεν

το αξίζω ίσως, αντιστάθηκα στον πειρασμό να γίνω σπουδαίος, διατρέχοντας
τη λαβυρινθώδη οδό της απωλείας. 

ΕΚΔΟΤΗΣ:  Εγώ αξιολογώ. Θα σε γράψουν όλες οι εφημερίδες. Εγώ τα
κανονίζω αυτά. Θα σου στείλουν ενθουσιώδεις επιστολές, όλοι οι διακεκριμένοι
των γραμμάτων μας. Μου το χρωστούν άλλωστε.

ΛΑΜΑΡ:  Θα γίνω καλύτερος ποιητής τότε;
ΕΚΔΟΤΗΣ:  Θα γίνεις διάσημος ποιητής τότε.
ΛΑΜΑΡ: Το έργο μου θα γίνει πιο αξιόλογο;
ΕΚΔΟΤΗΣ: Το έργο σου θα πάρει τη σφραγίδα της αναγνώρισης που θα

του δώσει ο εκδοτικός μου οίκος. Διαβατήριο προς την αιωνιότητα.
ΛΑΜΑΡ: Κι αν αρνηθώ;
ΕΚΔΟΤΗΣ: Θα παραμείνεις ασήμαντος σε κάποιο περιθώριο. Βέβαια θα

μπορούσε, αν δεν προτιμάς τον τρόπο που σου προτείνω, μ' ένα σημαντικό
ποσόν να τακτοποιήσουμε το ζήτημα της έκδοσής σου. 

ΛΑΜΑΡ:  Αρνήθηκα.  Δεν  αποδέχτηκα  την  “έκδοσή”  μου.  Πάντα  κάτι  με
σπρώχνει μακριά απ' τη δημοσιότητα. Μακριά απ' το κυνήγι της δόξας.

ΕΞΑΓΓΕΛΟΣ:   Είναι μάταιο, δεν ταιριάζει στους αληθινούς...
ΛΑΜΑΡ:   ...ακούω μια φωνή μέσα μου.  Μια φωνή που την αισθάνομαι

γνώριμη χωρίς να μπορώ να της δώσω πρόσωπο. Αλλά πώς ξεχωρίζουν οι
αληθινοί; 

ΕΞΑΓΓΕΛΟΣ:   Μα μένουν πάντα παιδιά.
ΕΚΔΟΤΗΣ: Έχω ανεβάσει και μικρότερα μηδενικά από σένα... 
ΛΑΜΑΡ:  ...Μου  πέταξε  το  δηλητήριο  της  κόμπρας,  ο  ερμαφρόδιτος

ερωτιδέας όταν χωρίζαμε. Η θεωρία του για τα μικρά και μεγάλα μηδενικά, μ'
εντυπωσίασε.  Από  τότε,  προσπαθώ να  βρω πόσο  μεγάλο μηδενικό είμαι.
Προσπαθώ  να  το  διαβάσω  στα  μάτια  των  ανθρώπων.  Εκεί  βρίσκεις  ό,τι
θέλουν  να  κρύψουν.  Όταν  καταπίνουν  τη  γλώσσα,  εκείνη,  ξεδιάντροπη
κατινίτσα, βγαίνει και φλυαρεί απ' τα μάτια. Προσπαθώ να διακρίνω εκεί μέσα
φλογίτσες ζήλιας που θα με κάνουν ευτυχισμένο. Η ζήλια είναι ένα συναίσθημα
που όταν ξυπνάει μέσα μας, κάνει τους άλλους ευτυχισμένους. Είναι το μόνο
συναίσθημα  που  το  κρατάει  ο  καθένας  για  τον  εαυτό  του.  Μοιράζουν  οι
άνθρωποι τη χαρά και τη λύπη, την αγάπη και το μίσος, μα ποτέ τη ζήλια. 

12



19534103.doc  13     28-10-03 18:34 / 19-12-15 00:44 

ΣΚΗΝΗ  8η.  ΧΟΡΟΣ ΜΗΔΕΝΙΚΩΝ

ΕΞΑΓΓΕΛΟΣ: Εις μάτην η αναμονή... Αδιαφορία αφόρητη... Όταν είσαι ένα
μικρό  μηδενικό,  χάνεσαι  μέσα  στο  χάος  των  μεγάλων  μηδενικών  που
μεσουρανούν γύρω σου... 

(Μπαίνουν οι Ευάγγελος, Μαιτρ, λοιπά μηδενικά. Τραγουδούν). 

ΜΑΙΤΡ: Είμ' ο Δάσκαλος ο Ένας
             Της απειροκάλλου πένας.

ΜΗΔΕΝΙΚΑ: Είσ' ο Δάσκαλος ο Ένας
                    Της απειροκάλλου πένας.

ΕΞΑΓΓΕΛΟΣ: Έχω φρέσκους ποιητάδες
       Λυρικούς και φαφλατάδες

ΜΑΙΤΡ: Σαν και μένα δεν είν' άλλος
             Δεν υπάρχει πιο μεγάλος.

ΜΗΔΕΝΙΚΑ: Σαν και σένα δεν ειν' άλλος
                    Δεν υπάρχει πιο μεγάλος.

ΕΞΑΓΓΕΛΟΣ: Έχω σκύλους έχω γάτους
       Έχω ποιητές βαρβάτους.

ΕΥΑΓΓΕΛΟΣ: Να σας συστήσω τον Αδωνι, μαιτρ.
ΜΑΙΤΡ: Χαίρω πολύ, φαίνεσαι συμπαθητικός νέος. Έχεις διαβάσει τα βιβλία

μου; Αριστουργήματα. Θέλεις να ενεργήσω να πάρεις κρατικό βραβείο; Εγώ
είμαι στα παρασκήνια όλων των βραβεύσεων. Βλέπεις αυτόν τον εξαίρετο νέο;
(Δείχνει τον Ευάγγελο). Εγώ του έδωσα το βραβείο ποίησης.

ΕΥΑΓΓΕΛΟΣ: Ο Μαιτρ είναι καταπληκτικός, θα σε κάνει έναν καθώς πρέπει
βραβευμένο ποιητή. Χάρμα, ε.

ΛΑΜΑΡ: Εγώ ξέρετε... 
ΜΑΙΤΡ: Δεν είστε ποιητής; Θα είστε ασφαλώς πεζογράφος.
ΛΑΜΑΡ: Ίσως θα πρέπει να σας εξηγήσω...
ΜΑΙΤΡ: Δεν  είστε  ούτε  πεζογράφος;  Αυτό  δεν  μας  απασχολεί.  Θέλετε;

Ξέρετε  ο  βραβευόμενος  δεν  έχει  σημασία.  Σημασία  έχει  η  διαδικασία.
Βραβεύεται η δεξιοτεχνία του να κινείς μια περίπλοκη δέσμη από νήματα. Να
μπορείς  να  βρεις  μέσα  στο  σωρό,  ποιο  σχοινί  θα  κινήσει  τον  κατάλληλο
μεσάζοντα. Θα χαρώ να σας δω στο γραφείο μου.

Ελάτε όλοι, (φωνάζει  χαριτωμένα). Θα καθίσουμε γύρω από το τραπέζι και θα
παίξουμε το παιχνίδι της Δημιουργίας. Θα γράψουμε όλοι από ένα ποίημα. Το
καλύτερο θ' αναδείξει τον δημιουργό της βραδιάς.

ΕΞΑΓΓΕΛΟΣ: Το  παίζαμε  κι  εμείς  Μαιτρ,  όταν  είμαστε  μικροί.
Διαγωνιζόμαστε μάλιστα, ποιος θα το φτάσει μακρύτερα.

ΜΑΙΤΡ: Το ποίημα;
ΕΞΑΓΓΕΛΟΣ: Ναι Μαιτρ, το ποίημα.
ΜΑΙΤΡ: Ελάτε  κι  εσείς  τότε  να  γράψετε  ένα.  Ίσως  είναι  η  βραδιά  σας

απόψε. Να μας δείξετε κι αυτό το χαριτωμένο παιχνίδι που το παίζατε μικροί.
Αδωνις, είπατε;

13



19534103.doc  14     28-10-03 18:34 / 19-12-15 00:44 

ΕΞΑΓΓΕΛΟΣ: Μπάμπης. Εσείς είστε διδάσκαλος σ’ αυτά τα παιχνίδια. Τι να
σας δείξω εγώ ο ερασιτέχνης. (Μαζεύονται μπουλούκι, ή κάθονται γύρω από τραπέζι)

ΜΑΤΡ: Είμ ο Δάσκαλος ο Ένας
            Της απειροκάλλου πένας...          

(Δεν  τον ακούνε.  Συμπεριφέρονται  σαν  αφιονισμένοι  ή οιστρηλατημένοι.  Ακούγεται μια
σύνθεση με χαοτική μουσική. Συζητάνε και διαφωνούν).

ΜΑΘΗΤΗΣ: Διάβασε το αριστούργημά μου.
ΜΑΘΗΤΗΣ: Να διαβάσεις εσύ το δικό μου
ΜΑΘΗΤΗΣ: Εγώ είμαι καλός.
ΜΑΘΗΤΗΣ: Εγώ είμαι ο καλύτερος.
ΜΑΘΗΤΗΣ: Εγώ είμαι ο κάλλιστος
ΜΑΘΗΤΗΣ: Εγώ είμαι ισάξιος του Ομήρου.
ΜΑΘΗΤΗΣ: Εγώ είμαι Θεϊκός.
ΜΑΘΗΤΗΣ: Ας μιλήσουμε για σένα. Πως με βλέπεις σαν ποιητή.
ΜΑΘΗΤΗΣ: Εγώ είμαι αηδόνι.
ΜΑΘΗΤΗΣ: Κι εγώ είμαι αηδόνι.
ΜΑΘΗΤΗΣ: Κι εγώ είμαι αηδόνι.
ΕΞΑΓΓΕΛΟΣ: Όλοι τ' αηδόνια ζηλεύουνε όταν πρόκειται για τραγούδι.. Τι κι

αν εμείς είμαστε μπούφοι, πουλάκια είμαστε κι εμείς τα φτωχούλια...
ΜΑΤΡ: Είμ ο Δάσκαλος ο Ένας... (Δεν κατορθώνει να κάνει αισθητή την παρουσία

του. Ο Εξάγγελος τραγουδάει το τραγούδι της ζήλιας.).
 

ΕΞΑΓΓΕΛΟΣ: Η χαρά σου
                    δεν μ' αφήνει να κοιμίσω την οδύνη μου

κι ως απλώνω το χέρι 
να μελαγχολήσω το πανηγύρι σου
ζωγραφίζω την αδυναμία μου.
Δώσ' μου λίγο απ' τη χαρά σου 
ή πάρε λίγη απ’ την οδύνη μου...

14



19534103.doc  15     28-10-03 18:34 / 19-12-15 00:44 

ΣΚΗΝΗ 9η   ΕΥΑΓΓΕΛΟΣ   (Ένας τύπος έτοιμος για όλα)

ΛΑΜΑΡ: Ας είναι. Έχω αποφασίσει, πως αν δοξαστώ σαν ποιητής, αυτό να
το οφείλω στην ευαισθησία μου κι όχι στην αντρειοσύνη μου. Σ'  αυτό που
φουσκώνει μέσα στο στήθος μου. Να μην γίνω σαν τον Ευάγγελο. Γνωρίζετε
τον Ευάγγελο. (Αποχωρεί ο Μαιτρ με τους μαθητές του. Μένει  ο Ευάγγελος).  Η ποίησή
του φουσκώνει μέσα στο παντελόνι του. Έγινε μέγας ποιητής. Τα πιο έγκυρα
περιοδικά φιλοξενούν τα ποιήματά του. Οι πιο μεγάλοι εκδοτικοί οίκοι τον...
εκδίδουν. 

Οι  άλλοι,  οι  έξω  των  τειχών  ποιητές  έχουν  την  ίδια  μοίρα  με  τις
φτωχοπόρνες: Εκδίδονται μόνες τους. Ποτέ δεν θα τις γράψουν οι κοσμικές
στήλες των περιοδικών. Ο χώρος είναι κατειλημμένος ασφυκτικά από υψηλούς
μαστροπούς και πολυτελείς  εταίρες. Ίσως ασχοληθεί το αστυνομικό δελτίο
μαζί τους κάνοντάς τες ευρύτερα γνωστές. 

Μόνο το αστυνομικό δελτίο. Ίσως.   
ΕΥΑΓΓΕΛΟΣ:  Αν ήξερα τι θησαυρό κουβάλαγα πάνω μου, θα είχα γίνει

ποιητής από τα δεκάξι...  
ΛΑΜΑΡ:...αρέσκεται να λέει διφορούμενα.  Και πάντα κουνάει ρυθμικά τη

λεκάνη του: Μπρος - πίσω, μπρος - πίσω. 
ΕΥΑΓΓΕΛΟΣ: Τον ξέρεις αυτόν το ρυθμό; Είναι ο ρυθμός της ζωής. Κανείς

δεν αντιστέκεται. 
ΛΑΜΑΡ:  Η ιστορία, ξέρεις, είπα κάποτε στον Ευάγγελο χωρίς να μπορώ να

κρύψω τη ζήλια μου, έχει το δικό της τρόπο ν' αξιολογεί. Έχει τους δικούς της
ρυθμούς.

ΕΥΑΓΓΕΛΟΣ:  Θα την τακτοποιήσω κι αυτή...
ΛΑΜΑΡ:   ...Σάρκασε  κάνοντας  μια  άκρως  προκλητική  κι  ανάρμοστη

χειρονομία. Κάθε φορά που του μιλάω, απογοητεύομαι και πιο πολύ. Πάντα
έχει έναν εύκολο τρόπο να κατακτά αυτό που για μένα είναι όνειρο άπιαστο.
Έναν τρόπο που εγώ δεν μπορώ να χρησιμοποιήσω. 

Κρατώ τους ρυθμούς μου μακριά από το εμπόριο.
ΕΥΑΓΓΕΛΟΣ:  Υπάρχουν άλλοι δύο τρόποι... 
ΛΑΜΑΡ: ...μου ψιθύρισε ο Ευάγγελος στ' αυτί κι ανατρίχιασα. Αδύνατον να

σε  πλησιάσει  αυτός  ο  άνθρωπος  χωρίς  να  βάλει  τον  οργανισμό  σου  σε
ερωτικές αμφιβολίες. 

ΕΥΑΓΓΕΛΟΣ: ...Άλλοι δύο δρόμοι προς τη δόξα. Ο πρώτος, είναι να γίνεις
μασόνος! Θες να σε κάνω μασόνο; Έχω γνωστούς.

ΛΑΜΑΡ: Κι άρχισε πάλι το κούνημα της λεκάνης. Μπρος, πίσω... Μπρος,
πίσω... Εσύ γιατί δεν γίνεσαι; επιχείρησα να τον κατατροπώσω. Δεν μπορεί
σκέφτηκα, ν' ασχολείται με τον αποκρυφισμό κάποιος, που τ' απόκρυφά του τα
έχει δημοσιευμένα.

ΕΞΑΓΓΕΛΟΣ: Εις μάτην.
ΕΥΑΓΓΕΛΟΣ:   Έγινα,  αλλά ο δικός μου ο  τρόπος είναι πιο ευχάριστος.

Αλλιώς,  ν'  ακολουθήσεις  το  δεύτερο  δρόμο,  να  γραφτείς  σε  κόμμα.  Σ'
εξευτελίζουνε μεν σαν άνθρωπο με τ' ανταλλάγματα που ζητάνε, σε γυρίζουνε
σα μαϊμού στις κομματικές εκδηλώσεις, αλλά σε δοξάζουνε. Θα ορκίζονται στ'
όνομά σου οι  νεαροί  του κόμματος,  που επιτέλους,  βρήκαν ν'  ακολουθούν
κάποιον που διαφέρει από τους ευνουχισμένους καθοδηγητές, και τα κορίτσια,
θα κοιμούνται με τα βιβλία σου, που στα όνειρά τους θα μεταμορφώνονται σε
τεράστιους, ευέξαπτους, στραφταλιστούς φαλλούς να τις συντροφεύουν στις
αφέγγαρες, ανιαρές, μοναχικές κι άσκοπες κομματικές νύχτες.

15



19534103.doc  16     28-10-03 18:34 / 19-12-15 00:44 

ΛΑΜΑΡ:  Με είδε που δίσταζα. 
ΕΥΑΓΓΕΛΟΣ: Θες τη γνώμη μου; Τρόχισε το πουλί σου και πάμε. Ο τρίτος

δρόμος προς τη δόξα!
ΛΑΜΑΡ:   Ο  Χρόνος,  επέμενα  για  να  του  καταδείξω  το  εφήμερο  του

σφρίγους του, είναι σαν τις παιδικές αρρώστιες. Την κάθε του μέρα την περνάς
μόνο μια φορά. Κι αν δεν προσέξεις, αφήνουν βαθιά τα σημάδια τους πάνω
σου.

ΕΥΑΓΓΕΛΟΣ:  Δεν έχω σχέσεις με τον κύριο, γνωρίζω όμως τη μαμά του.
Συμπαθέστατη κυρία.

ΛΑΜΑΡ:  Και πάλι κούνησε ρυθμικά τη λεκάνη του... Θύμωσα.
Ο Τελευταίος επιβήτορας θα είναι ο  χρόνος,  ούρλιαξα.  Και θα είσαι εσύ

μπροστά στην αιχμή του.
ΕΥΑΓΓΕΛΟΣ:  Χαιρετίσματα... 
ΛΑΜΑΡ:  ...μου είπε κι έφυγε λικνιστός.
ΕΞΑΓΓΕΛΟΣ:  Το μυστικό της επιτυχίας στη ζωή, είναι να κάνεις τη σωστή

κίνηση, ή το σωστό κούνημα, τέλος πάντων.

16



19534103.doc  17     28-10-03 18:34 / 19-12-15 00:44 

ΣΚΗΝΗ 10η.   ΘΕΙΑ ΕΞ ΕΠΑΡΧΙΑΣ

(Η Θεία του Λαμάρ είναι μια ευτραφής εκδότρια εφημερίδας επαρχιακής. Κρατάει στο χέρι
της ένα κομμάτι τυρί  και τρώει.  Σκουπίζεται με την ανάστροφη του χεριού της ή με χαρτιά
που είναι επάνω στο γραφείο της. Μιλάει  με τον Λαμάρ στο τηλέφωνο)

ΛΑΜΑΡ:  Βέβαια,  έγραψε  για  μένα  στην  εφημερίδα  της  -σ'  εκείνη  τη
ρυπαρή επαρχιώτικη φυλλάδα- η Θεία μου, που της έστειλα τον τενεκέ με το
τυρί. Καλημέρα Θεία, ο Άδωνις είμαι.

ΘΕΙΑ:  Ο ...ποιος;
ΛΑΜΑΡ:  Ο ...Μπάμπης ήθελα να πω.
ΘΕΙΑ: Α, Γεια σου ανιψιέ, σ' ευχαριστώ που με θυμήθηκες.
ΛΑΜΑΡ:   Το λάβατε  Θεία;  Πως σας  φάνηκε;  Σας  άρεσε το προϊόν  του

πνεύματός μου;
ΘΕΙΑ: Έκτακτο ανιψιέ, έκτακτο. (Τρώει τυρί).
ΛΑΜΑΡ:  Σας άρεσε λοιπόν;
ΘΕΙΑ: Έκτακτο. Πικάντικο. Θα έλεγα καυστικό.
(Τρώει τυρί. Σκουπίζεται μ' ένα βιβλίο και το πετάει στο καλάθι).
ΛΑΜΑΡ:  Με κολακεύετε Θεία μου.
ΘΕΙΑ: Αφήνει μια γεύση στον ουρανίσκο, υπέροχη.
ΛΑΜΑΡ:  Πως σας φάνηκε η δομή του;
ΘΕΙΑ: Το τυρί, εμένα μου αρέσει όποια δομή και να έχει.

(Σιγή αμηχανίας)

ΛΑΜΑΡ:  Σας μιλάω για τα ποιήματά μου.
ΘΕΙΑ: Ποια ποίματα;
ΛΑΜΑΡ:  Το βιβλίο που εξέδωσα με το ψευδώνυμο Άδωνις Λαμάρ.
ΘΕΙΑ: Α, εσύ ήσουνα αυτός; (Ψάχνει στο καλάθι των αχρήστων. Πριν από λίγο είχε

σκουπίσει μ' αυτό το χέρι της και το είχε πετάξει. Το βρίσκει).  Πολύ ωραίο φαίνεται. (Το
ανοίγει). Αν και έχει κάποια δυσκολοδιάβαστα μέρη.

ΛΑΜΑΡ:  Τα σκεπάζει η αχλή του μυστηρίου;
ΘΕΙΑ: Όχι οι λεκέδες από τη φέτα. Θα το διαβάσω και θα το παρουσιάσω

στην εφημερίδα μου.
ΛΑΜΑΡ:  (Διαβάζει την εφημερίδα) "Πολύ ωραία και με πικάντικη γεύση, με όλο

τους το βούτυρο και χωρίς χημικά συντηρητικά". Ξεφτιλίστηκα. 
ΕΞΑΓΓΕΛΟΣ: Ένα κιλό ποίηση από βαρέλι, παρακαλώ.

17



19534103.doc  18     28-10-03 18:34 / 19-12-15 00:44 

ΣΚΗΝΗ 11η. ΕΡΓΟΔΟΤΗΣ - ΧΟΡΗΓΟΣ. ΤΕΧΝΗΣ ΜΕΤΑΜΟΡΦΩΣΗ

(Μπαίνει  ο  Εργοδότης  μαζί  με  την  Τέχνη.  Η  Τέχνη  παρουσιάζεται  σαν  μια  σεμνή
παιδούλα, ντυμένη με ανάλογο φόρεμα. Κάθεται στη σκάλα).

ΕΡΓΟΔΟΤΗΣ:  Να χρηματοδοτήσω εγώ την έκδοση του επόμενου βιβλίου
σου... 

ΛΑΜΑΡ: ...μου πρότεινε το παχύδερμο που έχω για εργοδότη. 
ΕΡΓΟΔΟΤΗΣ:  Θα  πρέπει  βέβαια  να  γίνουν  κάποιες  διορθώσεις  στο

κείμενο. Δεν χρειάζεται να τα λες τόσο απότομα. Πάντα ωφελούν οι χαμηλοί
τόνοι. Έλα βρε αδερφέ, βάλε και συ λίγο νερό στο κρασί σου. Θα αλλάξει η
ζωή σου.

ΛΑΜΑΡ: Απέρριψα ευγενικά την πρότασή του. Η χυδαιότης,  περιφρονεί
κατά κανόνα, το πνεύμα. Όταν όμως αποκτήσει δύναμη υλική, θέλει τότε, σαν
μετανοούσα  Μαγδαληνή,  να  επανορθώσει  ό,τι  ποδοπάτησε.  Γυρνά  και
σηκώνει  μια-μια  τις  πατημασιές  τις  ανόσιες  και  μ'  επιδεικτική  στοργή
αναστηλώνει τα οικτρά της θύματα. Στήνει μνημεία σ'  ό,τι  είναι αδύνατο να
σηκωθεί. Γίνεται χορηγός σ'  ό,τι θα μπορούσε να σταθεί στα πόδια του και
χωρίς  αυτήν.  Τότε,  εκπορνεύεται  το  πνεύμα  κι  αυτή  γίνεται  επίσημος
μαστροπός  του.  Η  χυδαιότης,  δίνει  στην  τέχνη  απλόχερα  αυτό  που  της
περισσεύει.  Χρήμα.  Εκείνη σκύβει το κεφάλι,  κι  απλώνει ικέτις το χέρι της.
Γίνεται πρώτα ο εκχυδαϊσμός με την αγοραπωλησία. Ύστερα αγκαλιάζονται. 

(Η Τέχνη χορεύει μαζί του όση ώρα μιλάει ο Λαμάρ. Στην αρχή σεμνά. Ύστερα της δείχνει
χρήματα. Με κάποιο δισταγμό τα παίρνει και τα βάζει στον κόρφο της. Ο εργοδότης βάζει το
χέρι και τα παίρνει.  Της δείχνει  τα πόδια της. Εκείνη σηκώνει  το φόρεμα και βλέπουμε ότι
φοράει ζαρτιέρες πουτανίτσας. Ο εργοδότης γονατίζει και τα βάζει στην καλτσοδέτα της. Με
μια κίνηση της βγάζει  το φόρεμα. Από μέσα, υπάρχει άλλο προκλητικό φόρεμα. Χορεύουν
τώρα με λάγνες κινήσεις, Να τονίζεται η μεταμόρφωση - εκπόρνευση).

ΕΞΑΓΓΕΛΟΣ: Έχει πια ο καθένας ό,τι του λείπει... 

18



19534103.doc  19     28-10-03 18:34 / 19-12-15 00:44 

ΣΚΗΝΗ 12η. ΠΟΙΗΤΙΚΑ ΣΑΛΟΝΙΑ  

ΛΑΜΑΡ: Όχι  όμως  η  δική  μου  η  φτωχούλα,  η  τέχνη.  Η  δική  μου  θα
παραμείνει ανέγγιχτη. Μια παιδούλα, χείμαρρος φωτιάς που πυρπολεί και μια
σφριγηλή  γεροντοκόρη  που  ποτέ  δεν  άφησε  να  της  ψαύσουν  τα  οπίσθια
ανόσια χέρια.     

ΕΞΑΓΓΕΛΟΣ: Η τέχνη του ποιητή, είναι ν' ανάβει φωτιές. Όχι να τις σβήνει.
Η τέχνη,  είναι αβόλευτη. Όταν αρχίσει και κυκλοφορεί σε σαλόνια, χέστηνε,
Εκτός κι αν μπει να κάψει.

(Κυρίες  σαλονιών σε κασέτα ή δια ζώσης. Ψευτοκουλτούρα. Χορεύει μαζί τους κωμικά ο
εξάγγελος).

ΚΥΡΙΑ: Ωραία η ποιητική σας βραδιά.
ΚΥΡΙΑ: Θαυμάσιο το φόρεμά σου. Το θαλασσί του αποπνέει Ελύτη.
ΚΥΡΙΑ: Μη μου το θυμίζεις  χρυσή μου. Έκλαιγα επί μία βδομάδα όταν

πέθανε ο Ελύτης.
ΚΥΡΙΑ: Εγώ έκλαιγα επί δύο βδομάδες.
ΚΥΡΙΑ: Εγώ χρυσή μου δεν έχω συνέλθει ακόμα.
ΚΥΡΙΑ: Ωραία τα σουτζουκάκια σου χρυσή μου, ποίημα.
ΚΥΡΙΑ: Θα έρθεις στης Μαίρης το Σάββατο; Θα διαβάσει ποιήματα ένας

λαμπρός νέος ποιητής. Παίδαρος.
ΚΥΡΙΑ: Βεβαίως χρυσή μου. Ύστερα να πάμε στα μπουζούκια. Έχει τώρα

και  ρωσικά  μπαλέτα  κλασικού  χορού.  Τρελαίνεται  ο  Γιώργος  μου  για  τον
κλασικό χορό. Συμπαρίσταται και σ’ αυτά τα φτωχά κορίτσια του ανατολικού
μπλοκ που ατύχησαν.

(Αστραπές και βροντές χαλάνε τη γιορτή)

19



19534103.doc  20     28-10-03 18:34 / 19-12-15 00:44 

ΣΚΗΝΗ 13η. Η ΕΠΙΣΤΟΛΗ

ΛΑΜΑΡ: Σήμερα πήρα μία πολύ σπουδαία επιστολή. Άλλαξε κυριολεκτικά
τη ζωή μου.

Ξέρετε, είμαι ένας εξελιγμένος άνθρωπος. Έχω την εντύπωση πως κάποιοι
προσπαθούν να εκμεταλλευτούν την αδυναμία μου για δημοσιότητα... 

ΕΞΑΓΓΕΛΟΣ: Μάθανε πως είμαστε επιρρεπείς, πλακώσανε και οι γύφτοι.
ΛΑΜΑΡ: ...Την  αδυναμία  που  προσπαθώ  να  την  κρατάω  δέσμια  στα

εσώτερα μέρη της ψυχής μου και που ποτέ δεν την άφησα να μεταλλαχθεί σ'
επικίνδυνη επιθυμία. Η φωνή, ξέρετε, αυτή η παράξενη φωνή μέσα μου, δεν
επιτρέπει εκτροχιασμούς. 

ΕΞΑΓΓΕΛΟΣ: Το φόβο μου να έχεις.
ΛΑΜΑΡ: Δεν θα υποκύψω στον πειρασμό.  Θα τους γράψω και θα τους

βρίσω. Η, θ' αρνηθώ καλύτερα, ευγενικά, όπως ταιριάζει σε μένα. Θ' αρνηθώ
εγγράφως. Θα κρατήσω κι ένα αντίγραφο της επιστολής. Scripta manent. Να
μη λένε μετά πως δεν μου πρότειναν και γι αυτό απουσιάζω από την εν λόγω
φυλλάδα.  Να  ξέρουν  ότι  αρνήθηκα  να  συμμετάσχω  σε  τέτοιου  είδους
εμπαιγμούς. Ότι αρνήθηκα να διασυρθώ. (Παίρνει χαρτί και μολύβι και γράφει).

"Αγαπητοί  κύριοι,  ευχαριστώ  για  την  καλοσύνη  που  είχατε,  να
συμπεριλάβετε  τη  μετριότητά  μου  στην  εγκυκλοπαίδεια  των  ποιητών  που
πρόκειται να εκδώσετε"...

Αν τους έλεγα ότι αδυνατώ ν' αγοράσω τα πέντε υποχρεωτικά αντίτυπα της
εγκυκλοπαίδειας,  "δια να  τα χαρίσετε  εις φίλους σας",  όπως μου έγραψαν;
Ίσως τότε να μην είναι αναγκαία η απ' ευθείας άρνησή μου. Οπωσδήποτε τότε
θ' αρνηθούν να διαιωνίσουν τ' όνομά μου μέσα από το έντυπό τους.

ΕΞΑΓΓΕΛΟΣ: Μπα,  ιδέα σου είναι.  Οι  "κύριοι"  αυτοί δεν έχουν “ευτελή”
κίνητρα.

ΛΑΜΑΡ: Όπως τότε με το περιοδικό τους. "Στείλτε μας κάποιο κείμενό σας
να το δημοσιεύσουμε". Ύστερα ήθελαν και κάποια χρήματα. 

ΕΞΑΓΓΕΛΟΣ: (Σκωπτικά) ..."για να καλύψουμε τις ανάγκες της έκδοσης"... 
ΛΑΜΑΡ: Χρήματα δεν τους έστειλα. Ούτε κι εκείνοι δημοσίευσαν το ποίημά

μου. 
ΕΞΑΓΓΕΛΟΣ: Ξέχασαν το "είσθε ένας δόκιμος ποιητής, και η παρουσία σας

θα κοσμήσει το περιοδικό μας"... 
ΛΑΜΑΡ:  "Ξέρετε, εγώ δεν έχω φίλους", θα τους γράψω. Έφυγαν οι φίλοι.

Τους χάρισα στους εχθρούς μου. Δεν μπορούσα να τους μοιράζομαι.  Όταν
ήρθαν τους παρέδωσα τον εαυτό μου. "δικός σας", τους είπα. Τους ήθελα κι
εγώ αποκλειστικά δικούς μου. Ήταν το μοναδικό περιουσιακό μου στοιχείο. Οι
φίλοι μου, όμως, είχαν μια εξαιρετική ικανότητα να μοιράζουν τον εαυτό τους σε
μικρά  κομματάκια  και  να  τα  χαρίζουν  σ'  όλους.  "Κόβω  τον  εαυτό  μου
κομματάκια, αντίδωρα και τα μοιράζω. Να κοινωνήσουν όλοι το σώμα μου",
έλεγε ο Αντύπας, πιστεύοντας πως ήταν ο Μεσσίας της ποίησης. Αρχιερέας
της ουδέτερης ποίησης. 

Αλίμονο όμως, στην ποίηση που δεν μεροληπτεί. Αλίμονο στην ποίηση που
δεν  προκαλεί  κρίση  ανάμεσα  στους  ανθρώπους.  Που  στερείται  πάθους.
Αντιπαρέρχομαι  και  θεωρώ  άδεια  κουτιά  τους  ουδέτερους  ποιητές,  τους
ανάλατους.

ΕΞΑΓΓΕΛΟΣ: Έτσι αρνιέσαι τον κόσμο των ποιητών όλο!! Κάνε και κάποια
έκπτωση.

20



19534103.doc  21     28-10-03 18:34 / 19-12-15 00:44 

ΣΚΗΝΗ 14η.  ΠΕΡΙ ΦΙΛΙΑΣ 

ΛΑΜΑΡ: Ήθελαν να τα έχουν μ' όλους καλά οι φίλοι μου. Να κρατούν ίσες
αποστάσεις στις διαμάχες. Κι όταν οι εχθροί μ' έσερναν στους δρόμους δεμένο
πίσω  από  το  άρμα  τους,  οι  φίλοι  κράτησαν  στάση  ουδέτερη.   Δεν
παρουσιάστηκαν  ως  Αχιλλείς  μαινόμενοι,  να  διεκδικήσουν  το  σώμα  του
Πατρόκλου. Εξαφανίστηκαν αμερόληπτοι, οι καλοί μου φίλοι, οι αγαπημένοι...
Δεν ήθελαν να εκτεθούν. Διάλεξαν, με την απουσία τους να πληγώσουν μόνο
εμένα που, ήξεραν πως τους αγαπούσα. 

ΕΞΑΓΓΕΛΟΣ: Κι όσοι αγαπούν, συγχωρούν, σκέφτηκαν οι πεφιλημένοι... 
ΛΑΜΑΡ: Η απουσία των φίλων είναι το ίδιο καταλυτική κι επώδυνη με την

παρουσία τους... 
ΕΞΑΓΓΕΛΟΣ: Θύμωσαν  όμως  και  οι  άλλοι,  γιατί  δεν  άκουσαν  το

χειροκρότημα που περίμεναν για το θρίαμβό τους. Όταν υποστηρίζεις τους
φίλους  σου,  θυμώνουν  μόνο  οι  άλλοι.  Όταν  αποφασίζεις  να  είσαι
αμερόληπτος, στεναχωρείς και τις δύο πλευρές. 

ΛΑΜΑΡ: Οι πιο συνεπείς άνθρωποι που γνώρισα στη ζωή, είναι οι εχθροί
μου. Δεν φοβούνται την κοινή γνώμη και με ποδοπατούν όταν τους δοθεί η
ευκαιρία. Σηκώνουν τα όπλα τους και μ' εκτελούν. Οι φίλοι, στέκονται εκεί, κάτω
από το σταυρό, ποτίζουν όξος και χολή τη δίψα μου και παίζουν τα υπάρχοντά
μου στα ζάρια, μαζί με τους εχθρούς μου.

ΕΞΑΓΓΕΛΟΣ: Να μην πέσουν σε ξένα χέρια...
ΛΑΜΑΡ: Οι φίλοι μου, δεν έχουν το θάρρος να μ' αγαπούν φανερά...
Πάνε  πια  οι  εποχές  των  υπέροχων  παλικαράδων.  Γέμισαν  οι  δρόμοι

συνθηκολογημένους  και βολεμένους  αντάρτες.  Χτενίζουν κι  αρωματίζουν το
μυτερό  τους  γενάκι  κι  απαγγέλλουν  τις  μεγαλοστομίες  της  νιότης  τους.
Μπαίνουν στο χορό με το συρφετολόϊ και τραγουδούν: "Αμες ποτ' είμες άλκιμοι
νεανίαι". Ύστερα ψάχνουν για μάρτυρες της ανδρείας τους και προσπέφτουν
στις  αρχές  για  μια  σύνταξη  καταθέτοντας  το  φρόνημά  τους  στα  λιγδερά
γραφεία που είχαν άλλοτε πολεμήσει. 

ΕΞΑΓΓΕΛΟΣ: Οι  μάρτυρες  πιστοποιούν  την  κατάρρευση  του  μετώπου
αντίστασης... 

ΛΑΜΑΡ: Ας είναι.  Φιλία είναι να  δίνεις. Δεν θα στήσουμε ζυγαριά και θ'
αρχίσουμε  να  μετράμε.  "Έδωσα  τόσα  στους  φίλους  μου,  περιμένω  να
εισπράξω τόσα, συν το διάφορο"... 

ΕΞΑΓΓΕΛΟΣ: Ας αφήσουμε τη δουλειά αυτή στους εδωδιμοπώλες ή στους
Θεούς.

21



19534103.doc  22     28-10-03 18:34 / 19-12-15 00:44 

ΣΚΗΝΗ 15η.  ΕΚΔΟΤΗΣ ΕΓΚΥΚΛΟΠΑΙΔΕΙΑΣ

ΛΑΜΑΡ: Αν  τουλάχιστον  μοίραζα τα  αντίτυπα  στους  εχθρούς  μου;  Θα
έπρεπε όμως να γράφουν στο γράμμα τους, "να τα μοιράσετε στους φίλους
σας  ή  τους  εχθρούς σας".  Όχι,  όχι.  Αυτό  είναι  κάπως δύσκολο.  Οι  εχθροί
κάνουν σκληρές κριτικές και ίσως η έκδοση οδηγηθεί σε αποτυχία εμπορική.
Παραείναι στυφές κριτικές. 

ΕΞΑΓΓΕΛΟΣ:  Αλλά,  βεβαίως,  ούτε  των  φίλων  οι  κριτικές  εξασφαλίζουν
επιτυχία. Παραείναι γλυκανάλατες.

ΛΑΜΑΡ: Αν έμπαινα στην εγκυκλοπαίδεια με το ψευδώνυμό μου; Αλλά δεν
έχει νόημα να μάθουν οι επερχόμενες γενεές για κάποιον, που ουσιαστικά,
είναι κάποιος άλλος. Που δε γεννήθηκε μέσα από αυστηρά δομημένες μήτρες
κι  αρχέγονες  διαδικασίες.  Που  φύτρωσε  ξαφνικά  γιατί  κάποιος  ανόητος
προσπαθώντας να κρυφτεί, έπαιξε το Θεό. "Γενηθήτω Αδωνις Λαμάρ για να
ξεφύγουμε από τον εαυτό μας", και εγένετο.  Πάντα ήμουν σεμνός. Δεν ήθελα
να  ξέρουν  οι  άλλοι  πως  είμαι  ποιητής.  Όλοι  όσοι  έχουν  ψευδώνυμα  είναι
κάποιοι άλλοι. Εντελώς άλλοι απ' αυτό που δείχνει το ψευδώνυμό τους. Αλλά κι
εκείνοι με τα πραγματικά τους ονόματα, είναι κάποιοι άλλοι, που δεν έχουν το
θάρρος να δώσουν όνομα σ' αυτό τους τον εαυτό. Τον κρύβουν μ' επιμέλεια
από  τα  περίεργα  μάτια.  Τον  κυκλοφορούν  σ'  όνειρα  και  φαντασιώσεις
απόκρυφες. 

Τον λατρεύουν μυστικά και τον τιμούν, Θεό διωγμένο από ναούς ... 
Θα τους γράψω λοιπόν, ότι δεν έχω φίλους. Για ποιο λόγο θα 'βαζαν στην

εγκυκλοπαίδεια  κάποιον  που  και  οι  εχθροί  του  σπανίζουν;  Που  δεν  έχει
κανέναν;  Που περνούν δίπλα του αδιάφοροι χωρίς να του αφιερώνουν ένα
βλέμμα  τους;  Που  αποζητά  έστω  και  το  εχθρικό  ενδιαφέρον  των
συνανθρώπων του; 

ΕΞΑΓΓΕΛΟΣ: Που δεν έχει χρήματα ν' αγοράσει τα πέντε αντίτυπα...
ΛΑΜΑΡ:  Τι νόημα θα είχε κάποιος σαν  εμένα στην εγκυκλοπαίδεια, όταν

μάλιστα αρνείται ν' αγοράσει τα πέντε αντίτυπα να τα διαθέσει σε φίλους; Τους
εκδότες  βέβαια  δεν  τους  ενδιαφέρει  τόσο  η  διάθεση  των  αντιτύπων.  Τους
ενδιαφέρει η πώληση. Αποκλειστικά η πώληση θα έλεγα.

Βέβαια, αν ήμουν καταχωρημένος, θα μπορούσα κι εγώ να κομπορρημονώ
και στο επόμενο βιβλίο, κάτω απ' το βιογραφικό μου, να έβαζα σε εισαγωγικά:
"Εγκυκλοπαίδεια  ΦΑΡΟΣ,  σελίς  69,  παράγραφος  2".  Θα  έκανε  μεγάλη
εντύπωση αν ήμουν ντυμένος  τη  μαγεία μιας παραγράφου.  Θα προσέδιδε
κάποια βαρύτητα στο βιβλίο μου. 

Μεγαλύτερη ίσως απ' ο, τι τα ποιήματά μου...
ΕΞΑΓΓΕΛΟΣ: Ε, να μην κρυβόμαστε. Εξ’ άλλου η γνώση του εαυτού μας,

εξασφαλίζει αξιοπρέπεια.
ΛΑΜΑΡ: Εν τέλει, αυτός ο νεαρός που κάνει την έκδοση πρέπει να είναι

κατεργάρης. Πάντα με τέτοια ασχολείται. Πέρσι, εξέδωσε την εγκυκλοπαίδεια
προσωπικοτήτων. Εκεί μάζεψε όλους τους γιατρούς, δικηγόρους, πολιτικούς κι
όσους νόμιζαν πως ήταν προσωπικότητες. Με είχε ειδοποιήσει και τότε. 

(Μπαίνει ο εκδότης της εγκυκλοπαίδειας. Κάθεται στο γραφείο και μιλάει στο τηλέφωνο).

ΕΚΔΟΤΗΣ2: Εσείς, είστε μια ξεχωριστή προσωπικότης και δεν πρέπει να
λείψετε. Θα είναι μέσα όλες οι προσωπικότητες απ' την εποχή του Περικλέους
κι εντεύθεν. 

22



19534103.doc  23     28-10-03 18:34 / 19-12-15 00:44 

ΛΑΜΑΡ:  Φαντάστηκα για μία στιγμή την περιγραφή της ζωής μου δίπλα
στο μεγάλο Περικλή και το σοφό Σωκράτη. Κάτι γαργάλησε την ψυχούλα μου
και την έκανε να πετάξει. Την έπιασα και την ξανάβαλα στη θέση της. "Εδώ
εσύ, πουτανίτσα", της είπα. Πάντα πετάει κι εγώ δεν μπορώ να τη συμμαζεύω.
Δεν έχω φτερά εγώ, να την κυνηγάω εκεί ψηλά, που πετάει. 

ΕΞΑΓΓΕΛΟΣ: Ούτε κι αυτή έχει φτερά. Μόνο που δεν το ξέρει η άμοιρη... 
ΛΑΜΑΡ: Εγώ  είμαι  ένας  απλός  ποιητής,  του  απάντησα.  Αλλά  αυτός

συνέχισε να παίζει με τη φτωχή μου ματαιοδοξία.
ΕΚΔΟΤΗΣ2:  Λάμπετε. Είμαι σίγουρος πως έχετε ν' αραδιάσετε, στο χώρο

που έχω φυλάξει για σας, ένα σωρό τίτλους και πτυχία. Πάω στοίχημα, πως
είστε πτυχιούχος του πανεπιστημίου, τουλάχιστον. Θα σας χαρίσουμε και μια
σφραγίδα με τον τίτλο σας. 

ΛΑΜΑΡ: (Χαρούμενος  προς  στιγμήν,  σκέπτεται  δυνατά) Σφραγίδα;  Δική  μου
σφραγίδα;  Πάντα  ήθελα  μία  σφραγίδα  με  τ'  όνομά  μου.  Αδωνις  Λαμάρ,
Ποιητής. Δεν τόλμησα όμως ποτέ να πραγματοποιήσω αυτό το κρυφό μου
όνειρο.

ΕΞΑΓΓΕΛΟΣ: Να την βάζεις πάνω σε βουλοκέρι, όπως οι αυτοκράτορες.
Να σφραγίζεις τη ματαιοδοξία σου. Πώς λέμε το εργαλείο που χτυπούσαν τις
κουρελούδες στο ποτάμι για να τις πλύνουν;

ΛΑΜΑΡ: (Απαντάει ασυναίσθητα). Κόπανο.
ΕΞΑΓΓΕΛΟΣ: Κι έψαχνα τη λέξη.
ΛΑΜΑΡ: Δεν τόλμησα. Κάποια φωνή με απέτρεψε. Μια μέρα, τον είδα με το

μάτι μελανιασμένο. Κάποια "προσωπικότης" είχε εκφράσει έτσι την αντίθεσή
στην "έκδοσή" της. 

ΕΚΔΟΤΗΣ2: Ένας στους εκατό αρνούνται να συμπεριληφθούν. Ένας στους
χίλιους, αντιδρά σαν αγροίκος. 

ΛΑΜΑΡ: Τώρα,  αφού  τελείωσε  την  εγκυκλοπαίδεια  των  ξενοδόχων,
ασχολείται με τους ποιητές. 

ΕΚΔΟΤΗΣ2: Είναι λιγότερο εκδηλωτικοί. Θα το θεωρούσαμε τιμή μας να
σας συμπεριλάβουμε και τύχη αγαθή για τους απλούς ανθρώπους να μάθουν
για το έργο σας.

ΛΑΜΑΡ: Μα γι' αυτό θα φροντίσει η Ιστορία, διεφώνησα. 
ΕΚΔΟΤΗΣ2: Εγώ είμαι η Ιστορία, 
ΕΞΑΓΓΕΛΟΣ: ...αντέταξε με πολύ πειστικό ύφος.
ΛΑΜΑΡ: Έχω μια τάση, να περιμένω πολλά από μια επιστήμη που κινείται

ανάμεσα στο κρεβάτι του Ευάγγελου και τους βοναπαρτικούς εκδοτίσκους, στα
παγκάκια των πολιτικών κομμάτων και τις στοές των μυστικιστών, κι όλο την
επικαλούμαι. Μόλις που προλαβαίνει να κρύψει τη γύμνια της και να σηκωθεί
απ' τα κρεβάτια του παράνομου έρωτα, κάθε φορά που την αναζητώ.

ΕΞΑΓΓΕΛΟΣ: Η ιστορία, ξέρετε, είναι μια από τις επιστήμες του φοβερού
μέσου όρου. Γράφεται κατά μέσο όρο για τους πολλούς ανθρώπους. Κανείς δε
θ' ασχοληθεί με τη δική μου ιστορία. Ούτε με τη δική σας ιστορία, κύριέ μου.
Ούτε με τη δική σας, κυρία μου. Θα γράψουν συλλήβδην για τις θεατρόφιλες
κοκοτίτσες και τους δήθεν σοβαρούς συνοδούς των. Κανείς δεν θα περιγράψει
τα μάτια σας. Ίσως βέβαια κάποιος αργόσχολος ή φτωχός ποιητής ασχοληθεί
με τα θέλγητρά σας κι αυτός κατά παραγγελία του συνοδού σας. "Γράψε μου
ένα ποίημα για την Ερασμία. Θέλω να την εντυπωσιάσω.  Θα πληρωθείς γι
αυτό". Καταλαβαίνετε. Μόνο επί πληρωμή θ' ασχοληθεί ένας ποιητής μαζί σας.
Θα είναι, μάλλον, προϊόν μαστροπείας, παρά έμπνευσης. Κι αν τα χρήματα
που θα πάρει του φτάνουν για την αγορά των πέντε υποχρεωτικών αντιτύπων
και περάσει μέσω της εν λόγω εγκυκλοπαίδειας στην ιστορία, τότε έχετε και

23



19534103.doc  24     28-10-03 18:34 / 19-12-15 00:44 

σεις πιθανότητες να διακριθείτε. Με την προϋπόθεση, ότι στο μέλλον, κάποιος
απ' αυτούς τους ανιαρούς βιογράφους ερευνητές, θα θελήσει ν' ασχοληθεί με
τους ποιητές της τάδε πεντηκονταετίας και θα ψάξει το έργο του ποιητή σας.
Βέβαια δεν θα δοξαστείτε εσείς, αλλά κάποια Ερασμία που έζησε εκείνη την
εποχή και θ' αντιπροσωπεύει το μέσο όρο των συγχρόνων σας νυμφιδίων. Κι
αφού μελετήσει αρκετούς και πάρει μια εικόνα της ποιήσεως τον καιρό εκείνο,
θα γράψει ένα άνοστο άρθρο που κανείς δε θα διαβάσει, εκτός απ' τον ίδιο και
κάποιους άλλους, το ίδιο ανιαρούς ομοίους του, και θα το τιτλοφορήσει, “Η
ποίηση στις αρχές του αιώνα".  Εκεί, θα γράψει την ιστορία μας, κατά μέσο
όρο. 

Χωρίς ονόματα και περιττές λεπτομέρειες...
ΛΑΜΑΡ: Έτσι,  κατά μέσο  όρο  προχωρεί  και  η  εξέλιξη.  Είμαστε  δεμένοι

μεταξύ μας και προχωράμε τόσο, όσο μας επιτρέπει η ταχύτητα και του πιο
ασήμαντου  ανθρωπάκου.  Η  συμβίωση,  δρα  σαν  καταλύτης.  Λιώνουμε  και
συγχωνευόμαστε σε μια ρευστή μάζα. 

ΕΞΑΓΓΕΛΟΣ: Εκεί, τ' ατίθασα άλογα. Εκεί και τα φτωχά σαλιγκαράκια. 

24



19534103.doc  25     28-10-03 18:34 / 19-12-15 00:44 

ΣΚΗΝΗ 16η. ΑΠΟΦΑΣΗ

ΛΑΜΑΡ: Σήμερα σας κάλεσα εδώ σαν μάρτυρες.  Θα ήθελα να βεβαιώσετε
πως, όλα έγιναν με την προσήκουσα ευπρέπεια. Όχι στις αρχές τις αδιάφορες.
Να το βεβαιώσετε σε μένα. Όταν αργότερα θα 'ρχομαι στα όνειρά σας και θα
σας εκλιπαρώ κλαίγοντας, "έπραξα σωστά"; αν μη τι άλλο, παρηγορήστε με
κουνώντας συγκαταβατικά το κεφάλι.

(Σιγή). 

Κυρίες και κύριοι, 
αποφάσισα να δολοφονήσω τον Αδωνι Λαμάρ! 

(Μουσική, βροντές, αστραπές)

25



19534103.doc  26     28-10-03 18:34 / 19-12-15 00:44 

Πράξη 3η   

ΣΚΗΝΗ 17η.   ΕΚΔΙΩΞΗ ΑΠΟ ΤΟΝ ΠΑΡΑΔΕΙΣΟ

ΛΑΜΑΡ: Εδώ, μπροστά στα μάτια σας, θα σκοτώσω τον άλλο μου εαυτό.
Τον καλύτερο από τους εαυτούς μου. Έτσι, θα τον διατηρήσω ανέγγιχτο από
πράξεις  που θα  με  κάνουν  να  ντρέπομαι.  Φοβάμαι  τον  Ευάγγελο που σε
κάποια  γωνιά  κοιμάται  μέσα  μου.  Ανησυχώ  πως,  η  ψυχούλα  μου,  έτσι
ελαφρούτσικη που είναι κι επιρρεπής στους έρωτες, δε θ' αντέξει να τον δει
ξυπνητό να της κουνάει προκλητικά τη λεκάνη του. Τρέμω πως θα τον δω να
τη σέρνει από εγκυκλοπαιδείας εις εγκυκλοπαίδεια και να την παρουσιάζει σαν
τρόπαιο προς επίδειξη στα σαλόνια. 

ΕΞΑΓΓΕΛΟΣ: Να  την  δέχονται  σαν  μέλος  τους  ισότιμο,  οι  διάφορες
συναθροίσεις συντεταγμένων, ανασφαλών ποιητών. 

ΛΑΜΑΡ: Να επαινοθηρεί και να εκφωνεί εγκώμια έπ’ ανταλλαγή. 
ΕΞΑΓΓΕΛΟΣ: Να δέχεται  βραβεία  κατά συναλλαγή  και  παρ'  αξίαν,  από

ανθρώπους ανάξιους να βραβεύσουν. 
ΛΑΜΑΡ: Να συνουσιάζεται παρά φύσει για λίγη δημοσιότητα και ν' αρνείται

τους φίλους μου, για τον ίδιο λόγο. 
ΕΞΑΓΓΕΛΟΣ: Ν'  αμβλύνει την οξύρρινη γραφίδα της για να μην ενοχλεί

τους  κρατούντες  και  να  κωφεύει  στα  καλέσματα  των  καιρών  που  ζητούν
ανδρεία. 

ΛΑΜΑΡ: Τρέμω  επίσης  στην  ιδέα  πως  μελλοντικά,  μετά  θάνατον,  θα
συμπεριληφθώ ούτως ή άλλως σε κάποια εγκυκλοπαίδεια ή κάποια ανθολογία
μαζί  με  τον  Ευάγγελο  και  τους  λοιπούς  "εραστές"  της  ποίησης,  χωρίς  να
μπορώ ν' αντιδράσω.

ΕΞΑΓΓΕΛΟΣ: (Σκωπτικά). Να  κάμωμεν  μιαν  φιλολογική  βραδιά.  Να
οργανώσουμε μιαν αυθόρμητον παρουσίασιν. Να περάσωμεν στις εφημερίδες
μια επαινετικήν παρουσίασιν του έργου μας χωρίς να μας νοιάζουν τα έξοδα
Να κάμωμεν μιαν λογοτεχνικήν αλλαξοκωλιάν. (Μπαίνει ο Ευάγγελος). Μόλις αυτό
το παιδί ακούσει για αλλαξο... τέτοια...

ΛΑΜΑΡ: Τότε, θ' ακούσω τη βροντερή φωνή που μιλάει μέσα μου.

(Μπουμπουνητό!  Ακούγεται  η  φωνή  της  εισαγωγής.  Εμφανίζεται  πάλι  ο  Άγγελος  της  πρώτης
σκηνής. Το ίδιο μεγαλόπρεπος αλλά τώρα με όψη τρομερή και κρατάει ρομφαία. Το ανθρωπάκι τρέχει
να κρυφτεί).

 

 ΦΟΒΕΡΗ ΦΩΝΗ: Λαμάρ, Λαμάρ πού κρύβεσαι. Δεν μπορείς να κρυφτείς
απ' το Θεό, γιατί το Θεό τον κουβαλάς μέσα σου. Έφαγες από τον καρπό τον
απαγορευμένο;

ΛΑΜΑΡ: Ο Ευάγγελος με ηπάτησε, Κύριε...
ΕΥΑΓΓΕΛΟΣ: Ο όφις με ηπάτησε Κύριε.
ΦΟΒΕΡΗ ΦΩΝΗ:  Επικατάρατος  η  γη  εν  τοις  έργοις  σου.  Ακανθες  και

τριβόλους ανατελεί σε. Εν τω ιδρώτι του προσώπου σου φαγή τον άρτον σου
και γράψη τα ποιήματά σου, έως του αποστρέψαι σε εις γην εξ ης ελήφθης.
Ότι γη ει και εις γην απελεύση.

ΕΞΑΓΓΕΛΟΣ: Και εξανέτειλε τους ποιητάς τους φαύλους Κύριος ο Θεός εκ
του  παραδείσου,  εργάζεσθαι  την  γην  εξ  ης  ελήφθησαν.  Και  έταξε  τα
Χερουβείμ, (δείχνει  τον Λαμάρ που Βγαίνει δειλά απ' την κρυψώνα του), και την φλογίνην
ρομφαίαν την στρεφομένην εν είδει γραφίδος, φυλάττειν την οδόν του ξύλου
της ζωής.

26



19534103.doc  27     28-10-03 18:34 / 19-12-15 00:44 

ΣΚΗΝΗ 18η. ΔΟΛΟΦΟΝΙΑ

ΛΑΜΑΡ: Έχετε μαζί σας ελπίζω, κυρίες και κύριοι το αντίτυπο που σας είχα
χαρίσει. Παρακαλώ να τα φέρετε εδώ. Πρέπει να συνοδέψουν τον Αδωνι στην
τελευταία του κατοικία. Πρέπει να του φωτίσουν το δρόμο. 

Πρέπει να σβήσουμε τα ίχνη του για κείνους τους κηρομύτηδες ερευνητές,
τους ανόσιους...

(Του πετάνε στη σκηνή βιβλία. Τα μαζεύει με στοργή).

Πολύ  ωραία...  Έχω  φέρει  κι  όσα  αντίτυπα  είχαν  μείνει  αδιάθετα...
Παρακάλεσα τις σοφές υπεραιωνόβιες κατσαρίδες να τα εγκαταλείψουν. Ήταν
οι μόνες που εκτίμησαν το έργο μου. Έκαναν τα βιβλία μου κατοικία τους. Το
πνεύμα  μου,  ήταν  ο  μόνος  συγκάτοικός  τους.  Τώρα  θ'  ανάψει  μια
μεγαλόπρεπη φωτιά... 

(Βάζει  φωτιά  στο σωρό  που έχει  δημιουργήσει.  Όλη η  αίθουσα φαίνεται  να  καίγεται.  Ο Λαμάρ
ανάβει ένα πούρο και στέκεται στην άκρη της σκηνής).

Βλέπετε και σεις τι φωτιές ανάβει η αληθινή ποίηση. 

(Σκουπίζει ένα δάκρυ)

Και τώρα σοβαροί μου κύριοι και αξιέραστες κοκοτίτσες,
 

ο βραδινός ονειροσυρμός ξεκινάει! 

Ας επιβιβαστούν, 

όσοι κουράστηκαν να ονειροδρομούν επί ματαίω. 

Ελάτε να ξεκινήσουμε το μεγάλο όνειρο.

Θα μου επιτρέψετε. 

Ο Αδωνις Λαμάρ, επιστρέφει στον Δημιουργό του...

(Στέκεται  πίσω  από  τη  φωτιά  που  δείχνει  να  τον  περιβάλλει  ολόκληρο.  Ο  μόνος
φωτισμός, είναι από την εστία της φωτιάς. Βγάζει ένα πιστόλι και πυροβολεί τον Εξάγγελο).

ΕΞΑΓΓΕΛΟΣ:  (Με μια γκριμάτσα πόνου). Περάστε και οι υπόλοιποι ανισόρροποι.
Ο Αδωνις απέθανεν. Ζήτω ο Μπάμπης. Απέθανε; Ο Θάνατός του μας έδωσε
μια ελπίδα ότι δεν εξέλιπαν οι άνθρωποι. Η ελπίδα δεν είναι θάνατος, είναι
ζωή.  Ζήτω  ο  Άνθρωπος.  Ζήτω  ο  φτωχούλης  ο  Αδωνις  ταυτόσημος  του
Ανθρώπου. Σημειώσατε κυρίες και κύριοι, πως χρησιμοποίησα κεφαλαίον το
Άλφα. Καληνύχτα ονειροπαρμένε Λαμάρ. Καλημέρα Μπάμπη. (Πέφτει).

27


