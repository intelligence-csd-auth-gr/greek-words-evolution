











































 

 

  



 

 

γιώργος γέργος 

 

 

 

 

.ο εαυτός ήχος 

 

 

 

 

 

 

  



 

 

 

 

 

 

Τίτλος: .Ο εαυτός ήχος 

Ποιητής: Γιώργος Γέργος 

Φωτογραφίες εξωφύλλου: Κώστας Γράβος 

Σχεδιασμός εξωφύλλου: Παναγιώτης Ανδριανός 

 

ISBN: 978-618-80939-1-1 

 

ΕΚΔOΣΕΙΣ ΕΞΑΡΧΕΙΑ 
Νοέμβριος 2013 
Τ.Θ. 70616 
Τ.Κ. 16607 
Τηλ. 6955493432 
www.exarchiapress.gr 
exarchiapress@gmail.com 
facebook.com/ekdoseis.exarchia  



 

 

 
 
 
 
 
 
 
 
 

Νταραβί 



 

 

.τα αίτια της τραγωδίας 
 
 
επειδή με κύκλωσαν οι άνθρωποι με περικύκλωσαν 
με αγαπημένους φόνους και λεπιδότροφες λέξεις  
χνούδι φτερών μετανιωμένων έμαθα 
να ισορροπώ στο στήθος μου.  
 
έκτοτε, 
λάμα μου διάλεξα τη γλώσσα 
κι απ’ το Μηδέν  
ξεγλιστρώντας ολόγυμνη 
μία γυναίκα μου υποσχέθηκε την Ποίηση.



 

 

.ποιος είναι 
 
 
ολόκληρο το αίμα μου οφείλεται  
     ολόκληρη η σάρκα μου ντυμένη οφείλεται 
με τεράστιο κόπο χρησιμεύω/ με τέρατα στο μέτωπο 
 
ο ύπνος μου ανήκει  
σα το χορτάρι που πατούν οι ερωτευμένοι 
μέσα απ’ τα ρούχα μου ανοιχτές 
κατάπληκτες γυναίκες και οι σημασίες τους 
      
παιδιά με διασχίζουν 
γυαλίζουν  
και φεύγουν



 

 

.όπως όταν πεθαίνουμε 
 
 
συγχρονίζονται κάποτε οι πτυχές του Σύμπαντος 
όπως όταν πεθαίνουμε  
ακουμπώντας στην πλάτη του Φωτός 
και στα χέρια μας  
και στα χέρια του εκλιπόντος 
αστερισμοί διάτρητοι κι ελλειπτικές ρομφαίες 
φαλτσάρουν σχηματίζοντας τροχιές  
κι αληθινούς αγγέλους 
ακαριαία όμορφους κι απελπιστικά στιγμιαίους 
 
γύρω απ’ τα στήθη μας 
γύρω από την Αλήθεια  τριγύρω 
φωτοβολούν ίαμβοι και δεκαπεντασύλλαβα πουλιά 
απομεινάρια θεσπέσια μιας παλιάς γιορτής 
που κυοφόρησε  
από τα πρώτα της κιόλας χειροκροτήματα 
γένη παυσίλυπα και ράτσες απεγνωσμένες ως το 
Τέλειο 
 
εδώ στο Καίριο 
εδώ στο Ηθελημένο 
με τα τεράστια λεξήμορφα ουρανοτρύπανα 
ας θρυμματίσει απόψε η ανάσα μας 
τούτο το άχαρο τσόφλι 
που μας το μάθανε ουρανό



 

 

.εκείνο το τέρας 
 
 
ζητούσα της ράτσας μου την αριθμητική  
  κι εκείνο 
που σήμαινε το αντικρινό μου επεθυμούσα 
   
αντί αυτών  
συνεχώς με αντάμωνα  
   
ζωύφιος κατά την εισπνοή  
εκπνέοντας κατέληγα  
κι από όλες τις μεριές της ημέρας τότε ανέτειλε 
πανδόχος η αλήθεια  
σαν σύμπτωση.  



 

 

.ίσως νανούρισμα 
 
 
για ν’ ανεβώ στη γλώσσα μαρτύρησα τη μετριότητα 
για να σωθώ ασκήθηκα στη μαντική της διατάραξης 
 
τώρα, 
αιφνιδιάζομαι πεινώντας για ένα μέλλον  
όπου θα διακινδυνεύουμε εαυτούς στη βαρύτητα  
 
μία νάρκη ουσίας  
μια φοβερή χειρονομία, κύριοι 
προς τα εκεί όπου σφάλει το θηρίο στην κλίνη του 
προς τα εκεί ομοιοκαταλήγοντας  
όπου οικοδομούνται από καιρό  
οι καταδίκες μας 
 
έχουμε το ίδιο αίμα λοιπόν  
κι ίσως τα σώματά μας να κοιμούνται στο ίδιο σχήμα 
όλα επιστρέφουν εδώ κι άλλο δεν απομένει να πούμε  
 
αύριο όμως αγάπη μου θα αξιωθώ ένα καινούριο ύψος  
αύριο αγάπη μου   
ξανά θα λειτουργηθούμε το έγκλημα 
                    – μη φοβηθείς ποτέ, 
μη φοβηθώ ποτέ- 
     για να θυμάμαι να πεθάνω  
     με επινόησα



 

 

.ένας άνθρωπος 
 
 
ανάμεσά μας περνάει ένας άνθρωπος 
μ’ ένα κεφάλι γεμάτο κόκκινα φεγγάρια. 
γλιστράει χορεύει με τη μουσική μας 
καπνίζει τα τσιγάρα μας 
μας χαϊδεύει στα μέτωπα. 
ένας άνθρωπος 
ένας σοφός αστερισμός 
μ’ ένα τραγούδι στο στόμα διπλοκλειδωμένο. 
 
κάθε απόγευμα 
μοιράζει ατάραχος στις παλάμες μας κέρματα 
και ζαχαρένιες σφαίρες 
μετράει τα θαύματα με το ένα του χέρι 
στο άλλο ισορροπεί περίτεχνα 
ένα φεγγάρι κόκκινο 
γεμάτο με τα κεφάλια μας. 
(29/02/04)



 

 

.το ερπετόν πάθος 
                    του Ορέστη. 
 
 
κι εμείς λοιπόν περιούσιοι των σιωπών 
εμείς τοξεμένοι πυρήνες 
εμείς πλήκτρα κοκάλινα πιάνου αιώνιου  
εμείς οι αδάμαντες ίπποι 
εμείς οι ελεήμονες του πένθους 
εμείς τότε πουλιά και τότε φέγγη  
 
εμείς θαμώνες έγχορδοι των διαβάσεων 
εμείς μέσω νεφών  κι ανέμων 
εμείς αχός μονάζων 
εμείς κάλυκες αφαιρούμενοι της νύχτας 
εμείς το δέλεαρ των πραγμάτων 
εμείς τα αίτια της τραγωδίας  
 
εμείς θιασώτες των δυνατοτήτων 
εμείς μακρύτερα απ’ το πέραν  
εμείς του εμάς εγγύτεροι 
εμείς του εμάς εγγύτεροι και 
μηδενός εξαιρουμένου 
άπαντες εξαίρετοι  
του Μηδενός εξαιρούμενοι 



 

 

.έκτοτε νοσήσαμε Άπειρο 
 
 
σηκώνομαι απ’ το κρεβάτι 
   και επισκέπτομαι τις ηλικίες μου 
επιμένοντας να κοιτάω 
   τους εαυτούς μου στα χέρια 
καθαρίζω τα ρούχα τους  
   τακτοποιώ τα βιβλία 
χαϊδεύω τα κορίτσια τους 
   στο μέτωπο 
είμαι ένας άνθρωπος 
   κλίνω της μνημοσύνης 
μα εμένα 
 
   χίλιους αγγέλους μου στείλαν 
και δαίμονα ένα



 

 

.Μεγάλη Τετάρτη 
 
 
σημαίνει η νεροποντή 
το καλώς ήρθατε στην πελώρια ημέρα 
τα χρώματα και οι ώμοι της είναι 
που θα μας παιδεύουν ως να πεθάνουμε 
 
νερό που πείθει νερό που υπήρξε  
και που αφελώς ειπώθηκε νερό και όχι  
του στερεώματος η αλφάβητος  
 
αναπαύσου τώρα  ο θάνατος δεν υπάρχει  
φεύγει κάποτε η μυστήριά μας ύλη 
όχι όμως σήμερα 
 
αναπαύσου



 

 

.ΧΙΙ 
               της Ελένης Θαλασσινού. 
 
 
δεν θα θρηνήσω άλλο 
ίσως γιατί έχω δυο σακατεμένα χέρια 
που ό,τι κι αν έβρισκα μέσα τους  ήθελε 
να χιμήξει επάνω μου να αδειάσει επάνω μου 
κι από μένα να φύγει τρέχοντας  
    ύστερα 
να φύγει τρέχοντας   
σαν από φόνο  
 
κύριος τώρα κύριος εαυτού  
στον ουρανό της μνήμης 
και στην αγάπη του απογεύματος   
όπου συχνά αστράφτουνε οι ορίζοντες 
όπως αστράφτει ο εαυτός μου 
διότι κάποτε κατάφερε  
να ξεγελάσει την βαρύτητα 
 
κι ας μη το μάθει άλλος κανείς  
μα εσύ πρέπει να ξέρεις 
πως η σκιά μου σκαρφαλώνει τα βράδια  



 

 

 
πάνω από ολονών σας τον ύπνο 
βγάζοντας απ’ τις τσέπες της 
παλιούς, ασημένιους αναπτήρες  
πυρπολώντας τα φωτοστέφανα  
 
 
γιαυτό κι εγώ δε θα θρηνήσω άλλο 
ίσως γιατί σήμερα το πρωί 
κάτω απ’ την κούπα του καφέ 
απόμεινε μια στρόγγυλη σιωπή στο τραπέζι 
κι εγώ- ελλείψει χαρτοκόπτη, 
κάρφωσα στο κέντρο της ένα κουζινομάχαιρο 
 
έπειτα οι ώρες έως τώρα κύλησαν αναίμακτες 
εξόν από ένα βουητό στον ουρανό 
όπως όταν περνάει ένα αεροπλάνο 
ή όπως όταν πεθαίνει  
στον κόσμο κάπου 
μία μητέρα.



 

 

.απογευματινή βροχή 
 
 
βρέχει βροχή αιώνων 
ας φιληθούμε κάτω απ’ αυτό το νερό 
εσύ τυλίξου στο λαιμό μου 
εγώ στερεώνω το κεφάλι μου στην άβυσσο 
να τραγουδήσω στη μανία της 
για σένα 
 
είμαστε μαζί 
της πιο μεγάλης Άνοιξης το αειθαλές υπονοούμενο 
το άπειρο στα χέρια μας 
Θα είναι μία του ουρανού ακόμα 
ολόφωτη ηλεκτρική εκκένωση 
(21/05/04) 



 

 

.εκπαιδευτικόν 
 
 
έμαθα στην επιφάνεια  
στην επιφάνεια ξαναγυρνώ  
τρέφομαι με πάθη  
γη και οργή καθώς το όνομά μου το επι- 
βάλλει  
γιαυτό και φλέγομαι και 
χαίρω άκρας ουσίας  
 
μνήμη μανίας μητέρα 
ή κήτος ή κλείνω ανισοτρόπως προς την Άνοιξη 
την ημέρα εξάλλου κανονίζω το Αδιανόητο 
διδάσκοντας μορφασμούς 
περί της παραβίασης της πραγματικότητας 
λειαίνοντας δακρυδόχους 
κοινώς: προγυμνάζοντας ζέσεις 



 

 

.Μεγάλη Δευτέρα 
 
 
ξόδεψα σύμπαν-ερωτεύομαι σέλας 
κι όπως αρρωσταίνω βουίζοντας 
φοβερότερα άνθρωπος από ποτέ 
απαντώ από στήθους στην τραγωδία 
εννοώντας 
    ή πίνοντας  
         επινοώντας θριάμβους 
 
το απόγευμα δε συγχωρώ κανέναν 



 

 

.κορίτσια που χύνονται στην Άνοιξη 
 
 
ή πίστεψε στο Απέραντο και σ’ ό,τι κατοικεί σε αυτό 
 
τι εννοεί το κάλλος; 
λάμδα -γυναικεία πόδια κι αστραπόβροντα. 
 
να στροβιλίζεσαι λοιπόν 
ονειρόμαζα 
να ξεσπαθώνεις  
ίλιγγε Λύκε 
 
έχω  
μια σάρκα  
για σένα  
γεμάτη πλεονεκτήματα



 

 

.ΧΙΙΙ 
 
 
εσένα τη λεπίδα 
εσένα τη χειρονομία 
εσένα τη μέλισσα τη σφήκα  
την πυγολαμπίδα 
οπωσδήποτε την Άνοιξη 
οπωσδήποτε τη Μουσική 
τη μνήμη 
τα άνθη και τα ριζώματα 
την ομιλία 
εσένα από την άκρη μιας παλίρροιας  
από το υπονοούμενο που αφήνει επιδέξια  
ο κάθε γκρεμός 
εσένα 
εσένα 
άγγιγμα μέσα στο άγγιγμα 
άσε με τώρα να ρωτάω 
τι τρέχει με τις ώρες; 
τι τρέχει με τις μέρες; 
που ακολούθησα τις σιωπές  
χαραγμένος στην πέτρα και 
μα το φέγγος είπα από μέσα μου να βγάζω  
κομμάτια κομ- 
μάτια το χρόνο 
να ξετρυπώνω ο εξωφρενικός  
ανάμεσά σας την ποίηση



 

 

θεέ μου και 
αγάπη μου και  
σώμα μου 
το σώμα μου το χάρισα πολύ πιο πριν και  
δε γνωρίζω που 
με τοποθέτησαν 
αλλά 
το να γεμίζω άστρα το κεφάλι μου  
εγώ ποτέ δε το βαρέθηκα 
κι ας τρόμαζε ως κι η μάνα μου  
από την αντανάκλαση  
κι ας ήταν αυτό κάτι που 
ούτε κι εγώ 
           το είχα υπολογίσει: 
 
οι λέξεις τρέχουν 
πυροδοτώντας με 
 
θραύσματα εξαιρετικά 
με σφαγιάζουν 
 
γιορτή 
  



 

 

 
 
 
 
 
 
 
 
 

Ο νιπτήρας 
 



 

 

.απόγευμα 
 
 
τα χέρια μου δεν είναι  
παρά ό,τι φτάνεις για να δαγκώσεις 
τις ημέρες εκείνες που με ξοδεύω 
τριγύρω απ’ τα σαγόνια σου 
 
     πέντε το απόγευμα  
     ασθμαίνοντας υπονοούμενα 
     ασθαινώντας πέντε το απόγευμα  
 
ιέρεια ώρα 
όπου συνήθως  ματαιώνω αιώνες 
κι ανάμεσα στις απώλειες 
νανουρίζονται για να μην ατονούν  
και η βροχή  
και το ποίημα 



 

 

.aenaum 
 
 
το ποίημα διαβάζεται με το αντίθετό του  
έτσι συμβαίνει και με το δέρμα 
με πρόσημο τη σάρκα  
καταθέτει την ακρίβεια στους γαλαξίες 
         για παράδειγμα: εγώ 
 πήρα ένα 
          καινούριο παιδί   
ένα τέρας ξεδιπλωθηκεχώθηκε στο παιδί  
στο πόδι του έκτοτε φωλιάζει  κι από εκεί 
ανασαίνει ημέρες και ημέρες  
γυαλίζοντας  



 

 

.άκουσα Κύριε 
 
 
δεν είμαστε ξένοι της πραγματοσύνης 
μα άν μου δώσεις τον τελευταίο σου ύπνο  
θα σου χαρίζω  
τα δάχτυλά μου που περισσεύουν στις νύχτες 
σπιθίζει η άλλη μου αρχή: 
              – τί θέλεις τέρας, τί θέλεις τέρας... 
η σκέψη μου είναι  λευκή  
και η στάση μου του εμβρύου ως να με πνίξει 
θα συνθλίβει νυχθημερόν την ασέβεια 
εξάλλου  
βαθύτερο ένα κορμί απ’ την έδρα του 
βαθύτερο προσωπικό εκμαγείο 
  
έχοντας πεισθεί πολλές φορές  
βραδυφλεγής όπως συνέρχομαι της ματαιότητας 
κι έχοντας καταλήξει τίποτα να μη μου αρκεί 
δε ξέρω από λοιμούς κι από πολέμους 
και έτσι πέρασα τη ζωή μου ανάμεσά σας,  
ομοιώματα φρίκης 
γιαυτό και σας πενθώ και σας ονοματίζω 
γιαυτό και μνήμα μου διάλεξα την καρδιά μου 
γιαυτό και μοιρολόι μου διαλέγω την ανάσα 



 

 

.αν  τώρα  πότε 
 
 
θα πάρω αυτό το μεγάλο  ποτήρι με το νερό 
        θα πάρω το θάμπος 
θα πάρω την κομψότητα των συλλαβών  
του ονόματός σου 
        ήσυχα να κυλίσει άραγε όπως κάποτε κύλαγε 
όπως κάποτε να  παίξει τις ψυχές μας στα δάχτυλα 
        μέγας ξεστήθωτος ο Ιατρός Πόνος. 
 
Τίθεμαι τη ζωή μου  
στο αιώνιο  ωρομίσθιο της ποίησης 
 
        γιατί πολύ αγάπησα  

τις απολήξεις των πραγμάτων  
και ξαγρυπνώ ευχαριστώντας το στερέωμα  
        και ξαγρυπνώ πίνοντας καφέδες με το Άπειρο. 
 
Τίθεμαι τη ζωή μου  
στην πιθανότητα του σύμπαντος ασπασμού 
 
        να πάρω το σκοτάδι μου να πάρω   
απ’ τον παράδεισο τα κλειδιά μου 

να προκαλέσω σύγχυση στην ίδια την 
Αμφιβολία.



 

 

Τίθεμαι τη ζωή μου ο άναρθρος στην αγία ετυμολογία  
 
         κι αν όχι τώρα τότε ποτέ μην ξαναπούμε  

για την εκπνοή 
ποτέ μην ξαναπούμε πλήθος ή πένθος ή τα υπερθετικά 
του κάλλους 
        αν όχι τώρα  
από τύχη και μόνο 
κι από λαγνεία 
    θα επιτύχουμε 



 

 

.αυτοτραυματισμοί 
 
 
εάν είπα προέρχομαι 
με φύση άφαντη με δέκατα άκρα 
εάν είπα ολόκληρος: θέρος! 
εάν του ονείρου γειτνίασα ήταν γιατί 
συνήθως με σακάτευα 
με τέτοιες λέξεις 
ημερησίως κωδωνοκρούοντας 
και καθ’ εκάστην φλέγοντας 
πυρά εξαίσια επάνω στα έπιπλα 
στο νιπτήρα στα παράθυρα 
στα κάδρα στα βιβλία στα βιβλία 
στο θάνατο και στην ύλη (κυρίως σ’ αυτή). 



 

 

.XIV 
 
 
εδώ υπάρχουν πράγματα για όλη σου τη ζωή 
κι έχω τα χέρια μάρτυρες πως 
αν για μια στιγμή κρατήθηκα ήταν  
στην αρχή ένα  χρέος απέναντι στη βαρύτητα 
στην αρχή ένα κορίτσι 
στήθος  
που ανταμώνει στήθος  
που ανταμώνει θέρος  
που ως ρομφαία ανταμώνει στήθος 
κι έπειτα γιατί  
ζωοδόχος υπήρξες πηγή 
κι εγώ ανακάλυπτα την καταγωγή σου στα ποιήματα  
 
βρίσκομαι τώρα στην ηλικία των επιφωνημάτων  
μιλάω για κινδύνους   λέω: εαυτέ μου 



 

 

.εαυτός εαυτού 
 
 
η πέτρα πίσω από τα μάτια σου 
η που δεν της επιτρέπεις 
παρά ως το στόμα σου να κυλήσει το περισσότερο 
η κι από τ’ άστρα που’ ρθε 
κι από τα βάθη 
αφήνοντάς σε έκπληκτό από τη σημασία της 
έτσι που, 
παρ’ όλο το ανατρίχιασμά της 
συνεχώς σου υπενθυμίζει 
ταυτόχρονα τη γέννησή σας πως ορίσατε, 
 
η πέτρα πίσω από τα μάτια σου 
ανάγκη ήταν στην ανάγκη να ομορφαίνει 
μιας και από σένα δεν απέμενε σημάδι τις νύχτες 
κι ο ουρανός ολοένα χρειάζεται  
να κρατάει σημειώσεις 
επάνω στις παλάμες σου 
ώσπου  να  πεθάνεις ή 
ώσπου  να  πεθαίνεις 
κάθε φορά με μίαν ανάφλεξη 
από τυχαίο πυροβολισμό 



 

 

γιατί και οι λέξεις 
εκπυρσοκροτούν τώρα τελευταία  
στο κεφάλι σου μέσα 
κι η πέτρα πίσω από τα μάτια σου 
θραύσμα να είναι πιθανόν  
μιας τέτοιας έκρηξης 
αιχμηρών  
φθόγγων 



 

 

.εσωτερικόν 
 
 
είμαι θαρρώ 
ο ίδιος με μένα  
εαυτός εαυτού απαράλλαχτος 
και ο που θα’ θελα γίνομαι 
ενίοτε περνώντας μπροστά μου σαν άλλος. 
αγαπιόμαστε έτσι αμφότεροι 
στα ίδια καφενεία 
όπου ο ένας 
-συνήθως εγώ- 
πίνει απ’ τα κερασμένα 
διαταράσσοντας έτσι την τάξη των πραγμάτων 
ξεγελώντας τους σερβιτόρους 
και το Στερέωμα. 



 

 

.η αναπνοή όλη 
 
 
το πρόσωπό μου έμαθε τα καλύτερα τρυπάνια να 
στομώνει 
όλα από ζωή κι όλα 
μονογραφή στον έρωτα  
σε όσους έμελε η μανία να χαριστεί της εσωφρένιας 
όσους η ύπαρξη θα εξαντλήσει 
ένας ένας από την άκρη των πραγμάτων 
ντύνεται τα επιμύθια  
κι αποχωρεί με ζάχαρη στο στόμα 
 
γιαυτό κι εμένα αφήστε με  
να συμπληρώνω το σώμα μου πλάι στις Σημασίες 
να σας αγγίζω με όλους τους δυνατούς τρόπους 
να έρχομαι από πείνα κι από δίψα 
κι από τη χώρα των στομάτων 
όπου κανείς δε σπαθίζει με λάμα αλλά με στήθος 
όπου κανείς δεν κρύβει πως  
εκείνο που κάποτε  
 συνέθλιψε τα δάχτυλά μας  
αύριο ίσως ποτίσει τη ρίζα μας με λέξεις 



 

 

.με ποια ταχύτητα διαλέγω ποιητές 
 
 
τώρα που είμαι πιο στέρεος απ’ τον ύπνο και έχω 
τάφο και έχω ελάχιστο σώμα και μια καινούρια τύχη 
ήρθε ο ξένος που ρώτησε για της καρδιάς μας το 
αντίστροφο  
και μας έσωσε  
 
τώρα δεν είμαι πια παιδί/  μονάχα περιμένω  
ν’ αλλάξει η βροχή το σινιάλο της 
σε ένα άγνωστο ρήμα ή σε γυναίκα βαθιά 
   
αποτέλεσα την αμφίεσή μου μα να με γδύνομαι 
προτιμούσα ανέκαθεν 
 
μεγάλο ψέμα η μεγάλη λήθη˙  με αστραπάρπαξε 
 
τώρα αφήνει ο άνεμος τα πένθη του  
κι επικινδύνως σκέφτεται  
που τον αισθάνομαι  
           χορτάτο απ’ τις φωνές και τα λυγίσματα 
-σκεύος κλειστό,  
ομιλών της φρίκης- 
και ιδού τα χάχανα και ιδού απόψε πως κατέβηκε η 
νύχτα…



 

 

τώρα σε ανασαίνω και τα μέλη σου  διασκορπίζω  
          συνεργάζομαι με το αίμα σου 
και έχω έρωτα στο θώρακα   
ένα ένα να μου ξεβιδώνει τ’ άστρα  
  
λοιπόν το κέρδος:  
εχθές με μέτρησα λιγότερο.



 

 

.η θέα 
 
 
ζω της ευγνωμοσύνης σημαίνει:  
 επενδύω στην υπεραιμία μου 
και κατέχω 
 την τέχνη της ευγενούς παραπλάνησης 
όπου καθίζουν οι αγαπημένοι μου τις τύχες τους 
         
  κάθε λίγο ανάμεσά μας αστράφτει κι ένα κάλλος 
  κάθε λίγο ο εκλεκτός του νοήματος λανθάνει  

και κλείνει 
 
σημείο σημαίνον: 
όσο κι αν τον πετροβολείς 
θα ξανάρθει 



 

 

.μία μεγάλη πληγή από νέφη 
 
 
αστραφτερά πουκάμισα-γιατί άλλο δέν αντέχω-
φορέσατε! 
    έτσι λοιπόν κι έτσι μας δόθηκε κι απότομα συνέβη  
ωραιότεροι κι απ’ τους αθώους λιγότερο ένοχοι να 
γεωμετρούμε  
    χρόνια τόσα κοντά στη σφαγή και 
    χρόνια σφαγιάζοντας κι ύστερα   
λέγοντας φωναχτά:  
πώς πέρασε από στόμα σε στόμα ετούτη η γεύση; 
    κι εκείνος  
ο ουρανός που μας υπέστη   
ο χρόνος όλος κι ολάξαφνος ενώπιον μας 
    ημέρες με μόνη ανάγκη την ωραιότητα των άστρων 
ημέρες ταράσσοντας την άσφαλτο 
    ημέρες μην ημπορώντας μέσα στη δίψα  
     να υπάρξουμε ολόκληροι 
ανάστατοι που έχουμε μία υδρία στο στήθος 
    για να λούζεται το τέρας μας  
    και να πληθαίνει ολόσωμο 
καθώς θα ντύνεται τα ρούχα μας με μάτια ορθάνοιχτα  
 όπως οι πόρτες των σπιτιών που κάποτε θα ζήσουμε  
χειροκροτώντας την άριστή του αποχώρηση. 



 

 

.ο κύριος Τρόπος 
 
 
ένα να πω-με προλαβαίνει η νύχτα 
   αυτή που πάντα προηγείται  
τώρα νά πώς ανάμεσα και στις λέξεις 
κατέληξα 
 να μην είμαι ούτε τέρας ούτε να έχω συντριβεί 
κι ως έπαθα στον έρωτα ο ταπεινός 
όλα τα πέταξα˙  
ξένος ήμουν-σας ξέχασα 
 
και γίνονται θύελλες τα ποδοβολητά 
μ’ όλα τα πουλιά 
στην ακροσκέπη σαν από χρόνια όταν 
συνεχώς θα αρνιέμαι 
συνεχώς θα παραμένω του άσκεπου 
ή από πείνα θα κατατρώγω ένα τραγούδι 
εις έτη  κανίβαλα που δεν θα υπήρχα 
εάν και το αεράκι δεν με ήθελε 
και οι άνθρωποι δεν με αγαπούσαν. 



 

 

.οι ακροβάτες γυρίζουν τα πόδια προς τα επάνω  
                                          της Πωλίνας 
 
 
σκέψου εμένα να αλαλάζω 
από τα πάθη μεταλλικότερος 
σκέψου με να ξαναβγάζω από 
το στόμα μου δέντρα 
να ξαναβγάζω πουλιά 
να λιγοστεύω σ’ εκείνο το μέρος της μνήμης 
όπου κάποτε γδυνόμασταν και 
σε ό,τι ανέπνεε ρίχναμε 
επάνω σπάραγμα ένα ρούχο 
για το κρύο που κάνει 
όταν νιώθεις μεμιάς 
ολόκληρο τον κόσμο να θάλλει 



 

 

.τα όνειρα 
 
 
ζούσα σε ένα ιπτάμενο σπίτι 
με ένα κρεβάτι 
και ένα μαχαίρι 
για να κοιμάμαι κόβοντας 
σε δυο πουλιά τα όνειρα 
 
ένα θ’ αφήσω έλεγα 
να φύγει απ’ το παράθυρο 
το άλλο 
θα το φάω  
πριν ξυπνήσω  



 

 

.το επίθετο έτοιμος 
 
 
κάθε φορά που περιθάλπτω 
μια ιαχή ελάχιστη μιαν αποκάλυψη 
κάθε φορά  
δρόμοι καθώς θα δένονται στους αστραγάλους μου 
ύψη να ψάλλω ακούγομαι και κλίμακες 
 
και σεις, ωραία μου πάθη υποδόρια 
στις αίθουσές σας περπατώ  
δίχως τους δρόμους να λύνομαι 
ξανά και πάντα 
την ειμαρμένη ανέρχομαι 
ξανά και πάντα  
το ηρώον μου μέτωπο   
φορώ και πλησιάζω. 
 



 

 

.Το ποίημα του νιπτήρα 
 
 
περιέχουμε εκείνον 
τον εσώσπλαχνο φθόγγο 
και υποφέρουμε γιατί 
τα κάλλη μας υπέστησαν βλάβες 
και τα κεφάλια μας στερεώνονται 
σαν αντηχεία τώρα  
εκτοξεύοντας 
από τα υπερώα επάνω  
μνήμες και μνήμες  
καιμνήμεςκαιμνήμεςκαιμνήμες 



 

 

.υπενθύμιο γενεθλίων 
 
 
εσύ να εκλεκτίζεις την ημέρα και να ευωδιάζεις 
να είσαι πύρα˙    
να μοιάζεις στο αίτιο της λευκότητας 
να μοιάζεις στον άγγελο˙   
να μας τον δείχνεις με το δάχτυλο 
 
να έρχεσαι πάντα από εκεί όπου συνέβη πάθος 
 
επωάζοντας έναν καινούριο ενεστώτα  
να κατέχεις το φτερό σου 
και τη μεγαλόσημη ιδιότητα του ερωτολήπτη 
εκεί κι απ’ την αγάπη ακόμα ν’ ανάβεις  
κι από το στόμα σου να κρέμονται  
δρακόλιμνες οι μνήμες και τα γεγονότα 
την ομορφιά σου διαγράφοντας  
από τις λίστες  
των επιβαινόντων προς αναχώρηση πόθων  
 
τυλίξου με τώρα  
 -αυτό το καταχείμωνο κρατάει ως να το φτύσεις 
κι όταν γλιτώσεις απ’ την υπόθεση της νόησης 
θα σου απαγγείλω σε μια λιακάδα την Ακαιρεότητα 
 μα ώσπου Εκείνη να πάρει το σχήμα σου 
εσύ θυμήσου: 
από τις χαραμάδες σου που βγαίνει ανάμεσα 
πάντα σε θάλασσα Αυτό  
την ώρα που φιλιόμαστε  
θα καταλήγει



 

 

.Çakmak 
 
 
αν μου ξεφύγω από το σώμα  
κι αν μου δοθεί η χάρη  
να έχω ένα στόμα εν αποδημία  
τότε   
ό,τι έχω κερδίσει  
επιτέλους με παύει 
τότε 
σχηματίζω απ’ την αρχή το κορμί μου  
στο κρεβάτι  ή  
στο τραπέζι του φαγητού 
ήσυχα με εναποθέτω 
ανάβοντας έτσι  
τυχαίως  
τη νύχτα 



 

 

.από μεγάλο ύψος 
 
 
ποιος ο εαυτός μου 
   μέσα στα φθινόπωρα 
       να’ χει δικό του τάρταρο 
   εάν το επιθυμεί 
ποιος ο εαυτός μου 
   να πέφτει  
   στα χέρια στα πρόσωπα 
   μεγάλο το κυνήγι, 
να λέει:  
χορτάσαμε 
κι απόψε  
χρήση. 



 

 

.θα ήθελα 
 
 
έρωτας παρακείμενος 
ως διαπέρασε ενώπιόν μου την υαλόπορτα 
ματώνοντας ξεματώνοντας  
το ψάρι στο τηγάνι 
ματώνοντας ξεματώνοντας  
την αλήθεια στο πιάτο˙ φευ! προσέκρουσα  
κι έκτοτε 
ασκήθηκα να τραμπαλίζομαι  
ανάμεσα στα σώματα. 



 

 

.να μην ξεχάσω 
 
 
να μην ξεχάσω να ευχαριστήσω τον Κύριο 
τόσο που μ’ έκαψε το ρήμα του  
μεγαλώνοντας  
στη νύχτα ανάμεσα και στη νύχτα 
πείνασα πάθος  
διυλίζοντας απόψε εαυτό στ’ αστρόφωνα 
μα πριν χορτάσω  
να μην ξεχάσω να ευχαριστήσω τον Κύριο 
που ξέρασε επάνω μου ολάκερη τη θλίψη 
χαρίζοντας μου  
την Αλήθεια τρομερή 
και τη σιωπή Του 
απλόχερα δοσμένη 
ευλογώντας με να υπάρχω  
δραπέτευσα 
και ως στρουθίον ερρύσθην εξ Αυτού 
καλύτερος. 



 

 

.επωδός 
 
 
Ζέφυρε σα θρύψαλο  
σε τρυγώ απ’ το στήθος μου 
τρέχα κι αρρώστησα  
εδώ στα νεφελώματα  
 



 

 

.11.10.2013  του Βαγγέλη 
 
 
ένας  
μεγάλος 
άντρας 
έφυγε. 
 
Ψηλός σαν την αλήθεια  
 
ήταν και  
φορούσε την (τα βουνά  
ξέρουν πώς) ζωή  
 
σαν (τώρα  
μ' εν 
αν ήλιο μέσα  
 
γλυκό, τώρα με 
 
μυριάδες  
λογιών, φλεγόμενα άπειρα, 
ακατονόμαστης  
 
σιωπής) ουρανό. 
  



 

 

Νταραβί 

 

.τα αίτια της τραγωδίας ................................... 5 

.ποιος είναι .................................................. 6 

.όπως όταν πεθαίνουμε ................................... 7 

.εκείνο το τέρας ............................................ 8 

.ίσως νανούρισμα .......................................... 9 

.ένας άνθρωπος .......................................... 10 

.το ερπετόν πάθος ....................................... 11 

.έκτοτε νοσήσαμε Άπειρο ............................... 12 

.Μεγάλη Τετάρτη ......................................... 13 

.ΧΙΙ .......................................................... 14 

.απογευματινή βροχή .................................... 16 

.εκπαιδευτικόν............................................ 17 

.Μεγάλη Δευτέρα ......................................... 18 

.κορίτσια που χύνονται στην Άνοιξη ................... 19 

.ΧΙΙΙ ......................................................... 20 

 

Ο νιπτήρας 

 

.απόγευμα ................................................. 23 

.aenaum ................................................... 24 

.άκουσα Κύριε ............................................ 25 

.αν  τώρα  πότε ........................................... 26 

.αυτοτραυματισμοί ....................................... 28 

.XIV ......................................................... 29 



 

 

.εαυτός εαυτού ............................................ 30 

.εσωτερικόν ............................................... 32 

.η αναπνοή όλη ........................................... 33 

.με ποια ταχύτητα διαλέγω ποιητές .................... 34 

.η θέα ....................................................... 36 

.μία μεγάλη πληγή από νέφη ........................... 37 

.ο κύριος Τρόπος ......................................... 38 

.οι ακροβάτες γυρίζουν τα πόδια προς τα επάνω .... 39 

.τα όνειρα .................................................. 40 

.το επίθετο έτοιμος ....................................... 41 

.Το ποίημα του νιπτήρα .................................. 42 

.υπενθύμιο γενεθλίων .................................... 43 

.Çakmak .................................................... 44 

.από μεγάλο ύψος ........................................ 45 

.θα ήθελα .................................................. 46 

.να μην ξεχάσω ........................................... 47 

.επωδός .................................................... 48 

.11.10.2013 του Βαγγέλη ................................ 49 

 

  



 

 

  



 

 

ΕΚΔΟΣΕΙΣ ΕΞΑΡΧΕΙΑ 
Λογοτεχνία 
 
 ΜΑΝΙΤΟΥΑΝΑ 
Wu Ming 
 
54 
Wu Ming 
 
ΑΛΤΑΪ 
Wu Ming 
 
Η ΦΘΟΡΑ 
Δημήτρης Τσεκούρας 
 
ΜΟΛΩΧ 
Αλεξάντρ Κουπρίν 
 
.Ο ΕΑΥΤΟΣ ΗΧΟΣ 
Γιώργος Γέργος 
 
ΦΛΕΒΑ ΠΟΥ ΣΠΑΕΙ 
Γιώργος Μπουρλής 
 
ΝΤΑΡΚ 
Δημήτρης Κωνσταντίνου 
 
UNABOMBER 
Δημήτρης Κωνσταντίνου 
 
ΚΡΟΥΓΚΕΡ 
Δημήτρης Κωνσταντίνου 



 

 

 
ΑΜΕΡΙΚΑΝΟΙ ΠΟΙΗΤΕΣ 
&ΠΟΙΗΤΡΙΕΣ ΤΟΛΜΟΥΝ 
Γιώργος Μπουρλής 
 
ΨΥΧΙΑΤΡΙΚΕΣ ΣΗΜΕΙΩΣΕΙΣ: 
ΠΕΡΙΠΤΩΣΗ Δ.Δ. 
Χαράλαμπος Μαγουλάς 
 
ΤΟ ΔΙΦΥΛΟ 
Δημήτρης Τσεκούρας 
 
ΕΜΕΙΣ 
Yevgeny Zamyatin 
 
  



 

 

 


