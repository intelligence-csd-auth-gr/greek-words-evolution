












































 

 
 
 
 
 
  



 

 
 

 
 
 
 
 
 
 
 
 
 
 
Δημήτρης Κωνσταντίνου Π. 

νταρκ 
 
Εξώφυλλο: Ελαιογραφία της Chele Coyne 
 
ΕΚΔOΣΕΙΣ ΕΞΑΡΧΕΙΑ 
Ιούνιος 2014 
Τ.Θ. 70616 
Τ.Κ. 16607 
Τηλ. 6955493432 
www.exarchiapress.gr 
exarchiapress@gmail.com 
facebook.com/ekdoseis.exarchia 
 
 

ISBN: 978-618-5128-00-5 
 
 
 
 
 
 
 
 
 

 
 
 
 
 
 
 
 
 
 

  



 

 
 
 

 
Συγγνώμη Ντάρκο, 

Λένι 
 
 
  



 

 

 

ΚΕΦΑΛΑΙΟ 1. 
 
 
 
 
 
Mη βιάζεσαι, αγοράκι μου. Δεν φεύγει η μαμά. Ποτέ δεν θα φύγει. Περίμενε να βγάλει την πιπίλα σου από τη 

μπλούζα της. Κάτσε να κουκουλωθούμε με το σεντόνι, να φτιάξουμε φωλίτσα. Ορίστε, η ρωγίτσα σου. Μόνο για 
σένα, δεν θ’ αφήσω να τη γλείψει ποτέ κανείς άλλος. Μόνο για τα χειλάκια σου. Ρούφα τη, μωράκι μου. Με τη 
γλωσσίτσα σου να την πιπιλάς. Και να με ρουφάς. Όονειρα, πουλιά μου ταξιδιάαρικα... Μ’ αρέσει να τη δαγκώνεις 
μικρό μου, λίγο να με πονάς, για να ξεχνιέμαι. Πρόσεχε τώρα, όχι τόσο δυνατά, κοντεύεις πέντε χρονών, τα δόντια 
σου μπορούν να κόψουν την πιπίλα της μαμάς και αυτή θα κλαίει. Δάγκωσέ την απαλά, έτσι, και ρούφα την. Μην 
κλαις, δεν έχει γαλατάκι; Λογικό είναι μικρούλη, δέκα φορές σε τάισα σήμερα. Να δοκιμάσουμε κι από την άλλη 
βρυσούλα της μαμάς; Όχι, μη μου κοιμάσαι τώρα. ΞΥΠΝΑ. Και μην ανησυχείς, όσο ρουφάς εσύ η μαμά θα βγάζει 
γαλατάκι, για πολλά χρόνια ακόμα νέκταρ από τα βυζάκια της μαμάς. Έτσι μπράβο, βλέπεις; Αχ, μωράκι μου, 
κάτσε να σου στρώσω τις μεταξένιες μπούκλες σου. Εσύ μη σταματάς. Εγώ θα σε χαϊδεύω, κι εσύ θα χορταίνεις 
τους άσπρους χυμούς μου. Θέλεις να σε χαϊδέψω κι εκεί; Είσαι ένα μικρό κτήνος μωρό μου, σαν τον πατέρα σου. 
Αλλά εσύ δεν θα μ’ αφήσεις ποτέ. Θα σου γεμίσω το άδειο μυαλό με τη δικιά μου γεύση και τη μυρωδιά, σε όλες τις 
αγκαλιές εμένα θα ψάχνεις και θα υποφέρεις μακριά μου. Αχ, τι θα έκανα χωρίς εσένα; 
 

**** 
 
Κοιμήθηκε η μικρή; Ναι. Έκανε μπάνιο; Της έβαλες να φάει; Όλα είναι εντάξει, μην αγχώνεσαι, έκανες το χρέος 

σου ως πατέρας, απόλαυσε τη νύχτα τώρα. Και το τσιγάρο σου. Θα καταντήσεις σαν τη Φρανκ στο τέλος. Ηρέμησε, 
μην την αφήνεις να σε γαμάει. Θα σου φάει την ψυχή, έτσι όπως πας. Πάλι τον εαυτό σου σκέφτεσαι. Τι κάνει τόση 
ώρα με τον μικρό στο δωμάτιο; Του γαμάει το στόμα με τη ρώγα της. Είσοδος ψυχής. Στο τέλος θα του γαμήσει κι 
αυτήν. Ή μήπως το έχει ήδη κάνει; Ανατριχίλα, απανωτές σκέψεις, πόνος στο μυαλό. Πόσες φορές τον θήλασε 
σήμερα; Έχασα το μέτρημα. Τρέχει ο χρόνος και αυτή από πίσω του, μετράει τα δευτερόλεπτα για να τα προλάβει 
όλα, μόνο στο θηλασμό χασομεράει. 

 
**** 
 
Η νύχτα ήταν ξάστερη, μα έκρυβε καλά τα μυστικά της πίσω απ’ αυτά που μπορούσε να δει το γυμνό ανθρώπινο 

μάτι. Ο Ντάρκο έδιωξε τις σκέψεις του και αφουγκράστηκε τη θαλασσινή αύρα να συνομιλεί με τη θηριώδη λεύκα 
απέναντι, σκαρφαλωμένος στην αιώρα που είχε στήσει καταμεσής στο μπαλκόνι. Η Φρανκ δεν κατάλαβε ποτέ τι 
ωφελεί ένα δίχτυ πέρα από το να πιάνει ψάρια στη θάλασσα. «Αφού το θέλεις τόσο πολύ, να πάρεις και αιώρα για 
να τραμπαλίζεσαι», του είχε πει, «αλλά με έναν όρο· θέλω να ξέρω πότε βγαίνεις και πότε μπαίνεις στο σπίτι. 
Ακούω τους θορύβους όταν έρχεσαι το βράδυ και νομίζω ότι μπήκαν κλέφτες. Για μένα και για τα παιδιά είναι 
ζήτημα ασφάλειας.» Σύμφωνα με το πρόγραμμα που συμφώνησαν τότε, ο Ντάρκο ήταν ελεύθερος να ξενυχτάει 
όσο ήθελε δύο φορές την εβδομάδα, να περιφέρει την πικρία του στις μουσικές σκηνές της πόλης, μακριά από τα 
αποπνικτικά δεσμά της γυναίκας που δεν ερωτεύτηκε ποτέ και με την οποία δεν ταίριαζε σε τίποτε. Τα άλλα τρία 
βράδια μπορούσε να δραπετεύει από τη φυλακή του με διορία μέχρι τις δύο τα χαράματα, κάτι ήταν κι αυτό, αλλά 
δύο βράδια τη βδομάδα η ελευθερία του περιοριζόταν μέσα στους χοντρούς κόμπους της αιώρας, αποχαυνωμένο 
ψάρι που τραμπαλίζεται στο δίχτυ του ψαρά κοροϊδεύοντας τον εαυτό του. «Μόνο κοίτα να μαζεύεις τους καπνούς 
και τις βρωμιές σου μετά», απαίτησε η Φρανκ. Είχε στρίψει από τ’ απόγευμα ένα βαρύ τσιγάρο, απαραίτητη 
συντροφιά τέτοια βράδια, άστρα και μουσική. Ανάγκη να ξεχαστεί, όπως πάντα. Άπλωσε τα αδύνατα, μυώδη πόδια 
του μέσα στην αιώρα αγναντεύοντας τον ουράνιο θόλο προς το νότο κι έβαλε ανυπόμονα φωτιά στον καπνό. Θεός 
στο θρόνο του. 

Με την πρώτη ρουφηξιά τράβηξε μπόλικο οξυγόνο μέσα του και κράτησε όσο μπορούσε τον αέρα στα 
πνευμόνια. Ο ήχος από το τύμπανο της καρδιάς έφτασε στ’ αυτιά του από τον εσωτερικό δρόμο των αγγείων 
ταυτόχρονα με το απόκοσμο καρδιοχτύπι που ακούστηκε δειλά από το παλιομοδίτικο κινητό του πάνω στο τραπέζι, 
παρακινώντας σε ελάχιστη ταλάντωση τα μουλιασμένα, καλοκαιρινά μόρια του αέρα γύρω του. Speak to me. Με 
την υπόκρουση των Pink Floyd ένα ταξίδι ψυχεδέλειας στη σκοτεινή, αθέατη πλευρά της ζωής. Όπως ήταν η δική 
του. Ή μήπως σκοτεινή είναι η απόλυτη ζωή της Φρανκ που αναλώνεται καθημερινά με τα γήινα, που βλέπει τα 
πράγματα με ψεύτικα στεγανά χωρίς να αντιλαμβάνεται τη διάχυση των χρωμάτων στις άκρες τους και τα θολά 
τους σύνορα, η ζωή που ακούει τους ήχους με τ’ αυτιά της λογικής και όχι με τα πνευμόνια της ψυχής που 
φουσκώνουν στις κατάλληλες νότες; Για τον καλλιτέχνη, γι’ αυτόν που θέλει να ξεχωρίζει, σκοτεινή πλευρά είναι η 



 

 

τρέλα που καραδοκεί πίσω από τη δόξα και το θαυμασμό ή την απουσία τους, πίσω από το χρήμα ή τη φτώχεια, 
πίσω από τη σύγκρουση με το περιβάλλον και τη μοναξιά. Για σένα, όμως, ατάλαντε, η σκοτεινή πλευρά της ζωής 
είναι η μεριά της Φρανκ στο ανιαρό κρεβάτι σου, όταν ανοίγεις έντρομος τα μάτια σου από κάποιον εφιάλτη και την 
αντικρίζεις δίπλα σου με βλέμμα άγρυπνο να σε καρφώνει τόσο απειλητικά, που γυρίζεις από την άλλη για να 
βυθιστείς πάλι πίσω στα σκοτάδια των ονείρων σου. Τόσο πολλά και μπερδεμένα όνειρα κάθε βράδυ, παίρνουν 
φωτιά με τον καπνό σου και μπλέκονται οι φλόγες τους τρομακτικά γύρω από το μυαλό σου όταν σε παίρνει ο 
ύπνος. Αλήθεια, πώς γίνεται να βάλεις φωτιά στον καπνό; 

Η μαρμαρυγή κάνει τ’ άστρα φάρους του διαστήματος για ν’ αποφεύγουν τις κακοτοπιές οι ναυτιλλόμενοι, ή 
μήπως είναι σήματα μορς που κάνουν οι εξωγήινοι από κάθε γωνιά του σύμπαντος για ν’ απαντήσουν στις 
πυρετώδεις σκέψεις σου; Λες και απευθύνονται σ’ αυτούς. Χαλαρώστε απωθητικά τερατάκια. Κι εσύ λεύκα που μου 
κουνάς τα χέρια. Στον εαυτό μου τα λέω. Ο Αντάρης τι δουλειά έχει εκεί στα ανατολικά; Τέτοια εποχή; Μήπως 
κουνήθηκε το σύμπαν; Ή το μυαλό σου από το τσιγάρο; Θα σε τύφλωσαν οι μαλάκες οι εξωγήινοι με τα σινιάλα 
τους. Αυτή εκεί ψηλά στ’ ανατολικά είναι η Ανδρομέδα με το γαλαξία της, όχι ο Σκορπιός. Ένα τρισεκατομμύριο 
ήλιοι πίσω από την όμορφη κόρη. Περιμένεις αλυσοδεμένη τον Περσέα να σε σώσει από το κήτος, καλή μου, 
πρόσεξε τους ιχθείς, πιράνχας κάτω από τον κώλο σου. Πάντα φοβόσουν τα καχεκτικά τέρατα, και να που έπεσες 
διάνα. Σε τύλιξε η Φρανκ μέσα στο δίχτυ της. Κάντε πέρα ν’ ανασάνω! Τα σχοινιά γύρω του έσφιγγαν το 
μακρόστενο κορμί, χέρια από κάνναβη  που τον έπνιγαν μέσα στη μετέωρη φυλακή του. Όπου να ‘ναι θα βγει έξω η 
Φρανκ να με κατασπαράξει, να με φάει με τα μάτια και τη γλώσσα της. Φαρμάκι. Κάποτε έσταζε μέλι. Και με 
παρακαλούσε, απελπισμένη όπως κι εγώ. Κακός σύμβουλος η απελπισία. Τι άλλο μπορούσε να γίνει; Μάλλον αργεί 
ακόμα. Οπς, παραλίγο να τουμπάρει η αιώρα. Νάτος ο Αντάρης, φωτεινός, καμαρωτός, κόκκινος γίγαντας στο 
κεφάλι του Σκορπιού. Χαμηλά στο νότο και λίγο δυτικά. Κεντρί ερεθισμένο, έτοιμο να χτυπήσει τον εαυτό του, κι ας 
έχει ανοσία στο δικό του δηλητήριο. Σαουλά, σήμερα ο ήλιος ήτανε στο διπλό άστρο του κεντριού, προμηνύονται 
αντάρες. 

 
**** 
 
Πριν κλειστεί στο δωμάτιο για θηλασμό, η Φρανκ είχε φροντίσει να δώσει τις εντολές της. «Ντάρκο, κάνε και 

κάτι χρήσιμο. Το παιδί έχει να κάνει μπάνιο από χθες βράδυ, θ’ αρρωστήσει! Αλλά, βέβαια, μήπως σε νοιάζει εσένα; 
Εγώ πάω να θηλάσω τον γιο μου στην κρεβατοκάμαρα, δεν τα προλαβαίνω όλα. Και τα πιάτα άσ’ τα, θα σπάσεις 
τίποτα πάλι.» 

Ο Ντάρκο αδημονούσε βέβαια ν’ ανάψει το τσιγάρο του, να ξεχαστεί και να χαθεί στη νύχτα, αλλά έκανε 
υπομονή, γιατί έλπιζε πάντα με το μπάνιο να χαρίσει στη μικρή λίγες στιγμές ξεγνοιασιάς κι ευχαρίστησης έξω από 
το αυστηρό πρόγραμμα απολαύσεων που έλεγχε απόλυτα η μητέρα της. Πάντα μάταια. Γέμισε τη μπανιέρα και την 
άφησε να παίξει με τα παπάκια, ενώ το ζεστό νερό χάιδευε το κορμάκι της, αλλά αυτή σηκώθηκε όρθια κι έβαλε για 
μία ακόμη φορά τα πράγματα σε σειρά. «Λοιπόν, μπαμπά, μη χασομεράς, λίγο νερό στα μαλλιά, τρίψιμο με το 
σαμπουάν, ξέπλυμα, σαπούνι στο σφουγγάρι, πρώτα λαιμός, μετά χέρια, σώμα, το κουτάκι, τα πόδια και ξέπλυμα 
πάλι. Εντάξει; Όπως μας έμαθε η μαμά. Και μετά θα μου φτιάξεις δείπνο. Ένα βραστό αυγό και λίγο ψωμί, σύμφωνα 
με τη δίαιτα. Μην τα περιμένεις όλα από τη μαμά.» Παπαγαλία και πλάκωμα στο στήθος. Την κοίταξε με 
γλυκανάλατο πόνο στα μάτια. Το νόημα που κατέληξε η ζωή μου. Να σου δείχνω στο μπάνιο την απόλαυση των πιο 
απλών πραγμάτων και ας μην τα καταφέρνω, να καμαρώνω τα διάπλατα ρουθούνια σου όταν τρέχεις ανέμελα στο 
πάρκο και ν’ ανεμίζουν τα μαλλιά σου στον αέρα, να σ’ αγκαλιάζω πριν μπεις στο σχολείο για να θυμάσαι ότι δεν 
είσαι μόνη στον άγριο παιδικό σου κόσμο, να διαβάζουμε μαζί παραμύθια και ποιήματα για να ταξιδεύουνε παρέα οι 
ψυχές μας. Από το μυαλό του Ντάρκο πέρασε η σκέψη να διαμαρτυρηθεί στη μικρή, αλλά ήξερε ότι ήταν μάταιο. 

Όταν τελείωσε τις δουλειές του μπήκε με τις μύτες στην κρεβατοκάμαρα. Ένα κίτρινο λαμπάκι 2 βατ 
αχνοφώτιζε το αργόσυρτο σύμπλεγμα μάνας και γιου κάτω από το σεντόνι. Τέσσερα χρόνια τώρα, άκουγε τη 
γυναίκα του να πιπιλάει ερωτικά λόγια την ώρα που θήλαζε τον μικρό, μαζί με το υπόκωφο πλατάγισμα που έκαναν 
τα υγρά της γλώσσας και της ρώγας. Σαν βλέννα κολλούσαν οι ήχοι στ’ αυτιά του, αλλά μ’ ένα τίναγμα του σβέρκου 
την πετούσε μακριά του, μαζί με τις ανησυχίες για τη σχέση που είχε αναπτυχθεί μεταξύ μητέρας και γιου. Ήθελε να 
της αναφέρει ότι η μικρή κοιμήθηκε και βγαίνει στο μπαλκόνι για τσιγάρο, αλλά σκέφτηκε το κεφάλι της να 
ξεπροβάλει τρομακτικό από το σεντόνι, το ασπράδι των ματιών της να φέγγει στο σκοτάδι καρφωμένο πάνω του, 
και αυτή να του τα ψέλνει μ’ έναν καταιγιστικό ψίθυρο. Ακόμη χειρότερα, ήξερε ότι μόλις ο μικρός παραδιδόταν 
στην αγκαλιά του Μορφέα, η μάνα του, ξαναμμένη και ανικανοποίητη, θα στρεφόταν σε κείνον μέσα στην υστερία 
της για να γεμίσει το κενό ανάμεσα στα πέτρινα σκέλια της. Αυτό ήταν κάτι που δεν άντεχε. Στα μάτια του, η Φρανκ 
ήταν ένα σκουπόξυλο με χέρια και πόδια που μετακινούσε νευρικά τις αρθρώσεις του καθημερινά μέσα στο σπίτι, 
δίνοντας εντολές, μαλώνοντας και καλοπιάνοντας, προκειμένου να συμβαίνουν όλα σύμφωνα με το δικό της 
πρόγραμμα. Οι ελάχιστες ερωτικές περιπτύξεις τους τα τελευταία χρόνια οφείλονταν στα γυναικεία ζουμερά 
σώματα που ζωντάνευε η φαντασία του· άγγιζε τα γωνιακά εξογκώματα της Φρανκ και ήταν σαν να χούφτωνε 
καμπύλες αληθινών γυναικών, με βυζιά και κωλομέρια. Στις μύτες, όπως μπήκε, οπισθοχώρησε φοβισμένα κι 



 

 

έκλεισε την πόρτα πίσω του, αφήνοντας το παιδί στην τύχη του. Βιαστικά, βγήκε στο μπαλκόνι για να πιει το 
τσιγάρο του. Κάθε λεπτό μακριά της ήταν κέρδος και ήθελε να το απολαύσει στον δικό του διεσταλμένο χρόνο. 

 
**** 
 
Σιγά σιγά, τα δευτερόλεπτα ξεφούσκωναν από  τον αέρα της χαύνωσης και άρχιζαν να χτυπούν πάλι στον 

απαίσιο, τετριμμένο ρυθμό τους. Τα πράγματα περιορίζονταν πάλι στην πεζή, απόλυτη μορφή τους και οι συνουσίες 
των χρωμάτων που ένωναν ερωτικά την ύλη των πραγμάτων έφταναν στο τέλος τους. Οι ήχοι άρχιζαν να δονούν 
πάλι τα τύμπανα των αυτιών και η ψυχή κρυβόταν στα λημέρια της. Από την παχιά ομίχλη του ονείρου είχαν 
απομείνει μόλις κάποιες αραχνοΰφαντες σκιές, όταν η φωτεινή πλευρά της σελήνης φανέρωσε τον θηλυκό 
Τορκουεμάδα να πλησιάζει με το βήμα του ιεροεξεταστή. Τέρας πειθαρχίας και πυγμής. Ο Ντάρκο είδε στο 
ασημένιο φως την αδύνατη, μυώδη φιγούρα της Φρανκ με το λευκό ράσο του ύπνου και τη φωτεινή, ίσια και μακριά 
μύτη της, αλλά τα σκοτεινά βαθουλώματα των ματιών της δεν αντανακλούσαν πίσω καμιά ακτίνα φωτός. Με τις 
μαύρες σπίθες τους έκαψαν στην πυρά τα οράματα της λήθης του, την εκθαμβωτική Ανδρομέδα, τα πιράνχας και 
τους σκορπιούς του ουρανού, τους απωθητικούς εξωγήινους. Η λογική πλημμύρισε ξανά το μυαλό του. 

«Πάλι καπνίζεις; Κάθε μέρα τα ίδια. Ούτε τα πιάτα δεν έπλυνες. Γιατί σε έχουμε εδώ μέσα κύριε; Για να πίνεις, 
να τρως και να χαζεύεις; Δεν νοιάζεσαι ούτε για τα παιδιά. Μαλάκα.» Και αποτραβήχτηκε ακούραστη στο γραφείο 
της για να συνεχίσει πλέον με τις επαγγελματικές της υποχρεώσεις. 

Η ξακρισμένη τώρα σελήνη μεσουρανούσε στον ουράνιο θόλο, απαλλαγμένη από καπνούς και ψευδαισθήσεις. 
Μαζί με τη λογική επέστρεψαν αναμνήσεις. Ο Ντάρκο ονειρευόταν από μικρός να πατήσει το ασημένιο χώμα στο 
φεγγάρι, τότε που το έβλεπε από την εσωτερική αυλή της ξινισμένης γιαγιάς του κάθε φορά που πήγαινε επίσκεψη 
με τη μάνα του. Κάτω από τον ορίζοντα, αγκαλιά με τον κόλπο, η στίλβη από τα φώτα της πόλης ενοχλούσε τα 
μάτια του με τον ηλεκτρικό πολιτισμό των ανθρώπων. Μανιώδης φωτορύπανση. Λίγα μίλια ανατολικά, το 
αεροδρόμιο σαν χριστουγεννιάτικο δέντρο. Όμως ο Ντάρκο αγαπούσε το σκοτάδι, τον καλύτερο φίλο του. 
Λικνιζόταν στην αιώρα με παγωμένο, ανέκφραστο χαμόγελο, ακολουθώντας το ρυθμό του κύματος, το βλέμμα 
χαμένο βαθιά στη νύχτα, ένας εθισμένος στον ουρανό. Μια σιδερένια σφήκα βούιξε πάνω από το κεφάλι του, 
πετώντας νωχελικά ανάμεσα στα τέρατα των αστερισμών. Με φόντο το μαύρο διάστημα, τα δύο άσπρα φωτάκια 
της κουβαλούσαν στις αερογραμμές τ’ ουρανού ανθρώπους σφιγμένους από το φόβο της πτήσης και της σκοτεινής 
απεραντοσύνης, ένα κόκκινο φωτάκι στην κοιλιά της σφήκας αναβόσβηνε προειδοποιητικά. Μαρμαρυγή στην 
καρδιά και στον αέρα οι νότες On the Run. Ζήσε το σήμερα, αύριο θα φύγεις μακριά, έτσι είμαι εγώ. Χα, χα, χαααα. 

Κάθε νυκτερινή πτήση συνδυάζει τη στυφή γεύση του τρόμου, που έχεις ειδικά όταν προχωράς κατά πάνω του 
οικειοθελώς, με το μεγαλείο του απείρου και της μοναδικότητας. Γιατί το σκοτάδι βαθιά στον ουρανό είναι όσο πιο 
κοντά στο άπειρο μπορεί ο άνθρωπος να πλησιάσει και μέσα στην αχανή αγκαλιά του να συνειδητοποιήσει με 
τρόμο πως τελικά είναι μόνος και να ηδονιστεί που είναι μοναδικός. Αλλά και πάνω στη γη, είναι κάποιοι που 
δραπετεύουν καθημερινά από το αδιάκριτο, εξισωτικό φως της ημέρας για να καταφύγουν στη νύχτα, 
προσπαθώντας εθισμένοι να νιώσουν και να περιφρουρήσουν την ατομικότητά τους, να πάρουν τη δόση τους από 
το ναρκωτικό της αίσθησης του εαυτού ως μοναδικού το οποίο τους κρατάει στη ζωή. Κάποιοι δεν αυτοκτονούν 
γιατί αισθάνονται μοναδικοί, και ο Ντάρκο κατάφερνε πάντα να ξεχωρίζει από τους άλλους, όπως τότε που πετούσε 
στους ουρανούς.  

Περασμένα μεγαλεία, ψηλά πάνω από τις μάζες. Μάτια συνηθισμένων ανθρώπων καρφωμένα πάνω του 
επαναλάμβαναν ανόητα τις απαντήσεις του στον πιο πολυπαιγμένο διάλογο, σαν να μην πίστευαν στ’ αυτιά τους, 
αυτός δεν τους κοιτούσε ποτέ στα μάτια. Πολεμική αεροπορία; Ιπτάμενος; F-16; Πόσο συναρπαστικό! Μα πώς 
βλέπετε μες στη νύχτα; Πόση ώρα κάνετε να φτάσετε… Ώσπου έκοβες το νήμα της κουβέντας, εκτός κι αν είχες να 
κερδίσεις ένα ακόμα πλαστικό γαμήσι από το θαυμασμό που τόσο αβίαστα προκαλούσες. Πού να ήξεραν κιόλας. 
SCRAMBLE! Με το διαπεραστικό κουδούνισμα του μαύρου τηλεφώνου έπαιρνες εντολή για απογείωση μέσα στο 
βαθύ σου ύπνο, έπινες το βράδυ για ν’ αντέξεις, στο πάτωμα ένα βιβλίο σε εκκρεμότητα, και τα πόδια σου έτρεχαν 
πιο γρήγορα από την αδρεναλίνη στο αίμα, για να προλάβεις ν’ αρματωθείς και να καβαλήσεις τη φωτιά, να 
εκτιναχτείς, χίλια πόδια το δευτερόλεπτο, μέχρι τη στρατόσφαιρα. Σε πέντε λεπτά από τον ύπνο στα 15.000 πόδια. 
Σφηνωμένος στο κόκπιτ, με 30 μοίρες κλίση προς τα πίσω, μοναχικός καβαλάρης στα μαύρα σκοτάδια τ’ ουρανού, 
τρυπούσες τη νύχτα πιο γρήγορα από τα κύματα του ήχου και τα σύννεφα περνούσαν δίπλα σου με ταχύτητα 
ονείρου. Προσπερνούσες με περιφρόνηση κάτω από τα πόδια σου τα φώτα των κοινών ανθρώπων στις πόλεις και 
τα χωριά τους και ράγιζες τα τζάμια τους, για να κυνηγήσεις ψεύτικους εχθρούς πάνω από ανταριασμένες 
θάλασσες, με ορίζοντα μόνο τ’ αστέρια. Και είχες ήδη θάψει μέσα σου τα κόμπλεξ που μεγάλωσες, τους φίλους που 
ποτέ δεν σε κατάλαβαν, τον αδελφό σου που αρρώστησε βαριά. Ως δια μαγείας εξαφανίζονταν όλα τα σημαντικά 
στην απύθμενη χαράδρα του μυαλού κι επιστράτευες κάθε νευρώνα του εγκεφάλου στην υπηρεσία των ματιών σου, 
των υπολογισμών και των διακοπτών, για να θυμηθείς όλες τις διαδικασίες, να προλάβεις να ελέγξεις τα πάντα, για 
να μείνεις ζωντανός, εσύ και το ζευγάρι σου, ο νεαρός που σε ακολουθούσε τυφλά με άλλο αεροπλάνο. Ρουφούσες 
μανιακά οξυγόνο από τη μάσκα, έριχνες μια ματιά στην πλάτη σου για να σιγουρευτείς ότι δεν χάθηκαν κάπου στ’ 
αφρισμένα κύματα οι λευκές αναλαμπές από την ουρά του άλλου, στη θέση του ο Νο2 σου, και το κεφάλι πάλι 



 

 

μπροστά. Σίγουρη παραίσθηση. Το σύμπαν έκανε κωλοτούμπα, κι εσύ κάρφωνες επίμονα το βλέμμα σου στο 
διάφανο κρύσταλλο της οθόνης στο ύψος των ματιών σου, και πάλευες να πιστέψεις στη στάση του αεροπλάνου 
που έβλεπες εκεί ηλεκτρονικά, μόνο τότε ο κόσμος επέστρεφε στη θέση του. Μέσα στη νύχτα μπορούσες να 
βρεθείς ανάστροφα χωρίς να το καταλάβεις. Ό,τι κι αν έκανες τα μάτια πάντα πίσω στην οθόνη, για να ξέρεις αν 
στρίβεις ή βουτάς, αν έχεις τον ουρανό ή τη θάλασσα πάνω από το κεφάλι σου. Άκουγες τις εντολές από το έδαφος 
αυτών που σ’ έριχναν στην αρένα, έδινες οδηγίες τακτικής και ασφάλειας στον Νο 2 σου, έπαιζες χειρουργικά με 
την ακτινοβολία του ραντάρ σου και αποκάλυπτες μικροσκοπικά αντικείμενα αγνώστου ταυτότητας στο 
υπερπέραν. Άκουγες με το σώμα σου τις δονήσεις και το σφύριγμα των μετάλλων για να προλάβεις τις βλάβες τους, 
αισθανόσουν με τον κώλο το άγγιγμα του αέρα στο αεροπλάνο σου.  

Στόχοι στα 40 μίλια, ακόμα ογδόντα δευτερόλεπτα. Σφίγγεις τα δόντια και απομονώνεσαι από το σύμπαν σαν 
υπερηχητικός γιόγκι, αφήνεις ανοιχτό μόνο το δίαυλο από τον εγκέφαλο στα μάτια σου και ανατρέχεις διαρκώς 
στην ίδια διαδρομή για να προλάβεις να χωνέψεις τις πληροφορίες σου. Αντίπαλος ο χρόνος. Διασταυρώνεις 
πυρετωδώς τα στοιχεία σου... Στάση του αεροπλάνου στην οθόνη-ύψος, στάση-ραντάρ, στάση-ταχύτητα, στάση- 
πορεία, στάση-τακτική. Προσπαθείς να πάρεις τις αποφάσεις που πρέπει και να κάνεις το σωστό, να προλάβεις το 
χρόνο που τρέχει με το άθροισμα δύο υπερηχητικών ταχυτήτων, αλλά να μην κάνεις τίποτα πριν την ώρα του, γιατί 
θα ‘ναι σαν να κάνεις το λάθος. Στάση-ραντάρ, στάση-θέση του Νο 2, στάση-καύσιμα, στάση-οδηγίες στον 
ασύρματο που παίρνεις και δίνεις, στάση-ραντάρ, στάση-οπλικά συστήματα, στάση-γεωγραφική θέση... Έξω τα 
μάτια, όποιος δει πρώτος κερδίζει. Ξεψαχνίζεις το σκοτεινό ορίζοντα για να διακρίνεις τις δύο λευκές αναλαμπές 
των αντιπάλων στον αέρα, πριν σε δουν εκείνες, ετοιμάζεσαι για τη διασταύρωση, πετρώνεις τα πόδια, τον κώλο και 
το στομάχι σου για να μη χάσεις το αίμα από το κεφάλι σου, επιλέγεις διακόπτες στο μέγεθος νυχιού, μετακινείς το 
χειριστήριο τέσσερα χιλιοστά και στρίβεις ακαριαία στους τρεις άξονες, ενώ η αδράνεια σε κάνει εννιά φορές 
βαρύτερο, και πέφτει ο ουράνιος θόλος στο κεφάλι σου. Κρεμιέσαι πάνω από τον αρχηγό τους, ανάποδα στα 35.000 
πόδια, μην τον χάσεις από τα μάτια σου, τον παρακολουθείς με το λαιμό στριμμένο προς τα πίσω να βογκάει, τα 
πνευμόνια συρρικνώνονται στο μισό, το στέρνο δεν σηκώνεται για να μπει αέρας και το στόμα δεν ανοίγει, παίρνεις 
με κρουστό ρυθμό αναπνοές κοφτές σαν μαχαιριές για να μη λιποθυμήσεις, η καρδιά αρνείται να κάνει διαστολές, η 
κοιλιά πονάει από το σφίξιμο, το αίμα τρέχει προς τον κώλο και τα πόδια, η όραση γίνεται τούνελ που 
συρρικνώνεται σταδιακά, έξω από την περίμετρο όλα μαύρα, πετάς σχεδόν τυφλός σαν νυχτερίδα. Παλεύεις να 
κρατήσεις την κλειδαρότρυπα ανοιχτή για να βλέπεις έστω τον εχθρό και μέσα της προσπαθείς να χωρέσεις τα 
σύμβολα που δείχνουν την πτήση τη δική σου και του στόχου. Χορεύεις αβυσσαλέο ταγκό γύρω του, χάνεις 
ενέργεια, και αυτός το ίδιο, περιστρέφεστε και κατεβαίνετε σχεδόν ανεξέλεγκτα. Ζητάς τη θέση του Νο 2 σου γιατί 
ξέρεις πώς είναι να το ζεις όλο αυτό τις πρώτες φορές, ευτυχώς σου απαντάει, του  λες να μείνει πίσω και ψηλότερα 
απ’ όλους, να μη βάζει afterburner και να ελέγχει τα καύσιμα. Το ραντάρ εδάφους δίνει καταιγιστικές πληροφορίες 
για τους υπόλοιπους σχηματισμούς στην περιοχή και για πολιτικά αεροπλάνα που περνούν πολύ κοντά σου, βόρεια, 
νότια, δυτικά, ανατολικά. Το θέμα είναι, εσύ πού βρίσκεσαι; 5.000 πόδια ύψος, τα κύματα ευδιάκριτες άσπρες 
γραμμές πλέον από κάτω σου, μπροστά σου ο εχθρός, σημαδεύεις τη θερμότητά του, σίγουρη βολή Fox 2, και 
πλησιάζεις επικίνδυνα κοντά για να κάνεις Guns, χωρίς ποτέ να πατάς τη σκανδάλη, αλλά αυτός ξέρει ότι τον 
σημαδεύεις και η ζωή του είναι στα χέρια σου. Προσέχεις να μην πέσεις στα καυσαέριά του γιατί θα σε ρίξουν στη 
θάλασσα, στοχεύεις τις ασημένιες πτέρυγες του εχθρού που αντανακλούν το φεγγάρι και διακρίνεις τους 
γυαλισμένους θόλους των βλημάτων του, φαύλος κύκλος, είσαι πίσω από τον αρχηγό τους, και πίσω από σένα ο 
δικός του Νο2, και πίσω απ’ όλους ψηλότερα εύχεσαι να ‘ναι ο δικός σου, σε τόσο μικρό χώρο τέσσερα σιδερένια 
πουλιά, τρενάκι που σφυρίζει, στρίβει και κουτρουβαλάει μανιασμένο, και φοβάσαι μη φύγει στον αέρα κάνα βλήμα 
από πατριωτισμό ή βραχυκύκλωμα. Οι ταχύτητες μειώθηκαν από τους ελιγμούς, οι μηχανές και τα πηδάλια δεν 
υπακούνε, βάζεις όλη τη δύναμη στο χειριστήριο αλλά ο υπολογιστής έχει άλλη άποψη, ο αέρας κάτω από τα 
φτερά λιγοστεύει, και φοβάσαι μη φοβηθεί ο αντίπαλος και βιάσει τον υπολογιστή του, μην στρίψει από το μένος 
σκληρά κατά πάνω σου και δεν προλάβεις να τον αποφύγεις, μη γίνετε φως και θερμότητα, άμορφη σιδερένια 
μπάλα στον πάτο της θάλασσας. Ώσπου τα καύσιμα τελειώνουν, οι αντίπαλοι ήρθαν από μακριά, τον βλέπεις με 
ανακούφιση να βγαίνει ευθεία και να στρίβει προς τα κει που ήρθε. Μαζεύεις το σχηματισμό και τα κομμάτια σου, 
διασταυρώνεσαι με τον αντίπαλο, σε χαιρετάει με τα φώτα του και ανταποδίδεις. Χαλαρώνεις τους μύες του 
ιδρωμένου κορμιού σου, γυρίζεις βαριά το κεφάλι σου και τους παρακολουθείς ν’ απομακρύνονται ακίνδυνοι. Άλλη 
μια ψεύτικη νίκη. Θανατερό παιχνίδι κυρίων και εκατομμυρίων. Στημένο μεγαλείο του παλιού καιρού.  

Πέρα από τον ορίζοντα, στα νότια, μια αστραπή χάραξε το μαύρο φόντο του σύμπαντος, έκρηξη ανακούφισης 
μετά από κάθε αερομαχία. Έκανες τον κίνδυνο επάγγελμα, κι αυτό κανείς δεν μπορεί να το περιφρονήσει, είπε ο 
Ζαρατούστρα στον σχοινοβάτη. Και τώρα... Πώς γίνεται να μην έχεις τη δύναμη να κρατήσεις ψηλά κάτι τόσο 
ελαφρύ όσο τα νυσταγμένα βλέφαρα; Το ασήκωτο βάρος του καπνού σου. Ώρα πολλή φυλακισμένο ψάρι σε δίχτυ 
στεριανό, αρθρώσεις μαγκωμένες, πονάνε στην παραμικρή εντολή. Η νύχτα προχώρησε. Θα ‘ναι πολύ αργά. Πόσες 
ώρες να πέρασαν; Κι όμως, το μυαλό διαστέλλει το χρόνο μέσα σου, γελάστηκες και πάλι. Τα τύμπανα του Μέισον 
δονούνται ακόμα από τις λέξεις του Γουότερς. Ό,τι είναι τώρα/ ό,τι πέρασε/ ό,τι θε να ‘ρθει/ και όλα κάτω από τον 
ήλιο, βρίσκονται σε αρμονία/ αλλά το φεγγάρι κρύβει τον ήλιο. Στην πραγματικότητα, δεν υπάρχει σκοτεινή 
πλευρά της ζωής. Είναι όλη σκοτεινή.   



 

 

  



 

 

 

ΚΕΦΑΛΑΙΟ 2. 
 
 
 
 
 
Γούρλωσε τα μάτια με τη μία στο έντονο φως του πρωινού και αντίκρισε το ροζ ταβάνι αποφασισμένη για όλα. 

Δίπλα της ο Ντάρκο ρουθούνιζε μία ηδονικά μία ανήσυχος, χαμένος κάπου στα βάθη του ασυνείδητου. Πέταξε το 
σεντόνι από πάνω της, ξεσκεπάζοντας και το χαμένο κορμί δίπλα της. Η πιτζάμα του φούσκωνε στο καβάλο, ένα 
μακρόστενο εξόγκωμα που έφτανε λίγο πριν τον οφαλό του και την εξόργιζε περισσότερο απ’ όσο την ερέθιζε. Ποια 
ονειρεύεται πάλι; Ο άχρηστος, κατέστρεψε τα καλύτερα χρόνια μου. Πρέπει να ξυπνήσω τον γιο μου για να 
θηλάσει, να μη χαλάσει το πρόγραμμά του, το γλυκούλι μου. Τι ώρα πήγε; Να σηκωθώ, δεν θα προλάβω. 
Πετάχτηκε πάνω και προχώρησε ξυπόλητη για το μπάνιο. Έριξε παγωμένο νερό στα οστά του προσώπου της και 
χτένισε βιαστικά τα ηλεκτρισμένα μαλλιά της. Φριζαρισμένα και φουντωτά κατά τόπους, στην άκρη διέκρινε 
ψαλίδα. Προσπάθησε να τα σουλουπώσει, αλλά δεν συμμορφώνονταν με τίποτα και τα παράτησε. Γιατί αυτές που 
τρέχουν στα κομμωτήρια κάθε βδομάδα είναι καλύτερες; Πότε ήταν η τελευταία φορά; Μάλλον στο γάμο. Κατάρα. 
Φόρεσε τη ρόμπα της, αφήνοντας ανοιχτό το ντεκολτέ της και μπήκε στο δωμάτιο του μικρού. Τον ξύπνησε από 
βαθύ ύπνο και παράχωσε τη ρώγα της στο στόμα του με ανατριχίλα. Τι γλύκα! Μετά από λίγο τον άλλαξε στήθος, 
το γάλα άρχισε να λιγοστεύει, φαίνεται, κι έδιωξε τη μαύρη σκέψη που πήγε να τρυπώσει στο μυαλό της. Δεν 
έχουμε πολύ χρόνο σήμερα μωρό μου, πρέπει να ετοιμάσω ένα σωρό πράγματα. Για να φιλέψουμε το φίλο του 
μπαμπά σου, από τα παλιά. Ναι, δεν στο είπα χθες, θα έχουμε παρέα το μεσημέρι, πρέπει να βάλουμε τα δυνατά 
μας. Δεν περιμένω βοήθεια από τον ακαμάτη, θα τα κάνω όλα μόνη μου, όπως πάντα, για να βλέπουν όλοι τι αξίζω. 
Και πόσο άχρηστος είναι ο πατέρας σου. Γιατί ο Μάικ ήταν καλύτερος; Τα ίδια μυαλά. Παραφουσκωμένα από τον 
αέρα που ρουφάνε εκεί πάνω και πολύ ταλαιπωρημένα, τα καημένα. Δικαιολογίες για να μην κουνάνε το δαχτυλάκι 
τους, όσο πατάνε στη γη. Λες και τους υποχρέωσε ποτέ κανείς. Αφού δεν είχαν τα κότσια, γιατί το διάλεξαν; Άσε 
που τα έχουν όλα εξασφαλισμένα. Καμία έγνοια, κανένα καρδιοχτύπι. Είδαν ποτέ πώς είναι να έχεις τέτοια 
μόρφωση και να παρακαλάς για δουλειά τον κάθε αχρείο που θέλει να σ’ εκμεταλλευτεί; Αυτοί δεν έφαγαν τα νιάτα 
τους πάνω από τα βιβλία, με μόνη συντροφιά το λαμπατέρ, κι έξω το Παρίσι να σφύζει από ζωή, έρωτα και τρέλα. 
Κάποια στιγμή πρέπει να το επισκεφτώ ξανά. Ιλ ντε λα Σιτέ, Πομπιντού, Σαιν Ζερμέν ντε Πρε, Καφέ ντε Φλορ, 
κυρίως Μονπαρνάς και Μονμάρτη. Να δω όσα έχασα. Δηλαδή τα πάντα· αλλά τώρα προέχουν τα παιδιά. 

Πού έβαλα το χαρτάκι με τις δουλειές; Βάζω στοίχημα στην αριστερή τσέπη της ρόμπας. Δεξιά βάζω πάντα 
χαρτομάντιλα για τα σαλάκια του. Συγνώμη μωράκι μου, ορίστε, στη θέση του. 1) Κόρη – πρωινό σύμφωνα με τη 
δίαιτα. 2) Σαλόνι – ξεσκόνισμα, σκούπισμα, σφουγγάρισμα. 3) Προετοιμασία σαλάτας – να πλύνω λόλο ρόσο και 
ρόκα, να τηγανίσω το μανούρι και να μην ξεχάσω τα καβουρντισμένα αμύγδαλα και το ντρέσινγκ. 4) Προετοιμασία 
γεύματος – να σοτάρω τις μπριζόλες με το θυμάρι, να σβήσω με βαλσάμικο, μία φέτα μοτσαρέλα στην κάθε μία και 
στους 180 βαθμούς μέχρι να λιώσει το τυρί. Καπνιστές μπριζόλες με θυμάρι, σβησμένες με βαλσάμικο ξύδι, 
σκεπασμένες με κίτρινη μοτσαρέλα! Θα λιώνουν στο στόμα, μωράκι μου! 5) Ντύσιμο παιδιών – ο ελεύθερος χρόνος 
τους θα καλυφτεί από την εκμάθηση της ελληνικής και γαλλικής αλφαβήτου. 6) Ντύσιμο δικό μου, θα βάλω το 
ασημένιο φόρεμα με τις τιράντες ή, μήπως, είναι πολύ επίσημο; Κι αν μείνει ο άλλος με τις φόρμες; Ο χωριάτης! 
Δεν με νοιάζει. Εγώ θα το βάλω και μάλιστα χωρίς σουτιέν, ας βλέπει ο Μάικ ό,τι θέλει. Αυτός πετάει ακόμα και 
νομίζει ότι είναι κάποιος. Τουλάχιστον δεν παραιτήθηκε από τη ζωή, μόνο να πίνει και ν’ απολαμβάνει όλη μέρα την 
τρυφή σαν τον Ντάρκο. 

 
**** 
Τριγωνική αυλή, υπερίπταμαι, κόσμος μαζεμένος, και τέρατα, αγριόχορτα, κοπριές παντού και μυρωδιές, σήμα 

κατατεθέν του χωριού. Δίπλα στο καινούριο σπίτι, ένα πλινθόκτιστο, το παλιό, που το γκρεμίζαμε με τον πατέρα 
μου και τον αδελφό μου, κάποια μεσημέρια καλοκαιριού παρέα με τις μύγες. Στο κέντρο της αυλής χάσκει ένας 
λάκκος και το φέρετρο αιωρείται, λίγο πριν βουλιάξει για πάντα στα σωθικά της γης. Ροζ σωθικά και αγγεία, 
σάρκινα, αναπνέουν και πάλλονται, λαιμαργούν για τη θυσία. Χωρίς καπάκι. Μια μαυροφορεμένη μάζα, νανώδης, 
άσπρο δέρμα, χαρακωμένο με ρυτίδες, όπως ήταν στη ζωή, σφιγμένα λεπτά χείλια να μειδιάζουν. Η γιαγιά μου με 
σβώλους χώματος στο στόμα. Όπως παλιά που το γευόταν με ηδονή μετά τη βροχή. Λαχανί κροκόδειλοι σκυμμένοι 
πάνω της, με δάκρυα στα μάτια, τριγύρω αλυχτούσαν τα σκυλιά, βουβά, διαπεραστικά, ασταμάτητα. Κλαίω κι εγώ, 
προσγειώνομαι δίπλα της, κάτι ψιθυρίζω στ’ αυτιά της με την ανάσα μου. Ζωντανεύει με τα λόγια μου, ανοίγει τα 
ζαρωμένα βλέφαρα, κοιτάζει τους κροκόδειλους ένα γύρο και με καρφώνει: «Εσύ μην κλαίς, δεν θ’ αργήσεις να 
‘ρθεις κοντά μου», με μαγκώνει με τα χέρια της και σβήνει μέσα στη χαιρεκακία της με την όψη αυτού που έκανε το 
καθήκον του. Τη ρουφάει η γη στα έγκατα και παλεύω μαζί της να μη με παρασύρει. Χώματα πέφτουν από πάνω 
μας και βλέπω τα κεφάλια των κροκόδειλων να μας παρατηρούν με τα εξογκωμένα μάτια τους. Πέφτουμε και όλα 



 

 

σβήνουν στο καφέ. Από πότε έχω να το δω αυτό; Βέβαια, ήταν τότε που άρχισα να πετάω με τα F-16. Σχεδόν κάθε 
βράδυ, ώσπου ξεχάστηκε.  

Ο Ντάρκο ξύπνησε με τη μακάβρια γεύση του χώματος στο στόμα και άκουσε τη στεντόρεια φωνή της κόρης 
του ν’ απαγγέλει εκ περιτροπής το ελληνικό και το γαλλικό αλφάβητο. Από τον ήλιο κατάλαβε ότι η ώρα είχε 
περάσει. Τα χείλη του δεν ξεκολλούσαν από την ξηρασία της προηγούμενης νύχτας, σκέφτηκε να φωνάξει τη 
Φρανκ για ένα ποτήρι νερό, αλλά θυμήθηκε και το μετάνιωσε. Το μεσημέρι θα ερχόταν ο Μάικ για φαγητό, και η 
Φρανκ θα είχε αφηνιάσει. Όσο αφήνιαζε αυτή, τόσο νωχελικός αυτός. Από πότε έχω να τον δω; Μάλλον από την 
τελευταία μου πτήση. Πού με θυμήθηκε τώρα; Ένας χαμαιλέοντας, δήθεν καλλιεργημένος. Υπομονή. 

Όταν χτύπησε το κουδούνι, η Φρανκ είχε τοποθετήσει τα παιδιά δίπλα δίπλα στον καναπέ, με τα καλά τους 
ρούχα και τα χέρια ακίνητα πάνω στα γόνατα. Πετρωμένα χαμόγελα. Τελευταίες λεπτομέρειες στην αισθητική του 
τραπεζιού. Όπως μου αξίζει, αριστοκρατικό. 

 «Γεια σου, Μάικ. Δεν άλλαξες καθόλου.» Τζιν, πουκάμισο και μυρωδιά ανδρικής ορμόνης. Η Φρανκ κοίταξε 
υπονοούμενα τον Ντάρκο, φίλησε τον Μάικ σταυρωτά και άνοιξε τα χέρια για να του δείξει περήφανη το δρόμο 
προς το σαλόνι που έλαμπε από νοικοκυροσύνη, όπως γυάλιζε κι αυτή και τα μάτια της. Όλοι απόλαυσαν το γεύμα. 

«Είσαι σπουδαία μαγείρισσα, Φρανκ.» Είπε ο Μάικ και ρούφηξε επίσημα λίγο κρασί από το ποτήρι του. 
«Αυτό να το πάρω σαν προσβολή;» απάντησε η Φρανκ, που θεωρούσε τα εύσημα για τα οικοκυρικά πολύ φτηνά 

γι’ αυτήν, και του γέμισε ξανά το ποτήρι. Τα παιδιά είχαν αποσυρθεί στο παιδικό δωμάτιο, δεν ακουγόταν άχνα από 
μέσα, και ο Ντάρκο κάπνιζε σε μια γωνιά του τραπεζιού, ωσεί παρών. 

 «Άσχημο τέλος για τον Έιντζελ», είπε ο Μάικ προς το μέρος του και άναψε τσιγάρο περίλυπος.  
«Ποιος είναι αυτός;» πετάχτηκε η Φρανκ.  
«Ένας ήταν ο Έιντζελ, Φρανκ», απάντησε ο Μάικ και ξαναγύρισε προς τον Ντάρκο. «Θυμάσαι που ακούγαμε τα 

τραγούδια του στις νυχτερινές υπηρεσίες; Τον βρήκανε στο σπίτι του μετά από δέκα μέρες, σε προχωρημένη σήψη. 
Αυτή είναι η μοίρα των μεγάλων καλλιτεχνών. Είναι ευαίσθητες ψυχές, δεν αντέχουν τα σκατά... Είναι κι αυτό μια 
λύση.» 

Τελική λύση. Κρεμασμένος άγγελος μέσα στην υπόγεια γκαρσονιέρα του, σάπιζε δέκα μέρες μέχρι να τον βρουν. 
Τελευταία είδηση στην εφημερίδα, συγκίνηση μιας μέρας, τα τραγούδια του από το πρωί ως το βράδυ, και μετά η 
ζωή συνεχίζεται. 

«Α, αυτός… Ένας δειλός ήταν και απροσάρμοστος», είπε η Φρανκ. «Δεν μπορώ ν’ ακούω γλυκανάλατους 
επικήδειους. Ολόκληροι άντρες.» 

«Δηλαδή τολμηρός είναι αυτός που προσαρμόζεται παντού, Φρανκ; Ο χαμαιλέοντας;» Ο Ντάρκο σήκωσε το 
βλέμμα και τον είδε με αλλαγμένο χρώμα στο πρόσωπο. Τσίμπησες στο δόλωμα Μάικ. Άντε τώρα να τα βγάλεις 
πέρα. Γιατί σ’ έτρωγε η λέξη μέσα σου. Χαμαιλέοντας. Τα πάντα για το κοκαλάκι της εξουσίας. Με τη γεύση του 
θανάτου. Κι ας έγδαρες τη γλώσσα σου εκεί που έγλειφες, για μια θέση στο εξωτερικό, διακοπές και πολλά λεφτά, 
όπως όλοι. 

«Δεν ξέρω για τον χαμαιλέοντα, αλλά ο άνθρωπος πρέπει να βρίσκει τη δύναμη ν’ αγωνίζεται στο στίβο της ζωής 
και όχι να βουλιάζει αμαχητί στις καταχρήσεις και μετά ν’ αυτοκτονεί που τα ‘φερε έτσι η ζωή. Ένας 
καθυστερημένος ανίκανος ήτανε που δεν μπορούσε ν’ αντεπεξέλθει στα βασικά, έβλεπε τον κόσμο να προχωράει, 
να μάχεται, κι αυτός δεν μπορούσε ν’ ακολουθήσει, και τους μίσησε όλους, κι έκανε τέχνη το μίσος του. Τέχνη της 
κλάψας, τέχνη της δεκάρας.» 

«Μα αυτός δεν ήταν απλός καλλιτέχνης, Φρανκ, ήταν επαναστάτης. Έσπαγε προκαταλήψεις με τα τραγούδια 
του, έφτυνε στα μούτρα τους βολεμένους και την εξουσία. Στρίψε μου ένα τσιγάρο, Ντάρκο.» Είπε ο Μάικ και 
κατέβασε όλο το κρασί του. Θρασύτητα. Ο Ντάρκο του ξαναγέμισε, άνοιξε την καπνοσακούλα του με τη ζωγραφιά 
του Τσε ν’ ατενίζει το άπειρο, έστριψε απρόθυμα ένα τσιγάρο και του το ‘δωσε. 

«Επαναστάτης του κώλου ήτανε. Αν ήθελε επανάσταση, ας όρθωνε το ανάστημά του, έτσι κάνουν οι άντρες, δεν 
αυτοκτονούν. Ένας απροσάρμοστος σχιζοφρενής ήτανε, που τον κάναμε και καλλιτέχνη. Έχεις ακούσει τι έκανε 
στη γυναίκα του; Και με τις γάτες τα έβαζε. Το ανθρωπάκι!»  

«Εντάξει», είπε ο Μάικ διατηρώντας την ψυχραιμία του. «Ξέρω ότι στα τελευταία του είχε σοβαρά ψυχολογικά 
προβλήματα. Εγώ δέχομαι ότι υπάρχει πιθανότητα να ήταν έτσι όπως τα λες. Βέβαια, και πάλι τα τραγούδια του θα 
μείνουν αθάνατα. Αλλά δεν εξετάζουμε τώρα την τέχνη του. Εσύ, όμως, γιατί αποκλείεις να ήτανε απλώς μια πολύ 
ευαίσθητη ψυχή, πιο ευαίσθητη από μένα και σένα, που δεν μπορούσε ν’ αντέξει την κακία και τη βλακεία γύρω 
του;» 

«Άσε τις σοφιστείες. Ευαίσθητη ψυχή και χαζομάρες. Αυτός θέλησε να μείνει στο περιθώριο και να δοξαστεί γι’ 
αυτό. Απλώς δεν το άντεξε. Ήταν απόφασή του, όμως. Και όταν είδε τα σκούρα, άρχισε την κλάψα και 
αυτοκτόνησε. Τους σιχαίνομαι τους κλαψιάρηδες και τους αυτόχειρες. Να πάνε από κει που ήρθανε... Εγώ πάω να 
θηλάσω τον γιο μου. Θέλετε να σας φέρω το γλυκό;» ρώτησε η Φρανκ με διάπλατο χαμόγελο και σηκώθηκε. 

Η αποχώρησή της συνοδεύτηκε με ένα παγωμένο διάλειμμα σιωπής στο τραπέζι. Η θέση του Μάικ ήταν λεπτή 
και η υποστήριξη που περίμενε από τον Ντάρκο φυσικά δεν ήρθε ποτέ. Ακούγονταν μόνο οι απανωτές γουλιές που 
κατέβαιναν αμήχανα στον καταπιόνα του Μάικ και τα νωχελικά ξεφυσήματα καπνού από τον Ντάρκο που 
παρέμενε μαζεμένος στη γωνία του. 



 

 

Ο Μάικ έσπασε πρώτος τη σιωπή. «Την ίδια βδομάδα χάσαμε και τον Γούντι. Τραγική σύμπτωση, γιατί πάντα 
μου θύμιζε τον Έιντζελ. Τον είχες στο θάλαμο, στη σχολή, έτσι δεν είναι; Τον έφαγε η ψευτομαγκιά του άλλου. Τα 
ξέρεις εσύ αυτά. Του ζήτησαν να πλησιάσει δύο φωτογραφικά αεροπλάνα, για να δει τι κουβαλούσαν, όπλα, 
δεξαμενές καυσίμων, φωτογραφικές μηχανές. Λες και δεν ξέρουμε. Κάθε μήνα κάνουν το ίδιο δρομολόγιο και 
φωτογραφίζουν τις βάσεις μας στα νησιά. Λες και δεν τις ξέρουνε. Βαριά αεροπλάνα από τα καύσιμα κι ελάχιστα 
όπλα. Ο Γούντι πήγε δίπλα στον αρχηγό τους, έδωσε αναφορά στο σταθμό εδάφους και από τότε δεν ξανακούστηκε 
η φωνή του. Μπαμ και τέλος.»  

«Ορίστε και το γλυκό σας... Εγώ βαρέθηκα τις μακάβριες κουβέντες σας.» Είπε η Φρανκ και πήγε να περιλάβει 
τον μικρό. 

 «Σύμφωνα με την κατάθεση του δικού μας Νο2, ο αρχηγός των φωτογραφικών θέλησε να ρολάρει γύρω από 
τον Γούντι, μια πλήρη περιστροφή γύρω του για να κάνει επίδειξη, κοίτα με δεν σε φοβάμαι, είμαι και φοβερός 
πιλότος. Ποιος, ο φωτογράφος. Πού να φανταστεί ο Γούντι ότι πρόκειται για ανίκανο καραγκιόζη. Τη στιγμή που 
περνούσε από δίπλα του περιστρεφόμενος, δεν υπολόγισε σωστά και χτύπησαν τα φτερά τους. Σπειροειδής βύθιση. 
Εκτός φακέλου τα καθίσματα εκτίναξης. Πολύ άδοξο τέλος, για τον Γούντι.» 

Πάει κι αυτός. Κομμάτι μου. Συμμαθητές από το ίδρυμα. Ασουλούπωτος, γραψαρχίδας και μυαλό ξυράφι. 
Μαχαιριά. Μείον ένα πιόνι στη δύναμη αποτροπής και μερικά εκατομμύρια χαμένα στο λογαριασμό. Για το καλό 
της πατρίδας, το τελευταίο καταφύγιο των αχρείων. Η πατρίδα, μια φούσκα ανθρώπων, κάποιοι έχουν τη δουλίτσα 
τους, κάποιοι είναι άνεργοι, και όλοι μαζί χάνοι μπροστά στην τηλεόραση, δηλαδή μιζέρια, πρέζα και ισοπέδωμα. 
Ανθρωποφαγία. Μέχρι να σκάσει η φούσκα αυτή, και να ξεφυτρώσουν πάλι οι ίδιοι βολεμένοι εθνικιστές. Πλαδαρά 
κορμιά, παρφουμαρισμένα με αδρεναλίνη, που σκούζουν για να σκοτώνονται άλλοι. Αντί για τη φούσκα, θα 
προτιμούσα τους χαμένους φίλους.  

Ο Ντάρκο δέθηκε με λίγους ανθρώπους στη σχολή της Αεροπορίας. Διάλεγε τύπους αντιδραστικούς και 
ανυπότακτους σαν τον Γούντι. Εκείνους που διέκριναν μέσα στο σκοτάδι την ελαφρότητα των καταστάσεων, το 
κωμικό, το εφήμερο, το μάταιο και, επομένως, το αληθινά τραγικό, σ’ αντίθεση με το πανοπτικό βλέμμα του 
στρατού που βλέπει τα πάντα με την ίδια γελοία και ισοπεδωτική σοβαροφάνεια, είτε πρόκειται για το χρώμα των 
ποντικοπαγίδων στους θαλάμους είτε για την αυτοκτονία ενός στρατιώτη. Λεπτομέρειες. Έτσι δολοφονείται ή 
μάλλον διακωμωδείται το τραγικό στο στρατό, βουλιάζοντας στο βούρκο του κιτς. Κάθε ολοκληρωτικό σύστημα 
γραφειοκρατίας δεν παίζει με τις λεπτομέρειες, απλώς προσπαθεί να τις προβλέψει όλες, γιατί τα άρθρα του δεν 
μπορούν να αναγνωρίσουν αποχρώσεις, απαιτείται η ανθρώπινη κρίση γι’ αυτό. Και όσο περισσότερες λεπτομέρειες 
καλύπτει η γραφειοκρατία, τόσο γιγαντώνεται και μας ρουφάει στο γκροτέσκο. Η γραφειοκρατία δεν μπορεί 
αλλιώς· αν επιτρέψει την ανάδυση των αποχρώσεων ανάμεσα σ’ αυτά που είναι σημαντικά και ασήμαντα, θα 
καταρρεύσει μαζί με τους κανόνες της.  

Πόσοι να έχουμε μείνει άραγε; Πολύ μεγάλοι τώρα πια, ελάχιστοι θα πετάνε ακόμα. Η αυλαία των θανάτων 
πρέπει να ‘πεσε με τον Γούντι. Από τύχη γλιτώσαμε οι υπόλοιποι, και πολλοί σε ψυχιατρικές κλινικές. Από τύχη ζει 
ο άνθρωπος, ό,τι κι αν κάνει. Ο μόνος που με καταλάβαινε τότε στο ίδρυμα. Δεν με ρωτούσε ποτέ, δεν ενοχλούσε. 
Ήξερε… Όλοι οι εξοδούχοι του σαββατοκύριακου να παραταχθούν στο νότιο μέρος για επιθεώρηση. Η ανακοίνωση του 
σμηνία υπηρεσίας σπάνια αφορούσε εμένα και τον Γούντι. Αυτός ξαπλωμένος αγκαλιά με τις κασέτες του στο 
κρεβάτι, κι εγώ, μπροστά στο παράθυρο, ολόκληρα απογεύματα, μετρούσα τις ώρες, προσπαθώντας να ξεχάσω την 
αποφορά των αρσενικών ορμονών που δεν έλεγε να φύγει από τα ρουθούνια μου όλη τη μέρα. Και είχα χάσει 
πρόσφατα τον μοναδικό αδελφό μου. Τεράστιο τζάμι με θέα στο άλσος του ιδρύματος. Πράσινα πεύκα ακίνητα, 
σκιές και τιτιβίσματα, κάθε τόσο άνοιγα το τζάμι για να μυρίσω. Κάθε λεπτό και διαφορετικό φως. Λύγιζαν οι 
ακτίνες από τον πόνο μου και γέμιζαν σιγά σιγά σκοτάδι τα μάτια μου. Ώσπου δεν έβλεπα τίποτα, και τότε 
αναρωτιόμουν πώς γίνεται τα πουλιά ν’ ανοιγοκλείνουν ακόμα τα ράμφη τους, πώς γίνεται ο ήλιος να συνεχίζει 
κάθε μέρα και νύχτα το ταξίδι του, τι δουλειά έχω εγώ ακόμα πάνω στη γη. Κι έσβηνα τις γόπες στην ανάστροφη 
των χεριών μου χωρίς να νιώθω τίποτα, κι έκλαιγα βουβά από το μίσος μου για τον ήλιο και τα πουλιά και μύριζα 
κάθε βράδυ το θάνατο που μου ‘χε χαράξει τα μούτρα με την ανάσα του τότε που έγειρα πάνω στον κέρινο αδελφό 
μου στο φέρετρο και ακούμπησα τα χείλια στο πρόσωπό του, σαν να φιλούσα τον εαυτό μου πεθαμένο. Πρώτη 
φορά με κοστούμι, μαύρο, δεκαπέντε χρονών, φίλησα τη λευχαιμία του και τη μίσησα, και μαζί της μίσησα κάθε 
κύτταρο, κάθε οργανισμό και υλικό του κόσμου αυτού, φυσικά και το ίδρυμα, τους αρκουδιάρηδες τους 
δεσμοφύλακες και όλους τους γλείφτες που έμαθαν να χορεύουν στο φασιστικό ρυθμό του τρελοκομείου σαν τις 
αρκούδες στα πανηγύρια, για να κερδίζουν δύο εικοσιτετράωρα ζωής κάθε βδομάδα. Εξοδούχοι το 
σαββατοκύριακο. Από το πρώτο μέχρι το τέταρτο έτος, δεν ακολούθησα ποτέ το πρόγραμμα του ιδρύματος. Ούτε 
και ο Γούντι, για τους δικούς του λόγους. Κι όποτε μας έπιαναν οι αρκουδιάρηδες, δεκαπέντε μέρες φυλακή.  

«Και αν θυμάμαι καλά, στη σχολή το σκάγατε κάθε βράδυ από τα σύρματα», είπε ο Μάικ και κούνησε σαν 
αχλαδιά το κεφάλι του. «Ήσασταν ιδέα οι δυο σας. Δεν φαινόσασταν πουθενά στις κινήσεις της σχολής. Ποτέ δεν 
κατάλαβα πώς το καταφέρνατε. Εγώ δεν το ‘χα σκάσει ούτε μία φορά. Δεν ήταν αυτά για μένα.» 

Σωστά, μόνο λόγια. Μοναδική αιώνια ταξική διαίρεση. Υποταγμένοι και ανυπότακτοι. Το μόνο που τους ενώνει 
είναι τα μεγάλα λόγια. Εναντίον των αμίλητων. Όλοι οι τιμωρημένοι να συγκεντρωθούν στο βόρειο μέρος για 
προσκλητήριο. Αυτή η ανακοίνωση ήταν για μας. Και όταν μαζεύαμε πολλές ποινές, μας έβγαζαν μία φορά το 



 

 

δίμηνο με χάρη. Για να γλυκαθούμε οι στερημένοι από τη φρεσκάδα της θηλυκιάς ζωής στον ελεύθερο κόσμο και 
να συνετιστούμε. Έτσι νόμιζαν. Μετά το τελευταίο προσκλητήριο, κάθε βράδυ, ξηλώναμε τα χρωματιστά διακριτικά 
από τις φόρμες αγγαρείας που είχαν το σκοτεινό χρώμα της νύχτας, και δραπετεύαμε μέσα από τις σκιές των 
τοίχων της φυλακής και των δέντρων. Εγώ κι αυτός. Επιτέλους ελεύθεροι, έστω και κυνηγημένοι. Λίγα φυτρωμένα 
κτίσματα μέσα στο δάσος, άχρηστες επιστασίες, με σμηνίτες να φυλάνε κάθε βράδυ το χρόνο. Τσόντα και ουίσκι. 
Ακόμα περισσότερα ερείπια, κτήρια παραλλαγής, αραχνιασμένα. Τέλειες κρυψώνες. «Πέσε κάτω Ντάρκο, 
περίπολος.» Μούτρα στο χαντάκι, μυρωδιά από ρίζες και λάσπες παντού. Ελευθερία. Φώτα στο χωμάτινο μονοπάτι 
και μετά ήχος από πετρελαιοκίνητο τζιπ. Ταχύτητα χελώνας. Μακάρι να μη σταματήσουν για κατούρημα. 
Μαρτύριο σταγόνας. Αν σε πιάσουν, αποβολή. Ανοιχτά παράθυρα και φωνές οπαδών από μέσα. Χάνονται στο 
δάσος και η νύχτα επιστρέφει. Ελευθερία. «Καλύτερα ν’ αφήσουμε το μονοπάτι. Κοντεύουμε στο συρματόπλεγμα 
και θα ‘χει περισσότερη κίνηση.» Χορταριασμένο χώμα, ουρανός διάστικτος, ευτυχώς χωρίς φεγγάρι. Κρυφές 
λακκούβες με πευκοβελόνες σε κάθε βήμα και τρεχαλητά από αόρατους αρουραίους. Στο βάθος χαμηλότερα τα 
φώτα της μεγαλούπολης. Με τις σειρήνες της. Κι αν κάνουν προσκλητήριο τη νύχτα; Ελευθερία. Τελευταίο όρυγμα 
στα σύνορα του στρατοπέδου. Βαθύ, γεμάτο ακαθαρσίες. Σημάδι ένα ξύλινο πέρασμα στο χαντάκι, για να βρούμε 
στα χιλιόμετρα της περίφραξης τη μικρή τρύπα στα σύρματα. Δικής μας κατασκευής και μόνο για τα μάτια μας. 
Δίπλα στον ιππικό όμιλο, όπου έχω παρατημένο το σαραβαλάκι Ντεσεβό, χρώματος λαχανί. Κρατάμε ανοιχτό στον 
άλλον το κομμένο σύρμα και ο τελευταίος το ξαναβάζει στη θέση του. Χλιμιντρίσματα ακριβών αλόγων και μπόχα 
από σβουνιές. Έξω από την τρύπα ο φόβος. Οι φύλακες του ιππικού ομίλου γρυλίζουν για τους εισβολείς. Μαύρα 
ποδοβολητά, λείες φιγούρες με διαβολικό τρίχωμα που γυαλίζει στο σκοτάδι, μακριά πόδια και κόκκινα μάτια. 
Ντόπερμαν. Απ’ όλες τις φοβίες, αυτή σου έτυχε. Κοίτα μόνο μπροστά, προχώρα σταθερά, δίπλα σου ο Γούντι κάνει 
το ίδιο, μη φοβάσαι, το μυρίζουν. Άσ’ τα να πηδάνε γύρω σου, σάλια και ανάσες στα πόδια σου. Το χειρότερο είναι 
από πίσω, όταν δεν βλέπεις πότε σου ορμάνε, πέφτουν με τις μουσούδες πάνω σου, λαχταρούν να κάνεις τη λάθος 
κίνηση. Κι εσύ δεν ξέρεις αν και πότε θα μπήξουν τα δόντια τους στο κρέας σου. Η ουρά του γαϊδάρου. Κράτα 
ώσπου να βγεις από την περιοχή τους. Μη διανοηθείς να κοιτάξεις προς τ’ άλογα. Επιτέλους ελεύθερος. Η 
καλύτερη στιγμή για τσιγάρο, βάζω πρώτη και φύγαμε, Γούντι! Αλλά η ζωή είναι μία και όταν είναι σε δόσεις δεν 
είναι ζωή. Ξεχυνόμασταν αφιονισμένοι έξω από το ίδρυμα, απεγνωσμένοι να προλάβουμε να ζήσουμε, να πνίξουμε 
στο αλκοόλ την οργή γι’ αυτά που στερούσαμε στον εαυτό μας, τα κόμπλεξ για τους εξευτελισμούς μας και όλους 
τους παράλογους κανόνες. Αλήθεια, η Φρανκ τι κάνει; Να τη, κατά φωνή, βιαστική δόση θηλασμού. Μη χάσει. 

 «Τι σου θυμίζω τώρα... Σου λείπει καθόλου; Όχι η σχολή, το αεροπλάνο.» Είπε ο Μάικ γιατί δεν άντεχε άλλο τη 
σιωπή. Μου λείπει ο ουρανός, σαν το συγγραφέα που όταν δεν γράφει αισθάνεται μαλάκας. «Μα τι λέω… 
Αποκλείεται. Σχολή, αεροπλάνα, μακρινό παρελθόν όλα αυτά για σένα, Ντάρκο. Έφυγες και γλίτωσες. Τον 
παραλογισμό και τον κρύο ιδρώτα. Μας άφησες εμάς να παλεύουμε με τα σίδερα. Θυμάσαι τότε που μου μάθαινες 
το F-16 και δεν μπορούσα να προσγειωθώ;» Ξέγνοιαστες στιγμές στην εκπαίδευση, μακριά από υπηρεσίες και 
αναχαιτίσεις. Έμπειρος πιλότος, όσο κι εγώ, αλλά έτυχε ν’ αλλάξω πρώτος αεροπλάνο, και κατέληξες μαθητής μου, 
να ακούω τα θλιβερά λαχανιάσματά σου σε κάθε προσγείωση. Το F-16 δεν κατέβαινε σαν τρένο, όπως τα παλιά, 
βαριά σκαριά.  

«Ειδικά στις νυχτερινές. Ακόμα θυμάμαι τα λόγια σου: “Η απογείωση είναι προαιρετική, αλλά η προσγείωση 
υποχρεωτική.” Το ξέρεις ότι αυτό με άγχωνε πιο πολύ; Το υποχρεωτικό. Τη νύχτα ήτανε λεπτοδουλειά, γαμώτο μου. 
Ακόμα ζορίζομαι, όπως όλοι, φαντάζομαι, κι ας μην το παραδέχονται.» Πανάλαφρο, δαιμόνια ευέλικτο αεροπλάνο, 
μικρές επικίνδυνες ταχύτητες κατά την προσέγγιση. Φτερό στον άνεμο που έπρεπε να το αφήνεις να παρασέρνεται 
από τα ραπίσματά του, αριστερά-δεξιά με την παραμικρή πνοή, αρκεί να σημάδευες σωστά και να κρατούσες την 
πορεία σου, να περάσεις μέσα από τη μύτη της βελόνας, δύο ασθενικές λάμπες στην άκρη του διαδρόμου, έξω απ’ 
αυτές σκοτάδι, παραμόνευε το έδαφος.  

«Ειδικά, όταν πρέπει να κάνω κύκλο για να προσγειωθώ. Όταν κατεβαίνω στην ευθεία, όλα είναι ευκολότερα.»  
«Υπερβολές», είπε μονολεκτικά η Φρανκ, για να ξαναμπεί στο πνεύμα.  
«Καθόλου υπερβολές, Φρανκ. Δεν σου ‘χει μιλήσει ποτέ ο Ντάρκο γι’ αυτά; Ώρες ολόκληρες μας βάζανε στη 

σχολή και πετούσαμε στην καρέκλα μας, ρομπότ με φαντασία, για να μας γίνουν βίωμα οι διαδικασίες, ζούσαμε 
κάθε δευτερόλεπτο της προσγείωσης με το μυαλό μας. Μετακινούσαμε τον κινητήρα και το στικ όπως στον αέρα, 
επιλέγαμε τους σωστούς διακόπτες, στέλναμε το βλέμμα στο σωστό όργανο, κάναμε τους  απαραίτητους ελέγχους 
κάθε στιγμή, υποχρεώναμε τον εαυτό μας να διορθώνει λάθη κάθε είδους και φανταζόμασταν το έδαφος να έρχεται 
κατά πάνω μας. Πετούσαμε κανονικά στην καρέκλα μας, σου λέω!» Κι έπιασαν πάλι κουβέντα μεταξύ τους.  

Άνωθεν διαδρόμου 1500 πόδια. Μια συνεχόμενη στροφή καθόδου για να πατήσουν τα πόδια σου πάλι στον 
πλανήτη. Αστροναύτης, σκοτάδι χωρίς αίσθηση του βάθους, περισσότερο όργανα παρά αισθήσεις. Κι έπρεπε να 
βγεις ευθεία με τις δύο σειρές των άσπρων φώτων που οριοθετούσαν το διάδρομο και τη ζωή. Βαθμός καθόδου-
κλίση για να στρίβεις-διάδρομος-ταχύτητα, και πάλι από την αρχή, ευλαβικά. Με την εμπειρία όλα πιο εύκολα, 
αλλά πάντα κρατούσες την ανάσα σου πριν την επαφή και μέχρι να σταματήσεις τον διάολο. Κατέβαινες με 1200 
πόδια το λεπτό, 160 ναυτικά μίλια την ώρα, ούτε περισσότερο ούτε λιγότερο, πορεία ευθυγραμμισμένη με το 
διάδρομο, περίμενες να φωτίσει ο προβολέας την άσφαλτο του διαδρόμου και οριζοντίωνες σταδιακά, μετά από 
τόσα μίλια κωλοτούμπες πάνω από ξηρές και θάλασσες, για να φτάσεις στο μισό μέτρο πάνω από τη γη και να 



 

 

επιτρέψεις στους τροχούς σου να τη χαϊδέψουν γλυκά, να την καλοπιάσουν. Και το ένα λάθος διορθωνόταν στη 
διαδρομή, τα δύο και παραπάνω όχι, η διόρθωση του ενός χειροτέρευε το άλλο. Και τότε έπρεπε να βρεις τη δύναμη 
απέναντι στον εγωισμό σου να σπρώξεις τον κινητήρα μπροστά, να μαζέψεις το σύστημα προσγείωσης και να 
φύγεις για να δοκιμάσεις ξανά. Πικρό το ποτήρι του χλευασμού. Και πάνω στη γη ένα δαιμονισμένο πούπουλο. Με 
τις δύο ρόδες στο έδαφος, κρατούσες το ρύγχος ψηλά για να φρενάρει με τον αέρα και πάλευες με χέρια και πόδια 
για να το κρατήσεις στην ευθεία, ενώ το παραμικρό αεράκι σου έριχνε χαστούκια. Τα μάτια σου στις πινακίδες για 
το υπόλοιπο του διαδρόμου, 8.000 πόδια, 140 ταχύτητα. Το ένιωθες νευρικό, μια να πατάει, μια να πετάει. 6.000 
πόδια, 100 μίλια, κατέβαζες το ρύγχος και πλακωνόσουν στα φρένα, με την ελπίδα ότι θα δουλέψουν. Και τότε 
ξεφυσούσες τον αέρα που κράτησες μέσα σου από την αγωνία κι έβγαζες τη μάσκα σου λυτρωμένος και ιδρωμένος. 
Θρίαμβος. Σωθήκαμε κι απόψε. Βαθιά εσωτερική μαγκιά, στο περπάτημα, στο βλέμμα, και μέχρι να κοιμηθείς στα 
μάτια πυγολαμπίδες. Όλοι ζορίζονται στην αρχή, μετά το συνηθίζουν. 

«Όλα για σας ήταν ζόρι. Η σχολή, η πτήση, η προσγείωση. Αλλά ξέρατε τι σας περίμενε, ήταν απόφασή σας. Δεν 
λυπάμαι κανένα σας, η ζωή δεν είναι στρωμένη με ροδοπέταλα, ό,τι κι αν κάνεις.» 

 «Τίποτα δεν ξέραμε, Φρανκ. Αμούστακα παιδιά δεκαεφτά χρονών ήμασταν. Ξεκινήσαμε για τη σχολή με 
φουσκωμένα μυαλά από το Χόλιγουντ.» 

Μίλα για τον εαυτό σου. Εισιτήριο χωρίς επιστροφή. Το τρένο για τη σχολή αναχωρεί σε 5 λεπτά. Βαρύ κεφάλι 
από την ολονύχτια γιορτή και υγροί αποχαιρετισμοί στην παιδική ηλικία που έμενε πίσω. Ο Λένι στην αποβάθρα με 
δάκρυα στα μάτια. Δίπλα σου στο θρανίο από το γυμνάσιο και σε κάθε τρέλα της ζωής σου. Για τους αποτυχόντες 
ήταν ένα ζηλευτό ταξίδι στο όνειρο, για σένα απροσδιόριστος τρόμος γι’ αυτά που έρχονταν και θ’ άλλαζαν τα 
πάντα. Επιτέλους, μακριά από τη μεγάλη ιδέα του πατέρα και την καταναγκαστική καταξίωση, ίσως κι εξαιτίας της. 
Μακριά από την ασφάλεια της τσέπης του και τον πικρόχολο αυταρχισμό της. Αποφασισμένος να υποστείς και ν’ 
αντέξεις τα πάντα. Τρένο χωρίς γυρισμό. 

 «Κι ακόμα δεν ξεφούσκωσαν τα μυαλά σας; Πότε πια; Κανείς δεν σας κράτησε με το ζόρι στη σχολή. Ούτε μετά. 
Αλλά βολευτήκατε.» 

«Εγώ θα έφευγα στη βασική εκπαίδευση όταν μπήκαμε, αλλά έσφιξα τα δόντια, Φρανκ. Και βγήκα από την 
κόλαση πιο δυνατός.» 

Δυνατός, επειδή τιμωρούσες τον εαυτό σου στο γυμναστήριο, και γεμάτος κόμπλεξ. Πρωτοετείς, είστε 10 μέρες 
στη σχολή και ακόμη δεν έχετε καταλάβει πού βρίσκεστε. Εδώ θέλουμε όσους θέλουν και μπορούν. Οι περισσότεροι 
φυσικά δεν θα τα καταφέρουν. Σε λίγες μέρες κάποιοι από εσάς θα ξεκινήσουν την πτητική τους εκπαίδευση, αλλά η 
συμπεριφορά σας δείχνει ότι είστε ακόμη πολίτες. Εχθές συλλάβαμε δύο πρωτοετείς να περνάνε μέσα από τα δέντρα και 
να συνομιλούν. Σήμερα θα τιμωρηθείτε όλοι γι’ αυτό, γιατί είστε ομάδα. Μία Σειρά. Πολλοί από εσάς μιλάνε χωρίς να 
τους απευθύνουν το λόγο και δεν ξέρουν ν’ αναφέρονται σωστά. Αργείτε σε όλες τις κινήσεις της σχολής και αντί να 
τρέχετε ΠΕΡΠΑΤΑΤΕ! Στις πεζικές ασκήσεις είστε ασυντόνιστοι και ήδη πολλοί από σας έχουν πέσει κάτω από τα πρώτα 
λεπτά της βασικής εκπαίδευσης. Όσοι δεν αντέχετε, μπορείτε να δηλώσετε παραίτηση στο σμηνία υπηρεσίας. Άμες δε 
γεσσόμεθα πολλώ κάρρονες. Ξεκινήστε τροχάδην με τα όπλα στην ανάταση, φωνάζοντας δυνατά βαθμό και όνομα! 
ΜΑΛΙΣΤΑ, ΔΙΑΤΑΞΤΕ. ιιιιιΙΙΙΙΙΙΙΙιι! Και γύριζε η μανιβέλα και σφύριζε η χειροκίνητη σειρήνα του Β΄ Παγκοσμίου 
Πολέμου. Απόκοσμο ουρλιαχτό που τρυπούσε τύμπανα και συνείδηση. Συριγμός χαραγμένος στα κύτταρα, μόνιμη 
υπόκρουση στην ψυχή από τότε. Το Μ1 ασήκωτο πάνω από το κεφάλι, σου φώναζαν σαν το σκυλί και 
περιφερόσουν παράλογα στο προαύλιο του ιδρύματος, κράζοντας τ’ όνομά σου για να παίρνεις δύναμη. 
Αποφασισμένα πιτσιρίκια. Ένα σκελετωμένο ανδρείκελο μπροστά σου έσερνε άτσαλα τις αρβύλες του με τα 
πληγιασμένα πόδια, ασυνάρτητες εντολές από το ξεχαρβαλωμένο νευρικό του σύστημα, και περίμενες να 
καταρρεύσει, αλλά το μυαλό του δεν τα παρατούσε. Και παραιτήθηκαν τα χέρια του και άφησαν το όπλο να πέσει 
στο κεφάλι του για να τον λυτρώσει από το μυαλό του. Από πάνω του, μεμιάς, δέκα τεταρτοετείς κοράκια, 
σκούζοντας σαδιστικά ότι ξεφτίλες άντρες δεν θα πετάξουν ποτέ με τα φτερά της πατρίδας μας. Και το ανδρείκελο, 
κουρεμένο γουλί, με κόκκινο κρανίο από το συσσωρευμένο αίμα, αγκομαχούσε σαν να γαμούσε επί ώρες, και τους 
κοιτούσε με γυάλινα μάτια. Και αυτοί γελούσαν που γαμούσε τον εαυτό του. 

Πρωτοετείςς, ΑΛΤ! Όπλα κάτω! Ξεκινήστε διαστάσεις-ανατάσεις, τώρα! Εν-δύο, εν-δυο… Σε μια γωνιά του 
προαυλίου, με το πρόσωπο στραμμένο προς τον τοίχο του κτιρίου, οι μιλημένοι που γνώριζαν και αδιαφορούσαν, 
και το έπαιζαν άρρωστοι για να γλιτώσουν το μαρτύριο, και απλώς περίμεναν, και κανείς δεν μπορούσε να τους 
πειράξει. Τα ίδια ατσαλάκωτα πρόσωπα στις καλύτερες θέσεις αργότερα. Και ονειρευόσουν με αποχαυνωμένο 
μυαλό και σώμα τη λύτρωση του τέλους, έστω προσωρινά, γιατί αύριο πάλι τα ίδια. Αλλά εσένα σ’ ένοιαζε μόνο το 
τώρα. Και η λύτρωση δεν ερχόταν ποτέ από μόνη της. 

Πρωτοετείςς, ΑΛΤ... ΣΥΝΤΑΧΘΕΙΤΕ… Προοοσοχή!... Όλοι μαζί! Σε γνωριιίζω από την κόψη, του σπαθιού την 
τρομερή!... 

Δόγμα του σοκ, για να γκρεμίσει ό,τι είχε οικοδομηθεί στην ψυχή σου μέχρι τότε και να ξαναχτίσει πάνω στα 
ερείπια τους δικούς τους κώδικες συμπεριφοράς. Πειράματα στις ψυχές των στρατιωτών πολύ πριν τα πειράματα 
στις κοινωνίες. Εξαντλούσαν εκ προθέσεως κάθε κύτταρο του κορμιού σου και ακρωτηρίαζαν την ψυχή, για να 
πετάξουν συνθήματα στη λογική σου που παρέλυε, κι εσύ τα επαναλάμβανες και τ’ αποτύπωνες, και λαχταρούσες 
τη λύτρωση. Κι αυτή ερχόταν μαζί με τον εθνικό ύμνο, και βούρκωνες με το μεγαλείο του έθνους κι ερωτευόσουν τα 



 

 

συνθήματα. Οι αλλοδαποί συμμαθητές σου γιατί βούρκωναν; 
«Μάικ, γίνεσαι κουραστικά μελοδραματικός. Αν έβγαινες πιο δυνατός από κει μέσα, δεν θα κλαιγόσουν σαν 

γυναικούλα τώρα», είπε η Φρανκ με το χαμόγελο του Τζόκερ. Ο Ντάρκο σήκωσε το βλέμμα βαρύ από τους 
καπνούς. Δεν τρέχει αίμα στις φλέβες της, μόνο χωλή. Αυτή τη φορά δεν με χαλάει καθόλου. Υποδόρια 
ικανοποίηση. Στα νύχια της ο θρασύδειλος. 

Το κρασί τελείωσε κι έξω άρχιζε να σουρουπώνει, αλλά ο Μάικ το είχε πάρει πατριωτικά. «Απίστευτο, Φρανκ, 
δεν έχεις καταλάβει τίποτα. Μα, δεν σου μίλησε ποτέ ο Ντάρκο; Δεν έχεις ιδέα τι περάσαμε εκείνα τα χρόνια.» 

Ακόμη κι αυτοί που τα ζήσαμε δεν καταλάβαμε ποτέ τι αφήσαμε πίσω στο ίδρυμα και τι φορτωθήκαμε. 
Ενενήντα κεφάλια γουλί, σκυμμένα πάνω στα ξύλινα έδρανα του αμφιθέατρου, κάθισμα σε ορθή γωνία, 
χαμηλωμένα βλέμματα γεμάτα τρόμο, ακίνητα σαν πεθαμένα, γροθιές πακτωμένες στις ξύλινες επιφάνειες, άσπρα 
δάχτυλα σφιγμένα. Τρόφιμοι σε στρατόπεδο συγκέντρωσης. Τεταρτοετείς SS ξερνούσαν εξευτελισμούς και σάλια 
στ’ αυτιά των φοβισμένων ζωυφίων και τα βασάνιζαν για ένα ξεκούμπωτο κουμπί, μια λάθος αναφορά ή για το 
βίτσιο τους. Ατελείωτα λεπτά με τα γόνατα πάνω στα καλοριφέρ, με τις φέτες να βυθίζονται στις σάρκες και αυτές 
να εξαφανίζονται, ν’ απομένουν μόνο τα κόκκαλα και οι χόνδροι, και να παλεύεις να κατανοήσεις και να 
ισορροπήσεις. Συνεχόμενα πηδήματα λαγού από βαθύ κάθισμα, με τα χέρια στο σβέρκο, πάνω κάτω στο ανηφορικό 
αμφιθέατρο, μέχρι να καταρρεύσεις, ομολογώντας υστερικά την υποδούλωση στην εξουσία τους. Πρωτοετείς, να 
είστε σίγουροι ότι μέχρι το τέλος θα έχουμε διώξει τους μισούς. Αλλά επειδή είμαστε μεγαλόψυχοι, απόψε σας 
επιτρέπουμε να ψυχαγωγηθείτε με μια εκπαιδευτική ταινία… Τα φώτα Off! Full Metal Jacket και ο τρόμος δεν έχει όρια. 
Μαζί με τους τίτλους τέλους, You’re in the army, now. Τα φώτα μάς τύφλωσαν ξαφνικά και μαζί τους οι 
σφυρίχτρες των βασανιστών τσίριξαν όλες μαζί με προσχεδιασμένο συντονισμό. Τρομώδες παραλήρημα. Ο Ντάρκο 
συρρικνωμένος στη γωνία του τινάχτηκε από την κάφτρα του τσιγάρου που του έκαψε τα δάχτυλα. Σιχαμερές 
μνήμες που πονούσαν.  

«Αυτός, τι να μου πει; Δεν τον βλέπεις;» 
«Τι εννοείς; Άσε που δεν χρειαζόταν να σου πει τίποτα. Αν είχες λίγη φαντασία, θα καταλάβαινες.»  
Ποιος μπορεί να φανταστεί ότι τα στρατόπεδα συγκέντρωσης δεν ανήκουν στο παρελθόν του Χίτλερ και του 

Στάλιν; Δίπλα μας Νταχάου, Άουσβιτς και Γκούλαγκ, μέσα στο πετσί μας. Θεμέλια της δημοκρατίας και του 
έθνους. Η ξεφτίλα του αναγκαίου κακού. Και πήγαινα στους δικούς μου για να με καμαρώσουν, τρόφιμος γουλί τον 
πρώτο καιρό, στεκόμουν με τις γροθιές σφιγμένες στο οικογενειακό τραπέζι, σκυφτός για να μην καταλάβει κανείς 
το ραγισμένο γυαλί στο βλέμμα μου. Όλοι αναρωτιούνταν τι άλλαξε επάνω μου. Και δεν μπόρεσα ποτέ ξανά από 
τότε να δω στα μάτια τους ανθρώπους. Χτυπούσα από συνήθεια στο σπίτι μου τις πόρτες των δωματίων 
συνθηματικά, ακόμη και του ψυγείου, όπως μάθαμε να κάνουμε στο ίδρυμα κάθε φορά που μπαίναμε στους 
θαλάμους μας, για να μην τρομάξουμε τις συνάδελφες ψυχές που έτρεμαν πίσω από την πόρτα στη σκέψη ενός 
ξαφνικού ελέγχου από τους αξιωματικούς. Τσιμπούκι ονομάζαμε κάθε εισβολή των επιτηρητών. Αλλά ποτέ δεν 
κατάλαβα γιατί δώσαμε στο φασισμό το όνομα της πιο τρυφερής ηδονής. Κι αυτό, όμως, εξαρτάται από το στόμα. 

«Δεν έχω να καταλάβω τίποτα!», είπε η Φρανκ, ενώ γυάλισε το μάτι της στο άκουσμα της λέξης φαντασία, και 
αναγκάστηκε να σηκωθεί όρθια από την οργή που φούσκωνε μέσα της. «Σας βαρέθηκα κακομοίρηδες, να 
κλαψουρίζετε και να μηρυκάζετε τις περασμένες αποφάσεις σας. Λόγια, λόγια, λόγια, και από πράξεις τίποτα. Η 
ζωή θέλει πράξεις κύριοι, όχι φαντασία. Κοίτα τον Ντάρκο, όλη μέρα ραχάτι και τσιγάρο, και το βράδυ μας αφήνει 
στα κρύα του λουτρού. Αλλά δεν θα ξεμπλέξεις έτσι εύκολα, κύριε Ντάρκο. Έχεις αποδεσμεύσει αυτοβούλως τον 
εαυτό σου από τις υποχρεώσεις του πατέρα και ποιο είναι το αποτέλεσμα; Να τις αναλαμβάνω εγώ, το αιώνιο θύμα. 
Μας το παίζεις ταλαιπωρημένος κι επαναστάτης μ’ ένα ερείπιο Ντεσεβό στο χρώμα του λάχανου που βρωμάει 
καυσαέριο και τη ζωγραφιά του Τσε στην καπνοσακούλα σου. Ούτε την ασφάλεια των παιδιών σου δεν σκέφτεσαι. 
Ένας φυγόπονος είσαι της ελάσσονος προσπάθειας, μεγάλα λόγια με ποτά και τσιγάρα, και στο σπίτι το κορόιδο η 
γυναίκα να τρέχει για όλα. Ένας εγωιστής χαραμοφάης που δεν δούλεψε ποτέ στη ζωή του, βολεύτηκε στην 
αεροπορία κάνοντας την γκάβλα του, παίζοντας με τ’ αεροπλανάκια, και μας κλαίγεσαι ότι σε καταπίεζαν. Έξω 
είναι δύσκολα, να σπουδάσεις, να βρεις δουλειά, όχι στο άσυλο που ήσουνα. Αλλά έτσι έμαθες καλομαθημένε από 
την οικογένειά σου. Ο Ντάρκο, και ο Ντάρκο. Ξύπνα Ντάρκοοο, τα αγαθά κόποις κτώνται. Εσύ το μόνο που 
σκέφτεσαι είναι η καλοπέρασή σου, άχρηστε.» 

Ο Ντάρκο άναψε σκυφτός, σχεδόν κουλουριασμένος στην καρέκλα του, ένα τσιγάρο. Κοίτα μένος! Όλα αυτά 
γιατί δεν μπορεί να παραδεχτεί ότι πήρε λάθος απόφαση. Μόνο κήρυγμα για τις δικές μας αποφάσεις. Το 
αλάνθαστο τέρας της λογικής και της αποφασιστικότητας, ο χαρακτήρας στο πιο αδαμάντινό του έπεσε έξω. 
Διάλεξε λάθος άνθρωπο για να κάνει παιδιά, και κάποιος πρέπει να πληρώσει γι’ αυτό. 

«Μάικ κοίτα τον, δεν έχει τα κότσια να μιλήσει! Δεν είναι ικανός να σκεφτεί ούτε ένα επιχείρημα για αντίλογο! 
Είσαι λίγος ρε, είσαι πολύ λίγος!» συνέχισε η Φρανκ κουνώντας δολοφονικά το δάχτυλο προς τον Ντάρκο, ενώ το 
μπόι της φάνταζε διπλάσιο εξαιτίας του ξέχειλου μίσους της. «Βρες μια λύση στο πρόβλημά σου, ανθρωπάκι, 
αλλιώς θα βρω εγώ!», είπε μοχθηρά και όλοι κατάλαβαν τι εννοούσε. 

Ανατριχίλα στην ηλεκτρισμένη σπονδυλική στήλη της Φρανκ. Πρώτη φορά τέτοια κουβέντα. Στα δευτερόλεπτα 
που κράτησε η φράση της, απανωτές σκέψεις. Είναι ικανός να με παρατήσει; Ίσως, όπως παλιά που έφευγε και 
ξαναγυρνούσε κοντά μου, αλλά τώρα έχει εξάρτηση από τα παιδιά. Είναι αρκετό αυτό; Υπάρχει περίπτωση να χάσω 



 

 

εγώ τα παιδιά; Αδύνατον, τα παιδιά χρειάζονται τη μητέρα τους, δεν αξίζω κάτι τέτοιο, αφιέρωσα τόσα χρόνια σ’ 
αυτά, μια καριέρα. Εξάλλου, τους έμαθα τι κουμάσι είναι. Ο μικρός, όμως, δεν καταλαβαίνει ακόμα. Δεν έχει 
σημασία, αυτός ακόμα θηλάζει. Γλύκα. Αν χρειαστεί θα τα πω όλα στα δικαστήρια και μετά δεν έχει ελπίδα. Θα του 
απαγορεύσουν να τα βλέπει. Ή μήπως δεν τα θέλει καν; Για να περνάει τις ώρες του στα μπαρ με τις γκόμενες, κι 
εγώ πάλι φυλακισμένη, να μεγαλώνω μόνη τα παιδιά του. Ευτυχώς έχω τη μητέρα μου. Κι αν ο γιος μου γίνει ίδιος μ’ 
αυτόν; Ως πότε θα τον θηλάζω; Μπορεί κάποια μέρα να με παρατήσει κι αυτός; Τρόμος. Θεέ μου, τι έκανα λάθος; 
Τι μου είπε η ψυχοθεραπεύτρια; Δεν φταίω εγώ για τίποτα. Το φταίξιμο είναι όλο δικό του, να μην έχω καθόλου 
τύψεις. Αυτός πρέπει να ντρέπεται, ο πούστης. Κι αν τον παρατήσω εγώ; Τους άφησε άφωνους και πήγε να βάλει τα 
παιδιά για ύπνο. 

 
**** 
 
Η νύχτα είχε απλώσει τα δίχτυα της πάνω στις εντάσεις της ημέρας. Αφού έφυγε ο Μάικ, όλα έγιναν σύμφωνα 

με το πρόγραμμα, χωρίς πολλές κουβέντες· μπάνιο, δείπνο και ύπνο η κόρη, θηλασμός για τον γιο. Το νερό στον 
αέρα ήταν ζεστό κι έκανε το σώμα να ιδρώνει. Αμίλητη η λεύκα απέναντι από το μπαλκόνι άφηνε την υγρασία να 
γλιστράει στα φύλλα της. Ο Ντάρκο ξεγυμνώθηκε και ανέβηκε στην αιώρα. Λεπτό αλλά μακρουλό. Συνήθως 
εύκαμπτο. Άπλωσε σε αργή κίνηση το χέρι στο τραπέζι για να πιάσει την καπνοσακούλα και αντίκρισε τον Τσε με το 
βλέμμα του οραματιστή. Μετά την επανάσταση, το ξεκαθάρισμα του οράματος. Κυνήγι μαγισσών, με τις καντίνες 
της Αβάνας γεμάτες ρουφιάνους της CIA. Παπάδες, αντιδραστικοί και ομοφυλόφιλοι όλοι στ’ αναμορφωτήρια. 
Καλλιτέχνες στην εξορία. Πάντα με λαϊκή εντολή. Και κατάντησες ζωγραφιά σε καπνοσακούλες. Ο Ντάρκο ξύθηκε 
ανάμεσα στα σκέλια του κι ένιωσε κάτι να σαλεύει. Το κινητό του δονήθηκε πάνω στο τραπέζι, ειδοποίηση για 
μήνυμα. Παραξενεύτηκε από το σπάνιο γεγονός και πάτησε ανάγνωση. Μακροσκελές μήνυμα στα γαλλικά. Ντάρκο, 
ελπίζω να μην άλλαξες νούμερο μετά από τόσα χρόνια. Έρχομαι αύριο στα μέρη σου για δουλειές και θα ήθελα πολύ να 
βρεθούμε, να θυμηθούμε τα παλιά. Προσγειώνομαι στις 12:00 τοπική ώρα. Μοντ. ΥΓ. Ποτέ δεν έπαψα να σε φέρνω στο 
μυαλό μου, σκληρό αγόρι. Εσένα, τη θάλασσα και τ’ άστρα. Μια γαλατική θεότητα που αναστήθηκε από τον τάφο της 
μνήμης. Στόμα που έρεε μέλι με καρύδια, αντί για λέξεις. Θείο δώρο και λυπημένο χαμόγελο. Γιατί όχι; Κούνησε 
αργά το κεφάλι αριστερά δεξιά και η αιώρα ταλαντεύτηκε μαζί με τους καπνούς από το τσιγάρο του, που τους 
φυσούσε με μανία για να σηκώσουν ψηλά στον ουρανό το βάρος από την ψυχή του.  

Με τα νύχια της έγδαρε τον χαμαιλέοντα. Του άξιζε, αλλά ο στόχος ήσουν εσύ. Χρόνια τώρα, μπρος στα μάτια 
σου, η μεταμόρφωση του έρωτα σε άσβεστο μίσος. Πόσο χαμηλά ακόμα μπορείς να πέσεις; Μέρα με τη μέρα, 
παρακολουθείς βουβός να ξυπνούν τα συμπλέγματα μιας μοχθηρής γυναίκας διψώντας για εκδίκηση, και κάνεις τα 
στραβά μάτια. Άβουλο πλάσμα, κατατρεγμένο μυρμήγκι, λουφάζεις στα θραύσματα της αποχαυνωμένης ζωής σου, 
μίζερος, ανίκανος ν’ αντιδράσεις, να μιλήσεις, να πράξεις, και βουλιάζεις ολοένα περισσότερο στο καζάνι της 
κολασμένης ζωής σου, ρίχνοντας λάδι στη φωτιά που σε καίει. Πώς αλλιώς; Δέξου το. Μερικά προβλήματα δεν 
έχουν λύση, μόνο απόλυση. Στο ίδιο καζάνι με σένα βράζουνε και τα βλαστάρια σου, κοχλάζουν στο πικρό ζουμί 
που στράγγισε η ζωή σου, αλλά τουλάχιστον είναι μαζί σου. Πώς θα ήταν η κόλασή τους χωρίς εσένα; Στα χέρια 
μιας τρελής; Ή μήπως εγώ την αποτρέλανα; Κόλαση η μία, κόλαση και η άλλη. Εσύ τι κάνεις; Πρέπει να βρεις 
διέξοδο. Να σκάψεις και να ξαναπιάσεις το νήμα της χαμένης πυγμής σου εκεί που το είχες αφήσει, μάλλον θα 
χρειαστεί να πετάξεις για να το βρεις στα σύννεφα όπου το άφησες, αεροπόρε, πρέπει να πατήσεις πόδι για να 
σταθείς στο ύψος σου, έστω και τώρα. Μέσα η κοιλιά, έξω το στήθος! Με τυμπανοκρουσίες. Νταμ, ντα ρα ραμμμ! 
Πόσο κόκορας, ξεφτίλα με παράτες, όπως στο γάμο σου. Παντρεύτηκες από ανία, για να μην αυτοκτονήσεις. Πάντα 
μελοδραματικός. Εντυπωσιακή είσοδος, κοστούμι με αθλητικά. Κόκκινα μάτια από τις ουσίες, φαρδιά χαμόγελα, 
αγριοφωνάρες, γροθιές σφιγμένες στον αέρα, ζητωκραυγές για τον αιώνιο εργένη που κρεμάει τα σταράκια του, 
πουκάμισο με παραγγελία στάμπα Hasta la Victoria Siempre, βαρυσήμαντες δηλώσεις ενώπιον όλων, θα βάλω τα 
θέλω σου πάνω από τα θέλω μου, χειροκροτήματα απ’ όλες τις μεριές, και κανείς δεν έβλεπε τι κρύβεται πίσω από 
τα θέλω. Τραγωδία από τότε. Τάχα όραση πάνω από 20 στα 20, και νόμιζες ότι έβλεπες πιο μακριά από τους 
κοινούς θνητούς. Υπομονή μέχρι να πέσει η αυλαία. Όσο μπορείς να ξεχνάς, για ν’ αντέξεις. Όσο μπορείς να 
κοιμάσαι, για να ξεχνάς. Τι ώρα είπε ότι έρχεται η Μοντ; Λες να γέρασε; Γριά θεά με μαλλιά χρυσάφι. Άσε τα 
βλέφαρα να κλείσουν για να σε κοιμίσουν τ’ άστρα, όπως τότε. 

 
**** 
 
Νεκρική σιγή έπεφτε κάθε λίγα λεπτά στη σκοτεινή λίμνη με την πυκνή βλάστηση. Μια συντονισμένη παύση στη 

συμφωνική μουσική εντόμων, βατράχων, ερπετών και πουλιών, φυτών που ερωτοτροπούσαν με τον άνεμο 
βγάζοντας το μαγικό ήχο των φύλλων και των βλαστών τους. Τ’ ολόγιομο φεγγάρι εστίαζε, μέσα στο μαύρο, την 
ασημένια δέσμη του φωτός στο πόντιουμ, ασημοπράσινο νούφαρο στη μέση της λίμνης που φιλοξενούσε το 
μαέστρο. Αρσενικός βάτραχος με χρυσά μαλλιά στρογγυλοκαθόταν πάνω του, με τη φουσκωμένη του κοιλιά έτοιμη 
να εκραγεί, γουρλωμένα μάτια. Τ’ αναιμικά του πόδια βάσταζαν με υπερένταση το ασήκωτο βάρος. Τι σπουδαίο 
εγκυμονεί το ταπεινό βατράχι; Ανεμογκάστρι. Ανωμαλία στην αναπνοή του αμφίβιου που άφηνε τον αέρα μόνο να 



 

 

μπαίνει μέσα του, χωρίς ποτέ να βρίσκει το δρόμο προς τα έξω. Μονόδρομος. Ένα μπαλόνι που φούσκωνε σε κάθε 
ανάσα του ζωντανού, καταδικασμένο κάποια στιγμή να σκάσει. ΜΠΙΝΓΚ ΜΠΑΝΓΚ. Χιλιάδες θραύσματα από τη 
βατράχινη σάρκα πετάχτηκαν στα πέρατα της λίμνης, και χρυσά μαλλιά, ρίχνοντας την αυλαία με υπόκωφο 
βρόντο, και οι ομόκεντροι κύκλοι στην επιφάνεια του νερού ξεκίνησαν το δικό τους ταξίδι προς τις αφιλόξενες 
όχθες, που πάνω τους θα έσβηναν τα τελευταία ίχνη του βάτραχου με τη φουσκωμένη κοιλιά. 
  



 

 

 

ΚΕΦΑΛΑΙΟ 3. 
 
 
 
 
 
 
Η Φρανκ ήταν έξυπνη από μικρή και κανείς δεν χώνεψε τις εξυπνάδες της από τα παιδικά χρόνια. Κάθε βράδυ 

μοιραζόταν το ίδιο κρεβάτι με τη μεγάλη της αδελφή που την ανάγκαζε να κοιμάται αγκαλιά με το παγωμένο 
ντουβάρι, «θέλω ν’ ακουμπάνε τα χείλια σου στον τοίχο» της έλεγε, και τα ρουθούνια της Φρανκ σε απόσταση 
αναπνοής από τη μούχλα ξεφυσούσαν τον πόνο και το μίσος που θέριευαν μέρα με τη μέρα μέσα της. Ο πατέρας 
της είχε την ευφυΐα στρατιωτικού και τιμωρούσε σε κάθε ευκαιρία την ξινίλα στα μούτρα της από τις διαταγές του. 
Στο σχολείο, δεν την έπαιζαν ποτέ τ’ αγόρια, κι αυτή δεν έχανε ευκαιρία να τους δείχνει πόσο καθυστερημένοι ήταν, 
στα μαθήματα πάντα πρώτη. Την έλεγαν και άσχημη, επειδή δεν ασχολήθηκε ποτέ με την εμφάνισή της. Ο πόνος 
έκαιγε μέσα της κάθε ομορφιά. Μεγαλώνοντας εξορισμένη από το ανδρικό φύλο βρήκε καταφύγιο στις σπουδές και 
την υψηλή διανόηση, ώσπου η ανάγκη της μητρότητας την έριξε τυφλά ερωτευμένη στη στεγνή αγκαλιά του 
Ντάρκο, ενός εξίσου απελπισμένου που είχε κορεστεί από τα βιώματα και τις ηδονές της ζωής. Πάντα 
ανικανοποίητος. Το επόμενο πρωί της Κυριακής, πριν ξυπνήσει ο Ντάρκο, χτύπησε το τηλέφωνο του σπιτιού. Η 
Φρανκ σπάνια απαντούσε στις κλήσεις, για να μη χάνει πολύτιμο χρόνο από το σφιχτό της πρόγραμμα, αλλά 
βρέθηκε δίπλα στο ακουστικό, ενώ διέτρεχε το σπίτι για να προλάβει τις δουλειές, και το σήκωσε.  

«Γεια σου, Φρανκ. Τι κάνετε;» ακούστηκε η ξύλινη φωνή του πατέρα της. 
«Καλά είμαστε, πατέρα», απάντησε η Φρανκ, κρύβοντας την αποστροφή της. 
«Πώς είναι τα παιδιά; Δεν πιστεύω να κοιμούνται.» Στρατός και ανατροφή. Ακόμη και στις διακοπές εγερτήριο. 
«Όχι, βέβαια. Τέτοια ώρα.»  
«Έφαγαν πρωινό;» Όλοι οι κατώτεροι άχρηστοι, για να έχει νόημα η ιεραρχία των καθυστερημένων. Ο 

αγράμματος, που τελείωσε το λύκειο με το ζόρι. 
«Ναι, πατέρα. Γι’ αυτό με πήρες;»  
«Όχι. Θέλω να μάθω πότε θα ‘ρθείτε.» 
«Δεν ξέρω ακόμα. Πρέπει να κανονίσω με τη δουλειά. Και δεν το συζητήσαμε με τον Ντάρκο, ακόμα.» 
«Τι κάνει αυτός; Δεν πιστεύω να μη θέλει να έρθει;» 
«Ούτε εγώ.» Τι πονηρή απάντηση. Νομίζει ότι θα μου ξεφύγει με τις γνωστές εξυπνάδες της.  
«Ακόμα δεν έμαθες ν’ απαντάς σταράτα. Λοιπόν, και να μη θέλει, πάρε τα παιδιά κι έλα. Δεν θα μας λείψει 

ιδιαίτερα. Εμείς τα παιδιά θέλουμε να δούμε.» Αφήστε τα παιδιά να έρθουν κοντά μου. Ο Χριστός με πηλίκιο και 
μουστακάκι Χίτλερ. Ρωτάς αν θέλουν να σε δουν τα παιδιά; Όλα εδώ πληρώνονται. 

«Μ’ άκουσες;» 
«Σ’ άκουσα, θα δούμε.» 
«Γιατί, τι έγινε; Μαλώσατε πάλι;» 
«Αυτό είναι δική μου υπόθεση.» 
«Κάνεις λάθος, είσαι κόρη μου κι έχεις υποχρέωση να μου τα λες όλα.» Θα μου πεις εμένα δική μου υπόθεση! 
«Καλά θα τα πούμε, όταν έρθουμε από κει.» 
«Πότε;» 
«Δεν ξέρω.» 
«Να σου πω, δεν θα μας χωρίσει από τα εγγόνια μας, ο προκομμένος σου. Θα σε πάρω αύριο να μου πεις πότε 

θα έρθεις.» 
«Άστο καλύτερα, θα σε πάρω εγώ, όταν το κανονίσω.» 
«Τι να κανονίσεις; Αύριο θα σε πάρω, να το έχεις κανονίσει! Με τον πούστη που έμπλεξες.» 
Ο πατέρας της έκλεισε με βρόντο το ακουστικό και η τελευταία φράση του τράνταξε το μυαλό της Φρανκ που 

άρχισε να στροβιλίζεται πυρετωδώς. Πόσο καιρό έχουμε να το κάνουμε; Μήνες, από τις διακοπές του χειμώνα. Μα 
πώς τη βγάζει; Οι άντρες παράγουν σπέρμα καθημερινά, είναι ζήτημα βιολογίας. Αυτός τι το κάνει; Ποτέ δεν τον 
έχω δει να. Και κάθε βράδυ ξενυχτάει. Σίγουρα έχει γκόμενα. Αλλά ούτε μία κλήση στο κινητό του, ένα μήνυμα; 
Έχω μέρες να το ελέγξω. Η μοναδική του επικοινωνία είναι με το άλλο το ρεμάλι, τον Λένι, που σέρνεται μαζί του 
στα καταγώγια της πόλης. Συμμαθητής από το γυμνάσιο. Πρώτη βόλτα στην παραλία της πόλης όταν 
μετακομίσαμε, τα παιδιά πειθαρχημένα κατσικάκια δίπλα μας, και να σου τον μπροστά μας. Γαμώτο, την πρώτη 
κιόλας μέρα. Μακρύ μαλλί και μούσια. Αγκαλιές, φιλιά, συστάσεις και πάλι φιλιά. Πολλά αηδιαστικά φιλιά. Από 
τότε αχώριστο ζευγάρι οι δυο τους, και όλα πήγανε στραβά για μας. Σίγουρα είναι πούστης τελικά, δεν εξηγείται 
αλλιώς. Δεν είναι ζωή αυτή! Πόσο ν’ αντέξω ακόμα; Πρέπει να το τελειώσω όλο αυτό, σήμερα κιόλας. Θα τον κάνω 
εγώ τον ανώμαλο να μου το πληρώσει.  



 

 

Ο Ντάρκο ξύπνησε αργά με στύση και θυμήθηκε τα χρυσά μαλλιά της Μοντ. Πρέπει να βιαστώ και, κυρίως, 
πρέπει να βρω μια δικαιολογία για να ξεφύγω από τη Φρανκ. Μήπως να έλεγα ότι πάω να βρω τον Λένι; «Κάνε ό,τι 
θέλεις», ήταν η απάντηση της Φρανκ. Τον κοίταξε παγερά από την κουζίνα και συνέχισε τις δουλειές της. 
Πρωτοφανές. Ακόμη και το βλέμμα της διαφορετικό. Τα μάτια της, αντί να κουνιούνται νευρικά πέρα δώθε 
αναζητώντας στα χαμένα κάπου να διοχετεύσουν την υστερία της, τώρα έμειναν καρφωμένα πάνω του με μια 
αποφασιστικότητα που έδειχνε ότι είχε κατασταλάξει στους σκοπούς της. Ο Ντάρκο δεν αντιλήφθηκε την αλλαγή 
αυτή, γιατί τον απασχολούσε το βήμα που ετοιμαζόταν να κάνει. Πρώτη φορά στη συζυγική του ζωή. Ένα βήμα 
προς τα πίσω. Τι νόημα έχει αυτό που κάνω; Θα με σώσει από την κόλαση που έφτιαξα για τον εαυτό μου; Τι 
κόλαση και μεταφυσικές μαλακίες είναι αυτές. Κάποτε ζούσα μόνο για τη έξαψη της στιγμής. Τώρα κάτι σάπιο 
μέσα μου. Η γλύκα της μιζέριας και των αναμνήσεων. Σ’ όλη τη διαδρομή προς το αεροδρόμιο, ο Ντάρκο ζαχάρωνε 
τις καλοσχηματισμένες περαστικές κοπέλες μέσα από τα τζάμια του Ντεσεβό για να προετοιμαστεί σεξουαλικά, κι 
ευχόταν να μπορούσε να ερωτευτεί την πρώτη κακομούτσουνη για να κλωτσήσει τον εαυτό του έξω από το 
κολλώδες τέλμα της ζωής του. 

Οι ξαναζεσταμένοι έρωτες πάντα τον αηδίαζαν, γιατί ήθελε να κοιτάει μπροστά. Κυνηγούσε μανιακά τα 
πρωτότυπα βιώματα και με το υλικό αυτό μεγαλουργούσε. Άνθρωπος των πράξεων τότε και όχι των λόγων, 
αληθινός καλλιτέχνης της ζωής που επιδίωκε την ομορφιά, χωρίς να νοιάζεται για τις επιπτώσεις. Τους θερινούς 
μήνες, μετά τις πτήσεις, όταν τα υπόλοιπα στρατιωτάκια σέρνονταν κατηφή μέσα στα σιδερένια καβούκια τους 
προς τα πυρακτωμένα διαμερίσματα και την ανούσια βουή της πόλης, μίζερες ζωές μίζεροι άνθρωποι, ο Ντάρκο 
έπαιρνε αντίθετη πορεία και ξεχυνόταν με τη μηχανή του προς το πέλαγος. Εκεί, σ’ έναν απομακρυσμένο κόλπο, 
πέταγε τη φόρμα πτήσης από πάνω του και βουτούσε γυμνός στα νερά και την άμμο, παρέα με άλλους 
ηλιοκαμένους γυμνιστές, φωτιές, μπύρες και μουσική μέχρι το επόμενο πρωί. Μόνιμοι κάτοικοι παραλίας. Με όλες 
τις ανέσεις που μπορούσε να του προσφέρει μια μικροσκοπική σκηνή, ξεκαλοκαίριαζε από το Μάιο μέχρι τον 
Οκτώβριο, αποθηκεύοντας στα κύτταρα του γυμνού κορμιού του την ενέργεια των κυμάτων και του ήλιου για το 
χειμώνα. Ένα βασίλειο δικό του, μακριά από τις συμβάσεις της ζωής, και η Μοντ πριγκίπισσα των λουλουδιών για 
τους δύο μήνες που ξέμεινε κοντά στην τρέλα του ένα καλοκαίρι. Ξάπλωναν ώρες δίπλα στη θάλασσα και αυτή 
τους αγκάλιαζε με τα ξεφυσήματά της. Το κύμα έγδερνε την καψαλισμένη γύμνια τους με την άμμο και τα σφαλιστά 
τους μάτια θάμπωναν από το καλοκαιρινό φως. Πολλά μεσημέρια τύχαινε να μουγκρίζουν τ’ αεροπλάνα πολύ 
χαμηλά πάνω από τα κεφάλια τους και τότε ο Ντάρκο άνοιγε χαραμάδα στα βλέφαρά του για μια στιγμή, 
προσπαθώντας να τα δει να σερφάρουν στα κύματα μέσα στη λάμψη του εκτυφλωτικού ήλιου που πλημμύριζε το 
κεφάλι του από τη σχισμή. Μετά ξανάκλεινε τον ήλιο και τ’ αεροπλάνα έξω από τα μάτια του και ψιθύριζε 
ερωτόλογα στη Μοντ. Θέλω να γλείψω το ανάγλυφό σου σπιθαμή προς σπιθαμή, να τρυπήσω τις χαράδρες σου, να 
σηκώσω απόνερα στα πελάγη σου, κι αυτή χαμογελούσε. Τα κύματα χάιδευαν με τα χρυσά μαλλιά της το στήθος 
του. 

Κάθε πρωί χαράματα, παρατούσε τ’ αλμυρά στήθια της Μοντ για να διασχίσει με τη μηχανή του τα σκοτεινά 
λαγκάδια μέχρι το αεροδρόμιο. Οι υγρές μυρωδιές που έχυνε η γη μετά τη συνουσία με τη δροσιά της νύχτας 
πάγωναν τα ρουθούνια του, ο αέρας τον χτυπούσε στο πρόσωπο και δάκρυζαν τα τσιμπλιασμένα μάτια του, στον 
ορίζοντα άνοιγαν τα ροζ χείλη τ’ ουρανού έτοιμα να τον υποδεχτούν. Καβαλούσε το σιδερένιο του πουλί, όχι για να 
σηκωθεί ψηλότερα από τον ήλιο στην ανατολή, αλλά για να κολλήσει πάνω στη γη σαν εραστής, και ακολουθούσε 
τις καμπύλες της με 500 μίλια.  

Δεν έτρεχε αυτός αλλά η γη από κάτω του. Και ό,τι ήταν μέχρι 1000 πόδια μπροστά του, το έβλεπε αφού είχε 
περάσει. Ταχύτητα πάνω από τις δυνατότητες του οπτικού νεύρου. Κανένας άνθρωπος δεν είναι φτιαγμένος να 
πετάει, αλλά ο Ντάρκο έβρισκε τρόπο να το απολαμβάνει. Βουτούσε στις κοιλάδες και τίναζε από τα σκιάχτρα τις 
σκούφιες τους, σημάδευε άσπρες κουκίδες πάνω στη χλόη κι ώσπου να προλάβει να σκεφτεί έτρεχαν τρομαγμένα 
πρόβατα κάτω από τα πόδια του και πίσω τους ο μικροσκοπικός βοσκός έβριζε που δεν θα κατέβαζαν γάλα τα 
ζωντανά του. Έστριβε μέσα στις χαράδρες και αγκάλιαζε τις πλαγιές που διαγράφονταν ανάμεσα σε κείνον και τον 
ουρανό, έβγαινε ευθεία και σημάδευε τα δέντρα στην επόμενη κορφή, σήκωνε τα πόδια του για να μη σκοντάψει 
όταν περνούσε ξυστά από τα κλαδιά τους, όλα τα κοντινά χωρίς μορφή, ένα θολό ψηφιδωτό, ροζ, καφέ και 
πράσινο, μεθυσμένη περιήγηση σε γκαλερί του Πόλοκ. Όταν ήθελε να πάρει ανάσα μακριά από τον ίλιγγο του 
εδάφους, τραβούσε προς τον ήλιο και σούβλιζε την πρώτη άσπρη τούφα σύννεφου που έβρισκε πάντα να 
ξεκουράζεται πάνω σε κάποιο βουνό.  

Και, όταν έβγαινε στη θάλασσα, δεν πετούσε, κολυμπούσε, χλευάζοντας το ραδιοϋψόμετρο που έδειχνε αρνητικό 
ύψος και ήξερε ότι δεν μπορούσε να στρίψει γιατί θα έβρισκε το φτερό του στη θάλασσα. Ώσπου να βαρεθεί την 
απεραντοσύνη του πελάγους, σκαρφάλωνε στα βράχια κάποιας αγέρωχης βραχονησίδας και πάλευε να εντυπώσει 
τις αστραπιαίες εικόνες στη μνήμη του. Γκρίζα κτίσματα στις κορυφές, χαλάσματα με μυρωδιά καμπάλα, 
πολεμίστρες  κάστρων, γκρεμισμένα παράθυρα με οξειδωμένα σίδερα, μουχλιασμένοι ογκόλιθοι με βρύα και 
λειχήνες στη βορεινή πλευρά, και πάλι απέραντο γαλάζιο, εικόνες που γρήγορα θα ξεχαστούν. Περνούσε 
χαμηλότερα από τα σκουριασμένα φορτηγά που θαλασσοδέρνονταν μέσα στη φουρτούνα, έρημα, στοιχειωμένα, κι 
έψαχνε πάντα να διακρίνει κάποιο στοιχειό επάνω τους για γούρι. Ναύτη στην κουπαστή με το τσιγάρο στο στόμα, 
ν’ αγναντεύει το απέραντο του θαλασσινού του χρόνου, ξύνοντας την κρούστα από το αλάτι πάνω του, ταπεινό 



 

 

πλάσμα και παρατημένο στην υγρή πραγματικότητα, το alter ego του υπερόπτη αεροπόρου που χάνεται στη λήθη 
ενός ιλιγγιώδους χρόνου. Κι όταν τον πετύχαινε, τραβούσε ξαφνικά τον ανήφορο μπροστά του, για να σηκώσει 
σύννεφο από τη θάλασσα με τα καυσαέριά του και να φανταστεί τη λάμψη στη ματιά του, να τον κάνει να ξεχάσει 
προς στιγμή τα τροφαντά μπούτια της ερωμένης του.  

Και όλοι τον έλεγαν τρελό, μεγάλη του τιμή, κάποιοι τον απέφευγαν, και μερικοί τον κάρφωναν στο διοικητή για 
επικίνδυνους χειρισμούς. Μετά, δεν τον άφηναν να πετάει για ένα μήνα. Ακροάσεις, επιπλήξεις και πολλά κούφια 
λόγια από εκνευριστικά στόματα που ανοιγόκλειναν βουβά απέναντί του τάχα από ενδιαφέρον. Ο Ντάρκο ποτέ δεν 
πίστεψε στους κανονισμούς, πίστευε στην τύχη του, καβαλούσε τη μηχανή, μια βαθιά ανάσα πριν τα φανάρια, 
γκάζωνε και διασταύρωνε με κόκκινο την εθνική οδό έξω από το αεροδρόμιο, κατεύθυνση προς το πέλαγος. 
Γελούσε μέσα του με τα έντρομα βλέμματα των άλλων οδηγών. Live fast die young. Συνήθως έβρισκε τη Μοντ 
γαντζωμένη στα βράχια να μαζεύει γυμνή πεταλίδες και κοχύλια για το μεσημεριανό. Εκείνα τα βράδια, του μάθαινε 
τ’ αστέρια ανάσκελα και τον κοίμιζε αποκαμωμένο στην αγκαλιά της.  

Τώρα η άμμος μπαίνει στην πίσω τρύπα του κορμιού του και τον ενοχλεί, οι αρθρώσεις του μουδιάζουν. Η Μοντ 
καρφωμένη πάνω του, έχει κλειστά τα μάτια από την αναγεννημένη έξαψη και αναπαύεται ικανοποιημένη μετά την 
υπερπροσπάθεια που κατέβαλε για να ξυπνήσει τις μνήμες στο αίμα του Ντάρκο. Αχνές ρυτίδες έχουν πια σκάψει το 
αγγελικό της πρόσωπο και το αμμώδες δέρμα της έχει ξεχειλώσει γύρω από τις μεγαλύτερες καμπύλες στο σώμα 
της, αλλά τα μαλλιά της είναι ακόμα εξωτικός ποταμός και το στόμα της ροζ ορίζοντας στον ουρανό της αυγής. Τα 
μόνα αεροπλάνα πάνω από τα κεφάλια τους είναι κοντόχοντρα τσάρτερ με χαζοχαρούμενους τουρίστες, που 
απογειώνονται αγκομαχώντας από το γειτονικό αεροδρόμιο σαν κότες που παιδεύονται να πετάξουν. Στο βάθος, 
ένα μαύρο πέπλο νεφών σχηματίζει ηλεκτροφόρο τοίχο που κινείται απειλητικά προς την παραλία. O ήλιος 
συνεχίζει να είναι εκθαμβωτικός, μα αυτός δεν θέλει να χάσει από τα μάτια του το χρυσάφι στα μαλλιά της και τα 
ρόδα στα στήθη της, δεν θέλει να χάσει το αίμα από το πέμπτο πιο μακρουλό αλλά και πλαδαρό μέλος του, και της 
χουφτώνει τα πορτοκαλόφλουδα για ν’ ανοίξει διάπλατα στο παρελθόν τα χείλη του παραδείσου της.  

Η παραλία είναι ερημική, γιατί πάντα βρίσκεται μια ερημική παραλία για το σκοπό αυτό. Η Μοντ 
σκαρφαλωμένη πάνω του ανοίγει με το κορμί της μια παρένθεση που δεν κλείνει πουθενά, έτοιμη να δεχτεί τα 
πάντα, και ο Ντάρκο συσπάται ολόκληρος προσπαθώντας μάταια να προλάβει να κλάψει γι’ αυτά που θάφτηκαν 
στο παρελθόν και δεν πρόκειται ν’ αναστηθούν στο μέλλον. Μαζί με την υγρή, καταπιεσμένη ουσία της ύπαρξής του 
που εκτοξεύεται στα σωθικά της αφήνει όλο τον αέρα, που φούσκωνε χρόνια τα πνευμόνια του, να επιστρέψει στον 
ουρανό με μια στριγκή κραυγή πολεμικής σειρήνας που χαράζει τη βοή των κυμάτων και των αεροπλάνων. 

Η καταιγίδα τούς πρόλαβε στο δρόμο για το ξενοδοχείο της Μοντ και μετατράπηκε σε κίτρινη νεροποντή. Από 
πάνω τους, ο μαύρος ουρανός βογκούσε διαρκώς με μια συνεχόμενη βροντή βγαλμένη από την Αποκάλυψη και 
μαστίγωνε ακατάπαυστα τα τζάμια του πράσινου Ντεσεβό με νερόμπαλες βροχής. Οι υαλοκαθαριστήρες πάσχιζαν 
αδίκως. Το παλιό σκαρί αγκομαχούσε μέσα στον πλημμυρισμένο δρόμο και ξεφυσούσε τούφες δηλητηριώδη 
καυσαέρια από την εξάτμιση και τις τρύπες της, ποτίζοντας την καμπίνα με τη μυρωδιά μονοξειδίου. «Τι μυρίζει 
έτσι;» ρώτησε η Μοντ. «Μήπως είναι επικίνδυνο;» Καλή ιδέα. Όταν βρω τα σκούρα, γκαράζ και Ντεσεβό. Happy 
ending, όμως την τελευταία φορά που φαντάστηκα την ανυπαρξία με τρόμαξε. Το υφασμάτινο κάλυμμα στον 
ουρανό του αυτοκινήτου ήταν κλειστό, αλλά τα νερά έσταζαν στο εσωτερικό και πάνω στα μπούτια της Μοντ. 
Εκείνη το διασκέδαζε και σκουπιζόταν από την άμμο και τα υπόλοιπα υγρά χαμογελώντας. Στο μυαλό του Ντάρκο 
ήρθαν τα εκστασιασμένα πρόσωπα των παιδιών του που απολάμβαναν κάθε άσκοπη βόλτα με το αυτοκίνητο, ιδίως 
όταν άνοιγαν την οροφή και την ψυχή τους στις σταγόνες της βροχής. Η Φρανκ φυσικά δεν έμπαινε ποτέ μέσα στο 
σαράβαλο, και τα παιδιά έμπαιναν μόνο στα κρυφά. Λαχανάκι Ντεσεβό, το έλεγε η μικρή, παράθυρο στον κόσμο 
και στη χαρά. Στην άκρη του δρόμου, ένα χαλασμένο σχολικό λεωφορείο τρανταζόταν από τα αλλόφρονα 
πηδήματα των ανυποψίαστων μαθητών που διασκέδαζαν με τους ήχους και τα χρώματα της συντέλειας. Όταν 
γυρίσω σπίτι, να θυμηθώ να τα πάω μια βόλτα με το αυτοκίνητο. Σ’ όλη τη διαδρομή, δεν αντάλλαξαν κουβέντα. Η 
Μοντ ήθελε τόσα να μάθει γι’ αυτόν, αλλά ήξερε ότι ο Ντάρκο ήταν αλλεργικός στις ερωτήσεις. Δεν θέλησε ποτέ ν’ 
ασχολούνται οι άλλοι μ’ αυτόν, να τον αναλύουν, να τον ανακρίνουν και αυτός να είναι αναγκασμένος να δίνει 
απαντήσεις που ποτέ δεν θα περιέγραφαν ολόκληρη την αλήθεια. Τι να πεις; Και οι δύο γνώριζαν ότι δεν θα 
ξανασυναντηθούν ποτέ. 

Μετά την επιστροφή στο σπίτι, η Φρανκ του ανήγγειλε με περιφρόνηση το χωρισμό τους. 
 

  



 

 

 
ΚΕΦΑΛΑΙΟ 4. 
 
 
Το πρωί είναι πάντα η χειρότερη ώρα της ημέρας. Κάθε βράδυ η συνείδηση, που κάποιοι λένε ότι κοιμάται, 

μοχθεί αγόγγυστα για να προλάβει να ξεφορτωθεί από πάνω της τα βαριά φορτία που της φόρτωσε η ζωή της 
ημέρας για να την κάνει αυτό που είναι, μοναδική. Σαν να θέλει η συνείδηση κάθε πρωί να ξεκινήσει από την αρχή. 
Αυτό το έργο της νύχτας είναι πολύ πιο δύσκολο, αν σκεφτεί κανείς ότι την ημέρα η συνείδηση παραχώνει στο σάκο 
της ό,τι προλάβει να συνειδητοποιήσει, ενώ τη νύχτα υποχρεώνεται σαν τον Σίσυφο να διαγράψει μία-μία όλες τις 
σωρευμένες λέξεις και εικόνες του παρελθόντος, αντιμετωπίζοντας μάλιστα τους εφιάλτες που μάχονται να 
διασώσουν ό,τι μπορούν. Συνήθως ό,τι πονάει βαθιά δεν σβήνεται ποτέ. Και τα δευτερόλεπτα μετρούν αντίστροφα. 
Και ξυπνάς άδειος από τα περιτυλίγματα, έχεις μείνει μόνο με τους πόνους σου, κολλημένες βδέλλες που δεν 
βγαίνουν χωρίς να ξεσκίσεις τις σάρκες σου, αλλά κατά βάση είσαι ίδιος με όλους, οι βδέλλες πάνω σου δεν σε 
κάνουν μοναδικό, ένα θλιβερό αντίτυπο συνείδησης, υποψήφιος αυτόχειρας όσο δεν αισθάνεσαι μοναδικός. Γι’ αυτό 
πονάει το πρωί, αλλά οι περισσότεροι το προσπερνούν και ξαναπιάνουν τη μοναδικότητα εκεί που την άφησαν πριν 
κοιμηθούν. Όχι ο Ντάρκο. Τα διαδοχικά νοήματα που είχε δώσει στη ζωή του για να είναι μοναδικός διαλύθηκαν 
σαν σύννεφα από τον άνεμο του χρόνου και τα δύο παιδιά που κατέληξαν να στηρίζουν την ύπαρξή του 
αποσπάστηκαν βίαια μακριά του. Η μοναδικότητα της προηγούμενης μέρας είχε χαθεί αμετάκλητα για τον Ντάρκο, 
ήταν απλώς ένας χωρισμένος και αποτυχημένος πατέρας, ίδιος με όλους. 

Ένα χρόνο μετά το χωρισμό, το σπίτι ήταν σκουπιδότοπος. Όπως γίνονται τα σπίτια εκείνων που δεν ανοίγουν 
την πόρτα της εξόδου ποτέ. Ο Ντάρκο δεν συναντούσε ανθρώπους ούτε έβλεπε τα αντικείμενα γύρω του. Σαν να 
μην υπήρχαν. Δεν έτρωγε σχεδόν τίποτα, μόνο οι τρίχες, οι ώμοι, οι αγκώνες και τα γόνατα ξεχώριζαν στην όψη του. 
Το στόμα του είχε γεμίσει άφθες, αγκάθια που μασούσε με το σάλιο του. Μιλούσε μόνο στον εαυτό του και κάθε 
τόσο κούρευε με ψαλίδι τα μαλλιά και τα μούσια του. Μες στην τρέλα του είχε επίγνωση της κατάστασης και αυτό 
ήταν ανυπόφορο. Κυρίως στον ύπνο του. Με το που άνοιξε τα μάτια του το πρωί, σηκώθηκε από το κρεβάτι του 
γυμνός, άρπαξε μια χούφτα υπνωτικά και κατέβηκε υπνοβάτης στο γκαράζ. Έκλεισε ερμητικά την είσοδο κι έβαλε 
μπροστά το Ντεσεβό που είχε μείνει με την οροφή ανοιχτή μετά την τελευταία βόλτα. Μύριζε άσχημα όταν τον 
βρήκε ο Λένι. 

 
**** 
Αγαπητά μου παιδιά, 
Τώρα που διαβάζετε το γράμμα τούτο, είστε πλέον σε ηλικία να κατανοήσετε καλύτερα το δράμα της ζωής σας. 

Ξέρω από προσωπική εμπειρία ότι πονάνε οι πληγές όταν τις ξύνεις, ιδίως όταν είναι τόσο βαθιές όσο οι δικές σας. 
Αλλά οι πληγές δεν θεραπεύονται, αν δεν τις καθαρίσεις. Για να σκαλίσετε βαθιά μέσα στην ψυχή σας και να 
ψηλαφίσετε τα τραύματα που χαράχτηκαν, πρέπει, όσο διαβάζετε τις γραμμές αυτές, να ξεχάσετε τη λογική της 
μητέρας σας, να διαγράψετε τις κουβέντες και τις εικόνες που μόλυναν τις ψυχές σας. Πρέπει ν’ ανοίξετε την 
καρδιά σας για να ξεθάψετε από τα βάθη της τα συναισθήματα που φώλιασαν φοβισμένα εκεί από τα παιδικά σας 
χρόνια. Ας είναι αυτά ο οδηγός σας. Είστε τόσο μακριά μου, κι όμως στα ρουθούνια μου μυρίζω ακόμα τα χνώτα 
σας. Στ’ αυτιά μου αντιλαλούν τα πρώτα σας φωνήεντα και στα μάτια μου έμεινε χαραγμένη η αντανάκλαση από τα 
καθαρά σας βλέμματα. Στη φωλιά της παλάμης μου αγκαλιάζω ακόμα την τροφαντή σάρκα των παιδικών χεριών 
σας. Ποτέ μου δεν αγάπησα τα λόγια που ξεφτιλίζονται στο στόμα, γι’ αυτό μείναμε στη σιωπή τα λίγα χρόνια που 
αναπνέαμε τον ίδιο αέρα. Δίπλα μας, ένας εκκωφαντικός καταρράκτης λέξεων ισοπέδωνε την κάθε στιγμή, αλλά η 
τρυφερή παρουσία σας γλύκανε πάντα την ανικανοποίητη ψυχή μου. Τώρα, πια, και να ήθελα, δεν μπορώ να 
μιλήσω. Για τον λόγο αυτό, μετά την τελευταία μας βόλτα με το Ντεσεβό, τη μέρα που φεύγατε για το Παρίσι, 
έκατσα να γράψω αυτά που δεν θα μπορέσω ποτέ να σας πω. 

Λίγες μέρες μετά την ανακοίνωση του χωρισμού μας, η μητέρα σας μου παρέδωσε γραπτώς και δικηγορικώς 
τους όρους της για συναινετικό διαζύγιο. Πέρα από τις παράλογες οικονομικές απαιτήσεις, ζητούσε την πλήρη 
κηδεμονία σας και μου επέτρεπε να σας συναντάω μόνο στο δικό της χώρο δύο ώρες καθημερινά εκτός Σαββάτου 
και Κυριακής, υπό την επίβλεψη της ίδιας. Επιφυλασσόταν για το δικαίωμά της να μετακομίσει σε άλλη πόλη ή 
χώρα, χωρίς τη συγκατάθεσή μου. Όπως κι έγινε. Σκοπός της ήταν να μ’ εκδικηθεί γι’ αυτά που της έκανα και ο 
καλύτερος τρόπος ήταν να με σβήσει από το χάρτη της ζωής σας. Ένα μήνα αμφιταλαντεύτηκα. Μου πήρε μερικές 
μέρες για να μαζέψω τα κομμάτια μου, διασκορπισμένα επιπόλαια σε όλες τις πτυχές της ζωής μου, αλλά τελικά 
βρήκα το σθένος να την αντιμετωπίσω. Δεν θα το έκανα για να περισώσω το τελευταίο ίχνος αξιοπρέπειας και 
εγωισμού, ούτε για να αγκιστρωθώ στην ευτυχία που μου παρουσιάστηκε αναπάντεχα με το πρόσωπο το δικό σας – 
πόσο τραγική ειρωνεία, σε μένα που σύρθηκα απελπισμένος στη λύση της οικογένειας, όχι γιατί πίστεψα στη 
δύναμη της μελλοντικής σας ύπαρξης, αλλά για να μην αυτοκτονήσω, για να σώσω έστω προσωρινά το τομάρι μου. 
Έτσι σκατά όπως τα έκανα, δεν μου άξιζε ούτε η αξιοπρέπεια ούτε εσείς. Έπρεπε, όμως, ακόμη και την τελευταία 



 

 

στιγμή, να ορθώσω το ανάστημά μου απέναντί της, γιατί δεν μπορούσα να σας φανταστώ να μεγαλώνετε 
ανυπεράσπιστα πλάσματα στα χέρια μιας τρελής. 

Τα στοιχεία που κουβαλούσε όταν γεννήθηκε, τα δικά της βιώματα που έγιναν εμμονές και, κυρίως, ο 
αναπάντητος έρωτας που γεννήθηκε στη δική της απελπισμένη ψυχή για μένα, η βουβή μου αδιαφορία και ο 
χαρακτήρας μου, την οδήγησαν στην παράνοια. Αν η ψυχοθεραπεύτρια που την παρακολουθούσε δεν ήταν φίλη 
της και δεν της χάιδευε τ’ αφτιά, θα μπορούσε να το επιβεβαιώσει, μα όχι να το αντιμετωπίσει. Αυτά τα πράγματα 
γεννιούνται πολύ βαθιά στην ανεξερεύνητη ψυχή μας για να μπορέσουμε να τ’ αγγίξουμε. Απλώς, όταν αυτές οι 
ψυχές γίνονται επικίνδυνες, τις φυλακίζουμε στα δεσμά της ψυχοκατασταλτικής χημείας. Όσο για μένα, φρόντιζα ο 
ίδιος για τη δόση μου. Και ήξερα ότι μόνος μου δεν θα τα κατάφερνα να σας αναθρέψω. Ποιος μπορεί μόνος του; 
Έβαλα στόχο να αυξήσω το μερίδιό μου στη ζωή σας, για να μας έχετε και τους δύο. Να μας χαίρεστε. Η μητέρα 
σας ήταν αμετάπειστη, όπως πάντοτε, πόσο μάλλον τώρα που την έτρωγε το σαράκι της εκδίκησης. «Θα πάω στα 
δικαστήρια», μου είπε, «θ’ αποδείξω ότι είσαι τοξικομανής και ομοφυλόφιλος, και τότε δεν θα ξαναδείς ποτέ τα 
παιδιά σου. Και αυτά που σου δίνω πολλά είναι.» Μπορούσε ν’ αποδείξει κάτι τέτοιο; Δεν ήξερα. Μπορούσα εγώ ν’ 
αποδείξω ότι είναι τρελή; Δύσκολα. Μήπως οι τοξικομανείς και ομοφυλόφιλοι δεν έχουν αγάπη μέσα τους; Αλλά τα 
παιδιά χρειάζονται κάτι παραπάνω από αγάπη για να μεγαλώσουν. Και το πιο συντηρητικό κομμάτι της κοινωνίας 
μας, τα δικαστήρια, το γνωρίζουν καλά αυτό. Τα παιδιά χρειάζονται αυταρχισμό. Κι εγώ θα μπορούσα να είμαι 
τοξικομανής και ομοφυλόφιλος, μα αυταρχικός δεν θα γινόμουν με τίποτα, μετά απ’ όσα έχουν δει τα μάτια μου. 
Συμπέρασμα: δεν έπρεπε να κάνω εγώ παιδιά. Μα τότε, δεν θα υπήρχατε σεις. Τα λουλούδια που φύτρωσαν στο 
βούρκο μας. Μέχρι να βουρκώσουν κι αυτά. Αλλά χωρίς τα τριαντάφυλλα που ανθίζουν με τα δικά σας χαμόγελα, 
θα βουλιάζαμε όλοι στην ασχήμια του κόσμου τούτου. Χωρίς τα δικά σας βλέμματα που μυρίζουν ζωή, θα μας 
έπνιγε όλους ο θάνατος.  

Όπως η ζωή με τη μητέρα σας ήταν αδιέξοδη και για τους δυο μας, έτσι αδιέξοδο ήταν και το διαζύγιο. Σιτεμένα 
μυαλά, άγονα χώματα που πέτρωσαν από τα βιώματα και τα κόμπλεξ που τα πλάκωσαν. Ανίκανα να γεννήσουν 
λύσεις. Ακόμη κι αν τα ισχνά απομεινάρια της ψυχικής μου δύναμης άντεχαν στα χαστούκια των δικαστών, η 
δοκιμασία θα ήταν εξοντωτική για σας. Ακόμη κι αν εσείς αντέχατε τη δοκιμασία και οι δικαστές αποφάσιζαν υπέρ 
μου, το μίσος της μητέρας σας για μένα θα φούντωνε, και θ’ αφιέρωνε κάθε λεπτό από τη ζωή της μαζί σας για να 
σας το μεταδώσει, για να σας στρέψει εναντίον μου. Μέσα σε λίγο καιρό, δεν θα θέλατε να με αντικρίσετε, η 
απόφαση των δικαστών θα ήταν ένα κενό γράμμα. Το μίσος για τον πατέρα σας θα δηλητηρίαζε την ψυχή σας μέχρι 
το τέλος.  

Το πρόβλημα με τη μητέρα σας δεν ήταν απλώς ασυμφωνία χαρακτήρων αλλά σύγκρουση δύο κόσμων. Ένας 
ανελέητος πόλεμος με θύματα εσάς. Ο κόσμος του τυρβώδους, του ηδονιστή, του αμίλητου ονειροπαρμένου που 
πετάει στα σύννεφα, ενάντια στον κόσμο της μαθηματικής εξίσωσης, της εγκράτειας, της πολύλογης πυγμής που 
πατάει γερά στη γη. Ήμουνα σταγόνες βροχής που χόρευαν στο χάος και η μητέρα σας ομπρέλα ρεαλισμού. 
Ήμουνα φτερό στον άνεμο και η μητέρα σας μάταιη διαφορική εξίσωση για την τύρβη των ρευστών. Αλλά ο 
άνθρωπος μπορεί ν’ αποδράσει απ’ οποιαδήποτε ολοκληρωτική φιλοσοφία ζωής, δεν ξεφεύγει ποτέ, όμως, από το 
μίσος και την εκδίκηση. Η κακία θα σας έπνιγε. Δέχτηκα το μαρτύριο του αποχωρισμού και σας παρέδωσα άνευ 
όρων τόσο ευάλωτες ψυχές στα χέρια της, συγχωρέστε με, με μοναδικό σκοπό να καταλαγιάσει η μανία της. Έλπιζα 
ότι μόνο έτσι, ακόμη και μέσα στο σκοτάδι, θα βρείτε τη ρωγμή ν’ ανοίξετε το δικό σας δρόμο στη ζωή. Να 
γλιτώσετε από την τρέλα που σας περιτριγυρίζει.  

Τώρα που το σκέφτομαι, είμαι σίγουρος ότι οι δικές σας τρυφερές και γόνιμες ψυχές θα βλαστήσουν από το 
μηδέν τις λύσεις για τη ζωή που εμείς στάθηκε αδύνατο να βρούμε. Έστω κι αν σας ποτίσαμε το δικό μας δηλητήριο. 

Μέσα από το λαχανάκι Ντεσεβό, που τόσο αγαπούσατε να σας πηγαίνει βόλτα στον κόσμο,  
Ο πατέρας σας  

γιατί η αλήθεια πεθαίνει τελευταία 
 
Υ.Γ. Αγαπητέ Λένι, το γράμμα αυτό είναι για τα μάτια τους και τα δικά σου μόνο. Φρόντισε να φτάσει στον 

προορισμό του με το πλήρωμα του χρόνου. 

  



 

 

 
 

ΒΙΟΓΡΑΦΙΚΟ ΣΗΜΕΙΩΜΑ 
 
Ο Δημήτρης Κωνσταντίνου Π. γεννήθηκε την τελευταία μέρα του 1972 και μεγάλωσε στη Θεσσαλονίκη. Όταν 

ήτανε παιδί πετούσε στα σύννεφα, ώσπου κάποια στιγμή προσγειώθηκε και συνέχισε τη ζωή του στην Αθήνα. 
Δραστηριοποιείται στο χώρο των εκδόσεων και έχει δημοσιεύσει κείμενα πολιτικής και τέχνης στο περιοδικό 
ΒΑΒΥΛΩΝΙΑ. Δεν σκοπεύει να ολοκληρώσει ποτέ τις σπουδές του στην κοινωνιολογία και δεν έχει 
παρακολουθήσει κανένα σεμινάριο γραφής. Τα τελευταία χρόνια πειραματίζεται με τις νουβέλες και τη ζωή πάνω 
στη γη. Εκδίδεται αποκλειστικά στις Εκδόσεις Εξάρχεια.  

Βιβλία του ιδίου: Κρούγκερ, Unabomber. 
  



 

 

 
ΒΙΒΛΙΑ ΤΟΥ ΙΔΙΟΥ ΑΠΟ ΤΙΣ ΕΚΔΟΣΕΙΣ ΕΞΑΡΧΕΙΑ 
 
 

 
 
ΚΡΟΥΓΚΕΡ – ΔΩΡΕΑΝ Ε-BOOK 
Μυθοπλασία σε έκδοση τσέπης. 
 Ένα κούφιο πατρικό σπίτι με δηλητηριώδες τζάκι, ένα καπνισμένο υπόγειο κι ένα διατηρητέο ψηλά στην οδό 

Θεμιστοκλέους. Ένα ποτάμι με ανυποψίαστες μπράνες και ιδιοφυείς κουράδες μέσα του, μπίλιες λερωμένες με 
ούρα, σελίδες μαγαρισμένες με λέξεις κι ένας καθρέφτης που αντανακλά το χαμόγελο του ηλίθιου. Τύραννοι γονείς, 
εκμεταλλευτές επαναστάτες κι εγωιστές ποιητές, ώριμες μάγισσες νεανικών λαγόνων, νευρικές λολίτες και κυρίως 
η πόρνη με το τατουάζ πεταλούδας. Θεός, ελευθερία, αυτονομία, ατομικισμός και λογοτεχνία, ψυχαναγκαστικές 
αποστολές και ματαιοδοξίες, παρθενικοί έρωτες με τρομοκρατημένα και ανικανοποίητα πρόσωπα. 

 Μακριά από τα εγκόσμια και υπό τους ήχους της τζαζ, ο Κρούγκερ εξομολογείται στον εαυτό του τις 
ιδεολογικές και σεξουαλικές εμμονές του, και ματαιοπονεί να παγιδεύσει στο δόκανο των λέξεων το άπειρο που 
χάσκει στην ψυχή του. 

 
 
ΓΙΑ ΤΟ «ΚΡΟΥΓΚΕΡ» ΕΓΡΑΨΑΝ: 
 
«...ο Κωνσταντίνου έχει τρόπους να βγάλει λάδι από την πέτρα.» 

Κ. Παπαγιώργης, περιοδικό LIFO 
«...Είναι μια μεστή δαγκωνιά του παρόντος ο Κρούγκερ, που έχει τη γεύση του μέλλοντος.» 
Αλ. Σχισμένος, περιοδικό ΒΑΒΥΛΩΝΙΑ 
«...Η ανάγνωση της νουβέλας του Δημήτρη Κωνσταντίνου συνοδεύεται από ένα είδος απόλαυσης για το ταξίδι και 
τη μύηση του ήρωα στη ζωή.» 
Πωλίνα Γουρδέα, www.bookbar.gr 
«...Κατ΄ αντιστοιχία προς τον Κρούγκερ, οσφρίζομαι ότι ο Δημήτρης Κωνσταντίνου, αν και πρωτοεμφανιζόμενος 
λογοτέχνης, γνωρίζει πού πατάει και γνωρίζει το σκοπό του. Το λέει κι ο ήρωάς του άλλωστε: "Το μόνο που θέλω 
είναι να κάνω τον εαυτό μου να αξίζει".» 
Δημήτρης Τσεκούρας, συγγραφέας 

 
  



 

 

ΒΙΒΛΙΑ ΤΟΥ ΙΔΙΟΥ ΑΠΟ ΤΙΣ ΕΚΔΟΣΕΙΣ ΕΞΑΡΧΕΙΑ 

 

 

 
 

UNABOMBER – ΔΩΡΕΑΝ E-BOOK 

Μια δυστοπική νουβέλα που εκτοξεύει θραύσματα αλληγορίας στο χωροχρόνο. Το τέλος και η αρχή της 

Ύπαρξης, με αφορμή μια παράλογη ιδέα που φύτρωσε σαν αγριόχορτο στο θερμοκήπιο του Πρωτογονισμού: 

 

«...όλα ξεκίνησαν πολύ παλιά, με το Λόγο που γεννήθηκε στα σπήλαια της λαγνείας και ξεφτιλίστηκε στο 

στόμα μας, διαφημιστικά και συνθήματα. Μετά το Λόγο καμία αληθινή επαφή, όλα μεσολάβηση, λέξεις και 

γκριμάτσες, μόνο ψέμματα και μιμήσεις, για να φτάσουμε ως εδώ. Κάθε πρωί, στο σημείο αυτό, ο Γιούνα 

βασανιζόταν με την κατάληξη της ζωής και του κόσμου του που διαδραματιζόταν μπροστά του ολοζώντανα 

στη θεατρική σκηνή του μισοξύπνιου. Την κατάληξη που όλοι γύρω του και πριν απ’ αυτόν είχαν συνηθίσει επί 

δεκαετίες τόσο πολύ καθώς την έβλεπαν να έρχεται, ώστε ν’ αδιαφορούν πλήρως γι’ αυτήν. Τρέχουν βιαστικά 

προς το τέλος της κατάληξης με το χαμόγελο της μάσκας στο πρόσωπο και την έγνοια στο μυαλό να 

προλάβουν ένα πρόγραμμα χωρίς νόημα. Το τέλος ένα φυσικό επακόλουθο χωρίς καμία αξία, λες κι έχει ήδη 

επιτελεστεί. Ο τρόπος του τέλους είναι το θέμα...» 

 

Ο ήρωας της νουβέλας ονομάστηκε Unabomber από την κωδική ονομασία που έδωσε το FBI στον ερημίτη 

τρομοκράτη John Kaczynski, ο οποίος έδρασε μεταξύ 1978-1995 στις ΗΠΑ και παραμένει μέχρι σήμερα 

φυλακισμένος. 

 

Η ΠΩΛΙΝΑ ΓΟΥΡΔΕΑ (bookbar.gr) για το UNABOMBER: 

 

“Η δυστοπική φύση αυτής της λογοτεχνικής προσπάθειας συναντά μια γλώσσα που ρέει μέσα από εικόνες και 

περιγραφές ενός σύμπαντος με ρευστά όρια στον χωροχρόνο. Η καλαίσθητη αυτή νουβέλα με τον αλληγορικό 

τίτλο Unabomber, ξυπνά το ενδιαφέρον των αναγνωστών, που έχουν ήδη βομβαρδιστεί από χίλιες παρόμοιες 

ιστορίες, γιατί χαρακτηρίζεται από γεγονότα που απαρτίζουν το κειμενικό σώμα με ύφος που προξενεί την 

περιέργεια και την ταύτισή μας με τον ήρωα και τις πράξεις του.” 



 

 

 

“Εξαιρετικά εθιστικό στη νουβέλα Unabomber είναι το στοιχείο της υπαρξιακής αγωνίας που διέπει τον ήρωα 

σ’ όλες του τις εκφάνσεις. Το έλλογο κομμάτι του ήρωα έρχεται σε σύγκρουση με την αποσάθρωση ενός 

κόσμου με ημερομηνία λήξης. Αυτά τα σημεία της νουβέλας είναι τα πιο ενδιαφέροντα και ίσως, τα πιο μεστά 

σε νόημα, αν και δεν λείπει το ταλέντο της συγγραφικής παρατηρητικότητας σε ό,τι σχετίζεται με τις 

περιγραφές του κόσμου που ο Κωνσταντίνου διαμορφώνει στο βιβλίο του.” 



 

 

ΕΚΔΟΣΕΙΣ ΕΞΑΡΧΕΙΑ 

Λογοτεχνία 

 

 ΜΑΝΙΤΟΥΑΝΑ 

Wu Ming 
 

54 
Wu Ming 

 
ΑΛΤΑΪ 

Wu Ming 
 

Η ΦΘΟΡΑ 
Δημήτρης Τσεκούρας 

 
ΜΟΛΩΧ 

Αλεξάντρ Κουπρίν 
 

.Ο ΕΑΥΤΟΣ ΗΧΟΣ 
Γιώργος Γέργος 

 
ΦΛΕΒΑ ΠΟΥ ΣΠΑΕΙ 
Γιώργος Μπουρλής 

 
ΝΤΑΡΚ 

Δημήτρης Κωνσταντίνου 
 

UNABOMBER 
Δημήτρης Κωνσταντίνου 

 
ΚΡΟΥΓΚΕΡ 

Δημήτρης Κωνσταντίνου 
 

ΑΜΕΡΙΚΑΝΟΙ ΠΟΙΗΤΕΣ 
&ΠΟΙΗΤΡΙΕΣ ΤΟΛΜΟΥΝ 

Γιώργος Μπουρλής 
 

ΨΥΧΙΑΤΡΙΚΕΣ ΣΗΜΕΙΩΣΕΙΣ: 
ΠΕΡΙΠΤΩΣΗ Δ.Δ. 

Χαράλαμπος Μαγουλάς 
 

ΤΟ ΔΙΦΥΛΟ 
Δημήτρης Τσεκούρας 

 
ΕΜΕΙΣ 

Yevgeny Zamyatin 
 
  



 

 

 
 
 
 
 
 
 
 
 
 
 
 
 
 
 
 
 
  



 

 

 




