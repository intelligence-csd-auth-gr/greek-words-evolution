









































Βασίλης Λαλιώτης 
 

Εφτά Σ’αγαπώ 
με Τίτλους 

του Τσετ Μπέικερ 

ΕΝΔΥΜΙΩΝ





Εφτά Σ’ Αγαπώ με Τίτλους του Τσετ Μπέικερ





5

Almost Blue

Τα δυστυχισμένα και  τα εύκολα θέλει ο κόσμος 
κι όχι τη δυσκολία του να σ’ αγαπώ και  να σωπαίνω 
όπως εκείνος που πονάει γιατί γνώρισε μιαν ευτυχία 
και ρίχτηκε εκτός περιοχών μητέρας κι εκεί όπου 
οι άλλοι ακόμα δεν βρήκαν ένα ναι έχει κάτι για να χάσει... 



6

September Song 

Τα τρένα που δεν περνούν πια το μικρό φέρρυ 
που δεν υπάρχει πια κανείς γι απέναντι, το βήμα σου 
που έχει κάτι από επιστροφή από σινεμά μ’ ένα 
κλαράκι γιασεμί στο χέρι, καθώς εκείνοι της οθόνης 
διαπλέκονται στις απαλές χειρονομίες σου πόσα 
καλοκαίρια χωρίς εμάς σ’ ένα απώτατο μέλλον 
που από το να σ’ αγαπώ πικρίζει όλα τ’ αστέρια. 



7

Tenderly 

Είσαι από ύπνο και  ν’ ακούω θάλασσα με τη αίσθηση 
ενός χεριού μου που σε αγκαλιάζει... μουσική μιας σκέψης 
που θα συνεχίζεται πολύ μακριά από μας σε κάτι φώτα 
μιας άδειας εξέδρας που φυσάει ο άνεμος... τόσο που να διαβάσεις 
πρώτα από τα χείλη μου το σ’ αγαπώ πριν το ακούσεις. 



8

If You Could See Me Now 

Το δάκρυ σου έρχεται από μια θάλασσα πικρή 
παιδιών που τους αρνήθηκε ο κόσμος μα εγώ 
ω να με έβλεπες τώρα πως δοκιμάζω μια ντροπή 
από αδυναμία προσευχής μέσα στη νύχτα 
ένα μονάχα σ’ αγαπώ που ξεκινάει από σένα 
και ξανάρχεται σε σένα έχοντας ενώσει το ένα σου 
δάκρυ αυτό με τα δακρυσμένα μάτια όλου του κόσμου. 



9

Alone Together 

Γράψε: Αυτό το κάτι που απουσιάζει όταν είμαστε μαζί 
γυρεύει ένα τόπο λευκό να γράψει μιαν απελπισία. 
Γράψε: Στης ευτυχίας την άκρη είναι που τολμάει ο χρόνος 
να ξαναστείλει μια θλίψη παιδική γιατί υπάρχουν άστρα. 
Γράψε: Όταν τελειώσουνε οι λέξεις θα μείνουν μόνο τα δεμένα 
χέρια μας δυο ζωάκια μικρά στη χλωρίδα του άγραφου. 
Γράψε: Πόσο από χρόνο κι από φόβο κοστίζει ένα σ’ αγαπώ 
να το αναλάβει κάποιος και  παρά τη ματαιότητα του κόσμου. 



10

I’m Glad There Is You 

Ότι κι αν κάνω κάτι μου θυμίζει πως υπάρχεις
μια νοσταλγία είσαι μια διωγμένη σκέψη πόνου
που τη φέρω στο στήθος την αγγίζω σαν ουλή
που άφησαν τα νύχια της φωνής μου στο όνομά σου.
Μακρινό σ’ αγαπώ μου είσαι και σχεδόν ψιθυρισμένο
στο αυτί σου για να νιώθω πως υπάρχεις. 



11

Lonely Star Groovin 

Κάποτε σκέφτομαι: Θα ήθελα να είμαι ο ηττημένος σου
μόνο για να σε νιώσω απ’ το ανεκπλήρωτο του κόσμου
τη γυρισμένη πλάτη που γεννάει τους ποιητές τα λόγια
που δεν επέστρεψαν ποτέ σε μιαν απάντηση και μοναχά
τα πήρε των άλλων το αμίλητο για να τα κάνει άστρα.
Είναι μια γοητεία του χαμού, κάποτε σκέφτομαι, που στέλνει
το μέγα θέαμα του κόσμου πάνω στις ζωές μας σαν σκιά
σ’ εκείνο το αληθινό μου σ’ αγαπώ γι αυτό κι ανυπεράσπιστο. .



ΣΕΛΙΔΟΠΟΙΗΘΗΚΕ 
8 ΙΑΝΟΥΑΡΙΟΥ 2017


