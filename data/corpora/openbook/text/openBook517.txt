













































Η ΠΡΟΦΗΤΕΙΑ


2018 

   

Η ΠΡΟΦΗΤΕΙΑ 
Πύρρων Ηλειόπουλος 

 

  



                                                       Η ΠΡΟΦΗΤΕΙΑ . 

Ο Χασάν αγάς ήταν Τουρκοκρητικός - δηλαδή μουσουλμάνος με μητρική γλώσσα τα 

ελληνικά. Μια μέρα, πριν ακόμα ξημέρωσει, ανέβαινε καβάλα στο μουλάρι του ένα 

μονοπάτι στις ανατολικές παρυφές της  Ίδης. 

 Όχι ότι δεν είχε άλογο – είχε φοράδα και μάλιστα νεότατη-  όμως θ’ ανέβαινε ψηλά στο 

βουνό  για να επισκεφτεί το κοπάδι των προβάτων του, που το πρόσεχαν οι βοσκοί του, κι  

εκείνο  το μέρος ήταν πολύ δύσκολο για άλογα. Το μουλάρι είναι ζώο που τα καταφέρνει 

πολύ καλύτερα στα κακοτράχαλα μέρη. 

 Ήταν τότε  μια μεγάλη ανάπαυλα των ταράχων μεταξύ χριστιανών και μουσουλμάνων, που 

ταλάνιζαν μόνιμα  το νησί, κι αυτός – που ήταν καλός άνθρωπος και τον σέβονταν ακόμα 

και οι χριστιάνοι- είχε παχτώσει το ορεινό βοσκοτόπι, που άνηκε σε ιερό ιδρύμα, για τρίτο 

καλοκαίρι  χώρις να έχει κανένα προβλήμα με τους γείτονες του, που ήταν όλοι χριστιανοί. 

 Μόνο εγώ το κατάφερα αυτό! θυμόταν πάνω στο μουλάρι. Όλοι οι άλλοι, με το που 

ανεβαίνουν, αρχίζουν να τους κλέβουν τα ζώα. Και λένε μετά : «Μα πώς μ[ω]ρε  το κάνει ο 

Χασάν αγάς;! Στο τέλος, θα πουν πως είμαι κρυφοχριστιανός..., σκέφτηκε για μια στιγμή. 

Όμως δεν είμαι! Είμαι καλός μουσουλμάνος, γι’ αυτό. Μεγάλε Προφήτη! Εσύ είπες: Να 

είστε φιλεύσπλαχνοι και ελεήμονες. Κι εγώ αυτό έκανα. Και μ’ αγαπούν όλοι· γιατί χαρίζω 

τυριά και αρνιά στους φτωχούς και δε μπαίνω ποτέ στα χωράφια του άλλου. 

 Κοίταξε πέρα, πάνω από την κορυφή του βουνού –  όπου  μια μαβιά γραμμή καλωσόριζε 

την καινούρια μέρα- κι ένιωσε ωραία. Το μουλάρι, καλοταϊσμένο, κατάπινε με μεγάλα 

βήματα την ανηφόρα και όλο και πλησίαζε. 

 Και τι δεν κατάφερα! Ο πατέρας μου... μακριά απ’ το δρόμο του Θεού, έπινε κρασί κι 

έπαιζε ζάρια. Μ’ άφησε μόνο χρέη · ούτε ένα χωράφι που να μην ήταν χρεωμένο. Κι εγώ τα 

πλήρωσα όλα, μέχρι το τελευταίο γρόσι, κι αγόρασα και το Διμούρι  με 2000 ρίζες έλιες. Και 

πλήρωσα τον Αλή  Καούνη όσο είχαμε συμφωνήσει κι ένα κεχριμπαρένιο κομπολόι δώρο 

στο τέλος, γιατί δεν ήθελα να στεναχωρηθεί για το μπαχτσέ  που μου πούλησε. Γιατί αν ο 

άλλος στεναχωρηθεί για κάτι που σου πουλάει,  δε θα δεις ποτέ καλό από  αυτό. 

 Φαντάστηκε  τότε το Διμούρι, λόφο κατάφυτο με ελαιόδεντρα και περιποιημένο, και  η 

ψυχή του πλημμύρησε ικανοποίηση. 

 Και τα παιδιά μου τα πάντρεψα όλα, στην ώρα τους. Το μόνο παράπονο που έχω από τα 

παιδιά μου, είναι πως δεν ήθελαν τα πρόβατα κι ήθελαν να μείνουν στο Κάστρο. Όμως εγώ 

τους μοίρασα  τα χωράφια, δίκαια, όπως έπρεπε,  και κράτησα εγώ τα πρόβατα. Κι από τα 

πρόβατα ακόμα, φτάνει να βγάζω όσα κι απ’ τα χωράφια. Μόνο το μαλλί τους τώρα κάνει 

500 γρόσια. Και 1000 το τυρί, και 2000 τα σφαχτά! 

 Δεν πρέπει όμως να υπερηφανεύομαι για όλα αυτά, σκέφτηκε αμέσως. Η υπερηφάνεια 

είναι αμαρτία. Να είστε φιλεύσπλαχνοι, ελεήμονες και ταπείνοι! Ο Θεός, ήθελε ο Θεός και 

τα έκανα. 



 Πάντα προσπαθούσε  κρύβει βαθιά στην ψυχή του κάθε ίχνος αλαζονείας  για την επιτυχία 

του. 

 Το μουλάρι – που ήξερε ακριβώς που πήγαινε- σταμάτησε να  ανηφορίζει και μπήκε μέσα 

σ’ ένα  μακρύ λόγγο, με το φως της αυγής να είχε φτάσει αρκετό ώστε να διακρίνονται 

καθαρά τα δέντρα και στις δύο του άκρες. 

 Τότε άκουσε ένα σφύριγμα  και είδε έναν άνθρωπο να μαζεύει ένα κοπάδι κατσίκια,  από 

πάνω του, στην πάνω μεριά του λόγγου. Σε λίγο άκουσε και των ήχο από τα κουδούνια των 

κατσικιών. 

« Προου!» έκανε το μουλάρι,  που ερεθίστηκε από το σφύριγμα. 

 «Ε, Χασάν αγά! Εσύ ‘σαι;» φώναξε ο άνθρωπος από πάνω. 

 «Εγώ ‘μαι! Συ ποιος είσαι;» 

 «Ο Πωλομανούσος! Περίμενε να σε ιδώ» 

  Τράβηξε τα χαλινάρια του ζώου και σταμάτησε πάνω στο μονοπάτι. 

 Ο Πωλομανούσος κατέβηκε γρήγορα εκεί, αφήνοντας τα κατσίκια να προχωρούν μόνα 

τους. 

 «Καλώς όρισες!» του είπε κι έδωσαν τα χέρια πάνω από το μουλάρι. Ήταν φίλοι, γείτονες 

στο βουνό και δεν είχαν συναντηθεί ακόμα εκείνο το καλοκαίρι. 

 «Καλώς σας έβρηκα Μανούσο!»  

 Ο Πωλωμανούσος ήταν τότε πενηντάρης · γκριζομάλλης, γκριζομούστακος, ψηλός και 

μαυροντυμένος. 

  «Ίντα κάνεις, καλά;» 

 «Καλά Μανούσο, εσύ;» 

 «Καλά κ’ εγώ» 

 «Η οικογένεια; Καλά;» 

 «Καλά. Η δική σου;» 

 «Όλα καλά» 

 «Και πού πας εδά;» 

 « Οι βοσκοί λέει, εκουρέψανε τα ζα και πάω να τα ιδώ» 

 «Ναι · και τα κουρέψανε  και πολύ μαλλί είχανε» είπε   ο Πωλομανούσος. 

 «Να ρθείς Μανούσο ύστερα στο μιτάτο» του είπε αμέσως, «που θα σφάξουμε ένα-ν αρνί, 

να τα πούμε κιόλας» 



 «Προου!» ξαναέκανε τότε  το μουλάρι,  πριν αυτός  απαντήσει, μάλλον ενοχλημένο από 

τον άνθρωπο δίπλα του. 

 «Μη ν-το ταγίζεις τόσονα ‘τονα το μουλάρι» του είπε ο Πωλομανούσος. «Θα σε ρίξει!» 

 «Του Θεού έναι  κι’ αυτό Μανούσο · θέλει να φάει. Στο μιτάτο σε περιμένω» 

 «Θα ρθω, άμα κατασταθώ[τελειώσω τις πρωϊνές δουλειές] θα ρθω» είπε αυτός κι έφυγε 

κιόλας για να προλάβει τα κατσίκια που προχωρούσαν. 

 Ο Χασάν αγάς  έσφιξε, ένα ελάχιστο, τα πόδια του στην κοιλιά του μουλαριού και  συνέχισε 

το δρόμο του. 

 Σε λίγη ακόμα ώρα, όταν είχε πια  σχεδόν ξημερώσει, έφτασε στο μικρό οροπέδιο που ήταν 

η βάση του βοσκότοπου που πάχτωνε. Στην άκρη του, δίπλα σ’ ενα μεγάλο καταπράσινο 

ασφένταμο, ήταν κτισμένα μια πέτρινη μάντρα κι ένα πέτρινο σπίτι- το μιτάτο – που   

συμπεριλαμβάνονταν κι ενοικιάζονταν στη συμφωνία. 

Οι βοσκοί του ήταν κι αυτοί όλοι χριστιανοί κι εκείνη την ώρα τελείωναν το πρωινό 

άρμεγμα. Μόλις τον  είδαν,έτρεξαν να τον προϋπαντήσουν και να δέσουν το μουλάρι. 

 «Καλώς όρισες αφεντικό!» 

 Ήταν τέσσερις και τους είχε χρόνια στη δούλεψη του. Ο Γιάννης, ο Μανώλης, ο Αντώνης και 

ο Αριστείδης - που  τον έλεγαν «Βροντοχούσο» ήταν ο μεγαλύτερος σε ηλικία  και ήταν ο 

«[οι]κονόμος». Ήξερε πρόσωπα και πράγματα στο βουνό και ήταν  καλός τυρόκομος,  και 

ήταν ο  πλέον κατάλληλος γι’ αυτή τη θέση. 

  Ο Αντώνης  έλειπε. Ο  Βροντοχούσος  είπε  πως είχε πάει να δει τα «στείρα».   Κατά  παγία 

τακτική, έβοσκαν σε διαφορετικά μέρη τα πρόβατα γαλακτοπαραγωγής από εκείνα που 

προορίζονταν για σφάγια ή δεν είχαν φτάσει ακόμα σε αναπαραγωγική ηλικία και τα 

έλεγαν «στείρα», ώστε  να μπορούν να εκμεταλλεύονται το βοσκότοπο σε όλη την έκταση 

του. Συνήθως διάλεγαν για τα στείρα τα πιο φτωχά και ορεινά μέρη, επειδή τα ζώα 

γαλακτοπαραγωγής έχουν  μεγαλύτερες απαιτήσεις σε τροφή. 

 Ο Χασάν αγάς αγαπούσε τους βοσκούς του και τον αγαπούσαν κι αυτοί, και του το 

έδειχναν. Είχαν από μέρες κουρέψει όλα τα ζώα και είχαν συγκεντρώσει το μαλλί σε 

σορούς δίπλα στη μάντρα. Πλεγμένο το μαλλί του κάθε ζώου ξεχωριστά, μ’ έναν ειδικό 

τρόπο, για να μπορεί να τα  μετρήσει και να εξακριβώσει ότι ήταν όλο εκεί και δεν τον είχαν 

κλέψει. 

 Εκείνος βέβαια δε μπήκε σε τέτοια διαδικασία. Είδε το μαλλί, πολύ, προσεγμένο, και τους 

είπε: 

 «Άφεριμ! Να πάρετε ο κάθαεις πέντε ποκάρια μαλλιά, μπαξίσι» 

  Τίποτα δεν τον υποχρεώνε να το κάνει αυτό -  οι βοσκοί του πληρώνονταν σε χρήμα και 

δεν τους χρωστούσε ούτε ένα μήνα -  το έκανε όμως από την ψυχή του. Και τα μουστάκια 

τους  ακόμα χαμογέλασαν όταν το άκουσαν,  και χαμογέλασε κι αυτός. Χαμογελούσε μ’ 



έναν πολύ ιδιαίτερο τρόπο, κυρίως με το σώμα και τα μάτια. Θα έλεγε κανείς, ότι ενώ 

χαμογέλουσε λίγο έμοιαζε σα να χαμογελούσε ολόκληρος. 

 Ο Βροντοχούσος τον πήγε ύστερα  στη σπηλιά που αποθήκευαν το τυρί, λίγο πιο πέρα. 

Κόντευε να γεμίσει τυριά και ανθότυρους. 

 «Στο τέλος [α]φεντικό» του είπε, «δε θα φτάνει ο σπήλιος!» 

 «Θα πέψω[στείλω], άμα  θα πάρουνε τα μαλλιά, να πάρουνε και μερικούς αθοτύρους · να 

‘δειάσει» έκανε αυτός. 

 Τους είπε μετά, όταν γύρισαν στο μιτάτο, να σφαξούν ένα αρνί και να το ψήσουν · γιατί 

περίμενε και τον Πωλομανούσο. Κι αυτό οι βοσκοί ξεκίνησαν με μεγάλη ευχαρίστηση να το 

κάνουν · γιατί δεν έτρωγαν βέβαια από τα ζώα του αφεντικού χωρίς την άδεια του κι έτσι 

δεν έτρωγαν συχνά κρέας. Ήταν άλλη μια έκφραση της απλοχεριάς του  Χασάν αγά. Άλλα  

αφεντικά – και χριστιανοί μάλιστα – δεν άφηναν στους βοσκούς τους να φάνε ούτε τα 

ψόφια ζώα. 

  Αυτός κάθισε με τον Βροντοχούσο  κάτω από τον ασφένταμο και μίλησαν λίγη ώρα  οι δυο 

τους, για το κοπάδι   κι  άλλα πράγματα  του βουνού. Έπειτα σηκώθηκε και μπήκε μέσα στο 

μιτάτο για να κοιμηθεί λίγο, γιατί είχε ξεκινήσει μεσάνυχτα από τον κάμπο. 

 Όταν ξύπνησε, έβραζαν το αρνί έξω  σ’  ένα καζάνι και ήταν σχεδόν έτοιμο·  και είχε φτάσει 

και ο Πολωμανούσος. Ποτέ στη ζωή του, του φάνηκε, δεν είχε ξυπνήσει ωραιότερα από 

εκείνο  τον ύπνο. Ίσως έφταιγε ο αέρας του βουνού, ίσως οι δουλειές του που πήγαιναν 

καλά ·  ξύπνησε πάντως μ’ ένα απέραντο συναίσθημα ευτυχίας και η μυρωδιά από το 

βραστό αρνί του ήρθε αμέσως στη μύτη. 

 Βγήκε έξω, καλωσόρισε τον καλεσμένο  και κάθισε δίπλα του κάτω από τον ασφένταμο. 

Κάτω από τον ασφένταμο είχαν φτίαξει, χαμηλά αλλά πολύ άνετα, πέτρινα καθίσματα και 

τραπέζι. 

 «Μανούσο, έχομε καιρό να βρεθούμε σε τραπέζι» του είπε. 

 «Ο καιρός τα φέρνει όλα, Χασάν αγά» είπε αυτός. «Να το ΄δα π’ εβρεθήκαμε!» 

 Ο Πωλομανούσος είχε φέρει μαζί του καπνό(ο Χασάν αγάς, σαν καλός μουσουλμάνος, δεν 

κάπνιζε) και είχε ανάψει ένα σφενταμένιο τσιμπούκι. 

 «Μανούσο!» του είπε ο Βροντοχούσος που μαγείρευε. «Ασ’ το τσιμπούκι, μα το κριάς έναι 

έτοιμο. Σιμώσετε κ’ εσείς» είπε στους άλλους δύο βοσκούς που κάθονταν πιο πέρα. 

 Κάθισαν όλοι γύρω από το τραπέζι κι ο Βροντοχούσος έφερε μια μέγαλη πήλινη γαβάθα με 

τα κομμάτια του αρνιού, που άχνιζαν, και μπόλικα κριθαρένια παξιμάδια.  Έφερε ακόμα κι 

ένα πιάτο ανθόγαλο, δηλαδή πρόχειρο γιαούρτι, που ήταν εξαιρετικό. Ύστερα κάθισε κι 

εκείνος  κι άρχισαν να τρώνε. 

 «Καλώς σας έβρηκα!» έκανε πρόποση  ο Πωλομανούσος σαν καλέσμενος, όπως 

συνηθιζόταν. 



 «Καλώς όρισες!» απάντησαν ο Χασάν αγάς και ο Βροντοχούσος. 

 Έπαιρνε ο καθένας όποιο κομμάτι από το κρέας προτιμούσε – που το έτρωγαν κρατώντας 

το με το ένα χέρι και κόβοντας το με το μαχαίρι τους, γιατί όλοι, απαραιτήτως, είχαν πάνω 

τους μαχαίρι – κανένας όμως δεν έπαιρνε το κομμάτι της σπάλας του ζώου. Αυτό το 

άφηναν για τον Χασάν αγά. 

 Δεν ήταν πως η σπάλα  του αρνιού είναι   ιδιαίτερο  κομμάτι σε γεύση (αν και δεν είναι  

από τα χειρότερα μέρη), όμως ο Χασάν αγάς, πάνω απ’ όλα, είχε τη φήμη ανθρώπου που 

ήξερε να διαβάζει τα σημάδια πάνω στο κόκκαλο της, που, όπως πίστευαν, προέλεγαν το 

μέλλον.  Και σε τέτοιες περιπτώσεις, όταν τέτοιος άνθρωπος βρισκόταν στο τραπέζι,  εκείνο  

το κομμάτι άνηκε δικαιωματικά σε αυτόν. 

- Ούτε βέβαια η χριστιανική, αλλά ούτε και η μουσουλμανική θρησκεία αναγνωρίζουν τη 

μαντεία,  η πίστη όμως ότι τα πάντα για το μέλλον βρίσκονται γραμμένα στο κόκκαλο της 

ωμοπλάτης τον αιγοπροβάτων, όταν ψηθεί και δεν το σπάσουν, ήταν τότε- ιδιαίτερα για 

τους ορεινούς κτηνοτρόφους- αδιαπραγμάτευτη. 

Ο Χασάν αγάς πήρε πράγματι το  κομμάτι της σπάλας που του είχαν αφήσει και άρχισε να 

το καθαρίζει, κόβοντας με το μαχαίρι του και τρώγοντας το κρέας που έκρυβε το κόκκαλο. 

 «Θυμάσαι Χασάν αγά» του είπε τότε εύθυμα  ο Πωλομανούσος, «μια φορά, π’ εγνώρισες 

τη κουτάλα[σπάλα] του ζού σου;» 

 «Χμ...» έκανε αυτός με νόημα. 

 «Το κατέχεις εσύ  ‘τονα Βροντοχούσο;» 

 «Πώς δε ν-το κατέχω» είπε ο Βροντοχούσος. 

 Κάποτε, την πρώτη χρονιά που ανέβασε ζώα στο βουνό, του είχαν κλέψει μερικά. Πήρε 

τότε τον Πωλομανούσο και τα έψαχναν. Την τρίτη  μέρα, όταν πήγαιναν σ΄ενα μιτάτο 

αρκέτα μακρύτερα από εκεί για να δουν κάποιον, βρήκαν απέξω  πεταμένο ένα κοκκάλο 

ωμοπλάτης. Ο Χασάν αγάς το έπιασε, το κοίταξε και του είπε με βεβαιότητα: Αυτό το 

κόκκαλο  είναι από τα δικά μου ζώα! Κι ο Πωλομανούσος, μόλις συνάντησαν τον άνθρωπο  

τον πήρε παράμερα και του είπε, περίπου: Είμαι σίγουρος ότι εσύ έκλεψες τα ζώα του 

φίλου μου του Χασάν αγά! Εκείνος τότε, απόλυτα αιφνιδιασμένος,  το παραδέχτηκε και 

τους επέστρεψε  αμέσως όλα τα ζώα, εκτός από εκείνο το πρώτο που έσφαξε κι έφαγε.  

 Αυτή η υπόθεση, όταν  έγινε ευρέως γνωστή στο βουνό, έπαιξε ίσως μεγαλύτερο ρόλο στο   

σεβασμό που απολάμβανε ο Χασάν αγάς  ακόμα και από την καλοσύνη και την απλοχεριά 

του. Γιατί όλοι εντυπωσιάστηκαν πολύ κι ένιωσαν την ανάγκη  να σέβονται έναν τόσο 

χαρισματικό άνθρωπο.  Ίσως μάλιστα και να τον φοβήθηκαν  κάπως,  μετά από αυτό, σαν 

άνθρωπο που κάτεχει άγνωστες δυνάμεις.  Πάντως, είχε γίνει τόσο γνωστός που  αρκετοί    

του πήγαιναν τις  σπάλες από τα ζώα τους και του ζητούσαν   να τις κοιτάξει (καθώς  αυτό 

που έλεγε   πάνω απ’ όλα η σπάλα ήταν το μέλλον του ιδιοκτήτη του ζώου),  αν και   είχε 

τέτοια φήμη πως έπεφτε τόσο ακριβώς μέσα στις προβλέψεις του, που οι περισσότεροι το 

απέφευγαν και προτιμούσαν να μη γνωρίζουν. 



 Εκείνη τη μέρα  ο Χασάν αγάς δε βιάστηκε καθόλου να καθαρίσει το κόκκαλο από το δικό 

του αρνί – όπως άλλες φορές που τον έβλεπαν να κόβει βιαστικά το περισσότερο κρέας και 

να το αφήνει στην άκρη, στη βιασύνη του να δει από κάτω. Έκοψε το κρέας σε μικρά 

κομμάτια, στον ίδιο ρυθμό που το έκαναν και οι άλλοι δίπλα του, και τα έφαγε όλα 

μασώντας αργά. Έξυσε έπειτα με το μαχαίρι λίγο το κόκκαλο για να καθαρίσει καλά. Ακόμα  

όμως και τότε δε βιάστηκε  να το κοιτάξει και το κρατούσε χαμηλά στο χέρι, τόσο, που οι 

άλλοι απορούσαν με την υπομονή του. Περίμεναν  να κοίταξει τη σπάλα και να συνεχίσουν 

να τρώνε με μεγαλύτερη όρεξη. 

 Τελικά, σε μια στιγμή έπιασε  το  κόκκαλο απο την άκρη  του με  τα δύο του δάχτυλα και 

τέντωσε το χέρι του  πλάγια προς τον ήλιο, για να φωτιστεί καλά. Όλοι σταμάτησαν τότε  

και  τον κοίταζαν. 

 Το πρόσωπο του έγινε άσπρο σαν πανί και πέτρινο, κι έμεινε σ’ αυτή τη στάση, με το 

βλέμμα καρφωμένο στη βάση της σπάλας, για κάμποση ώρα, όπως τους φάνηκε. Δεν έχασε 

όμως και εντελώς την ψυχραιμία του, κι άφησε στο τέλος  το κόκκαλο πάνω στο τραπέζι με 

σταθερό χέρι και με σεβασμό, όπως το έκανε πάντα. 

 «Ίντα;» τον ρώτησε ο Πωλομανούσος ενώ όλοι οι άλλοι περίμεναν ν’ ακούσουν, κάτωχροι. 

«Ίσαμε το μεσημέρι θα ν-είμαι ποθαμένος»  είπε. 

 Έμειναν  όλοι άγαλματα κάτω από το δέντρο, και στου Βροντοχούσο τα μάτια ξεπρόβαλαν 

αμέσως  δάκρυα. Για κάμποση ώρα κανένας δε μίλησε.  Κάποιος όμως έπρεπε να μιλήσει, 

και τελικά, μάλλον με τον τρόπο που προσπαθούν να παρηγορήσουν  ένα καταδικασμένο 

ασθενή,  του είπε ο  Πωλομανούσος: 

 «Χασάν αγά, εγώ κατέχω  οι αρνίστικες κουτάλες δε δείχνουνε» 

  Ορίσμενοι  έλεγαν  πως    οι σπάλες των μικρών ζώων, όπως αυτή, δεν έλεγαν την αλήθεια 

κι ότι έπρεπε το ζώο να είναι μεγαλύτερο του ενός έτους. Αυτά όμως, τα ήξερε ασφαλώς 

καλύτερα ο Χασάν αγάς, που δεν του απάντησε και τον κοίταξε μόνο με απελπισία. 

 Ξέρω γιατί θα πεθάνω! σκεφτόταν. Θα πεθάνω επειδή τα παιδιά μου  με πίκραναν, και  δεν 

τους ενδιαφέρουν τα πρόβατα και πήγαν κι έμειναν στο Κάστρο. Και ούτε τα χωράφια τους 

ενδιαφέρουν, και το Διμούρι θα ρήμαξει! Και πιο βαρύ απ’ όλα μου φαίνεται που δεν τους 

νοιάζει να κρατήσουν τους φίλους μου, χριστιανούς και τούρκους,  και κλείστηκαν μέσα στο 

Κάστρο. Κι όλη την αγάπη που μου ‘χουν οι άνθρωποι, δεν υπάρχει κανείς να την 

κληρονομήσει. Γι’ αυτό! 

 «Αφεντικό!» του μίλησε τότε ο Βροντοχούσος. «Εγώ δε ν-το πιστέβγω! Είσαι γερός και 

δυνατός! Κάνεις λάθος. Ακόμη κ’ εσύ, μπορείς να κάμεις λάθος στη κουτάλα · όλοι 

μπορούνε να κάμουνε λάθος στη κουτάλα!» 

 Ούτε και σε αυτόν απάντησε κι έμοιαζε να βρίσκεται σ’ ένα δικό του κόσμο. 

 Για δύο αιτίες  πεθαίνουν οι άνθρωποι! συνέχιζε να σκέφτεται. Όταν νιώθουν 

αποτυχημένοι κι όταν νιώθουν πετυχημένοι. Εγώ νιώθω πετυχημένος κι αποτυχημένος  

μαζί. Άρα αποτυχήμενος βαθιά. Αυτό φτάνει. 



   «Βροντοχούσο!» γύρισε και  του είπε με απόλυτη βεβαιότητα. «Δεν υπάρχει σωτηρία» 

 Για αρκετή ώρα πάλι κανένας δε μίλησε και όλοι βρίσκονταν σε πρωτόγνωρη θέση. Το 

φαγητό είχε απομείνει στο τραπέζι, όπως ήταν τη στιγμή που είδε τη σπάλα, και είχαν 

αρχίσει να μαζεύονται μύγες. Σε μια στιγμή, ο Πωλομανούσος έπιασε τη σπάλα για να τη  

δει κι αυτός. 

 Δεν ήξερε βέβαια και πολλά πράγματα, αλλά τουλάχιστον αναγνώριζε -όπως κι ο 

περισσότερος κόσμος-  το σημάδι του «αφεντικού». Δηλαδή μια  μικρή οριζόντια γραμμή, 

που υπήρχε σε όλες τις σπάλες λίγο πιο πάνω από την άρθρωση. Μπόρεσε να δει ότι 

πραγματικά,  σε αυτή  τη σπάλα η γραμμή δε βρισκόταν στη συνηθισμένη της θέση  αλλά  

σίγουρα πολύ πιο χαμηλά. Τώρα όμως, πώς ο Χασάν αγάς συμπέραινε από αυτό ότι θα 

πέθαινε μέχρι το μεσημέρι, δεν μπορούσε να το καταλάβει. Του είχε μάθει, έλεγαν, κάποιος  

περιβόητος «Νικολής» - σκοτεινός άνθρωπος, που στο τέλος  έγινε καλόγερος. Την άφησε 

πάλι  στο τραπέζι χωρίς να πει τίποτα. Όση ώρα αυτός   κρατούσε τη σπάλα  και την  

εξέταζε, ο Χασάν αγάς δεν έδειξε κανένα ενδιαφέρον. Δεν τον κοίταξε ούτε  μια στιγμή. 

Καθόταν ευθυτενής στη θέση του, σχεδόν με μεγαλοπρέπεια, και είχε το βλέμμα του 

καρφωμένο στις απέναντι κορυφές. 

 Το ήξερα! σκεφτόταν.  Το έβλεπα από καιρό, όμως δεν ήθελα να το πιστέψω. 

 «Μεσημέρι» έλεγαν στο βουνό όλο το μέρος της μέρας που τα πρόβατα παρέμεναν 

καθηλωμένα στη σκιά από τη ζέστη. Δηλαδή, με σημερινούς όρους, μέχρι περίπου τις 5 το 

απόγευμα(ανάλογα με το πόση ζέστη έκανε) και όλοι στο πέτρινο τραπέζι έμοιαζαν 

αποφασισμένοι να μην κουνηθούν από εκεί μέχρι να περάσει. Μόνο ο Βροντοχούσος- σε 

μια, αδέξια μάλλον, προσπάθεια  να επαναφέρει την κανονικότητα- σηκώθηκε για λίγο, 

μάζεψε το κρέας που είχε μείνει και το πήγε μέσα · για να σταματήσουν  να μαζεύονται   

μύγες. Και ίσως επειδή, είχαν αρχίσει να φτάνουν και μερικές σφήκες,  και φοβήθηκε μη 

γίνουν αυτές η   αφορμή  εκπλήρωσης της προφητείας. 

 Μια τέτοια όμως κατάσταση πραγμάτων – το να κάθεται εκεί και να περιμένει σαν 

γυναικούλα – ήταν για τον Πωλομανούσο – γαλουχημένο με τις αρχές του ανδρισμού των 

όρεων- αφόρητη. Έτσι, παρόλη την αγωνία που κι αυτός είχε , αποφάσισε να φύγει. 

 «Εγώ θα φύγω!» είπε. «Να βοηθήσω, δε μπορώ» 

 Σηκώθηκε πάνω και   σηκώθηκε κι ο Χασάν αγάς. Κοιτάχτηκαν στα μάτια. 

 «Χασάν αγά!» του είπε. «Πρέπει να σου πω, ότι αν είχεν ήσουνε χριστιανός, θέλα σου 

δώσω το μ-πρώτο μου γιο να τονε βαφτίσεις. Και καλύτερος σύντεκνος δε θέλα-ν υπάρχει 

στη Κρήτη» 

 «Κ’ εσύ, ήσουνε καλός φίλος, και καλός άντρας» του είπε αυτός. 

 Αγκαλιάστηκαν και φιλήθηκαν · και τα φιλιά τότε δεν ήταν καθόλου συνηθισμένα και οι 

άλλοι τρεις, γύρω από το τραπέζι, ανατρίχιασαν μπροστά στη βαρύτητα της σκηνής. Τους 

φάνηκε μάλιστα  πως ο Πωλομανούσος πήγε να βουρκώσει · αλλά βέβαια, το να κλάψει 

αυτός σε δημόσια θέα, θα ήταν αδιανόητο. 



Όταν έφυγε ο Πωλομανούσος, στο τραπέζι κάτω από τον ασφένταμο έμειναν οι τέσσερις, ο 

Χάσαν αγάς, ο Βροντοχούσος, ο Γιάννης κι ο Μανώλης, αμίλητοι και σκοτεινοί να 

σκέφτονται τη μοίρα τους. Παρουσιάζοντας ένα πολύ αταίριαστο θέαμα στο πανέμορφο 

καλοκαιρινό οροπέδιο. 

 Ίσως, το ότι θα πέθαινε ο Χασάν αγάς, να ήταν μεγαλύτερο χτύπημα για τους βοσκούς του 

ακόμα κι από τον ίδιο. Γιατί, ήταν τότε  παραπάνω από βέβαιο, ότι  τα παιδιά του  θα 

πουλούσαν αμέσως το κοπάδι  κι εκείνοι θα έμεναν χωρίς δουλειά. Και θα έχαναν ένα 

τέτοιο  αφέντικό, που θα  ήταν απίθανο κάπου αλλού να το ξαναβρούν. 

 «Καημένοι βοσκοί!» τους είπε πραγματικά εκείνος  σε μια στιγμή. «Ίντα θα γενείτε;...» 

  Δεν απάντησαν και τον κοίταξαν με απόγνωση. 

  Στην απέναντι πλευρά του μικρού οροπεδίου, περίπου 100 μέτρα από εκεί που κάθονταν 

αυτοί, υπήρχε ένας  μεγάλος  πρίνος, αιωνόβιος. Στη σκιά του, μαζί με τη σκιά δύο 

μικρότερων που υπήρχαν δίπλα, χωρούσαν να ξαπλώσουν άνετα  όλα τα πρόβατα του 

Χασάν αγά  κι εκεί περνούσαν πάντα  όλα τους τα μεσημέρια ·  και είχαν πάλι, από ώρα, 

όλα συγκεντρωθεί από κάτω τους. 

 Ο Χασάν αγάς, όπως καθόταν, είχε γυρισμένη την πλάτη του προς εκείνο το σημείο. Οι 

άλλοι τρεις όμως, από τις θέσεις τους, εβλέπαν καθάρα απέναντι τους   την άσπρη 

κουβέρτα  τα πρόβατα κάτω από τα δέντρα και κρατούσαν το βλέμμα τους καρφωμένο 

πάνω της · παρακαλώντας, ν’ αρχίσουν επίτελους τα ζώα να σηκώνονται  και να περάσει το 

μεσημέρι.  

 Κι ο  Χασάν αγάς το καταλάβαινε αυτό, όπως τους έβλεπε να κοιτάζουν διαρκώς πίσω του. 

Όμως εκείνος, ούτε για μια στιγμή, δεν καταδέχτηκε να γυρίσει και να κοιτάξει προς τα 

ξαπλώμενα ζώα, και να επιτρέψει στον εαυτό του την ψευδαίσθηση  πως ήταν δυνατόν ν’ 

αλλάξει το πεπρωμένο.  Ήταν άλλωστε ακόμα  και  νωρίς  για ν’ αρχίσει να ελπίζει.  Η ζέστη 

παρέμενε και ο ήλιος ούτε που πλησίαζε να κρυφτεί πίσω από τη μεγάλη κορυφή, την 

Ερικότρουλα, που κρυβόταν κάθε απόγευμα.  Έτσι περίμενε, στην ίδια στάση, στη θέση του, 

ευθυτενής, σχεδόν με μεγαλοπρέπεια, με τους άλλους τρεις γύρω του κατσουφιασμένους. 

 Εκείνο το μεσημέρι ήταν μία από  εκείνες τις στιγμές  στη ζωή- που δεν είναι και τόσο 

σπάνιες, αν και δεν γίνονται εύκολα αντιληπτές – όπου ο συνηθισμένος χρόνος 

ανατρέπεται. Γιατί, το να κάθονται τέσσερις άνθρωποι όπως αυτοί – που  όλη την ημέρα 

δεν ησύχαζαν και κάτι έκαναν- για περισσότερες από 3 ώρες ( με την άλλη  αίσθηση του 

χρόνου), ακίνητοι, αμίλητοι, χωρίς ούτε να βήξουν, στο τραπέζι κάτω από το δέντρο – όπως 

δηλαδή θα βρίσκονταν άλλοι για ένα  συνηθισμένο λεπτό αμηχανίας – ήταν κάτι εντελώς 

πέρα από κάθε φαντασία. Και όμως, αυτό συνέβη. Αν κάποιος, παράνομος ή ζωοκλέφτης – 

που αφθονούσαν τότε στο βουνό – κρυβόταν εκείνη τη μέρα κάπου εκεί κοντά και τους 

έβλεπε, δε θα ήξερε τι να υποθέσει. 

 Μόνο το μουλάρι, που το είχαν δέσει λίγο πιο πέρα, βρισκόταν σε φυσιολογικούς ρυθμούς. 

Το είχαν ευτυχώς, πριν συμβούν όλα αυτά, δεμένο μέσα σ΄ένα παχύ στρώμα «νεβρίδας»  

(είδος πολύ θρεπτικού, πολυετούς, γρασιδιού που φυτρώνει σε μεγάλο υψόμετρο). Είχε 



χορτάσει  και είχε ξαπλώσει πάνω του · τρίβοντας με ευχαρίστηση την κοιλιά του, 

απολαμβάνοντας τη ζέστη και βγάζοντας κάπου- κάπου  τα συνηθισμένα του «Προου!». 

 Από όλη τη ζωή του, ένα μόνο πράγμα σκεφτόταν ο Χασάν αγάς όλο αυτό το τρίωρο.  Κάτι  

που δεν θα   περίμενε μάλλον κανείς  σε   μια τέτοια στιγμή. 

  Κάποτε, στα νιάτα του, είχε βρεθεί σ’ ένα χωριό στους πρόποδες του βουνού και τον είχαν 

καλέσει σ’ ένα χριστιανικό σπίτι  για να τον κεράσουν. Ήταν τότε εποχή λίγα χρόνια μετά 

από μια μεγάλη επανάσταση, και στους μουσουλμάνους έλεγαν να μην πηγαίνουν στα 

σπίτια των «ραγιάδων» ·  όμως εκείνος  πήγε χωρίς να φοβηθεί. Ο ιδιοκτήτης του σπιτιού 

ήταν άνθρωπος νοικοκύρης, πολύ ευυπόληπτος και είχαν κάνει προηγουμένως μαζί 

αρκετές συζητήσεις για να καταλάβει πως ήταν και  καλός άνθρωπος. 

 Το κέρασμα  το έφερε η κόρη του. Πόση ώρα έκανε ν’ αφήσει τις ρακές και τα κεράσματα 

στο τραπέζι; Τόσο την είδε. Ούτε όμως πριν,  ούτε μετά στη ζωή του, του  φάνηκε πως 

συνάντησε ομορφότερη  γυναίκα.  Ήταν σαν  να την είχε ζωγραφίσει Αρχάγγελος όπως 

εμφανίστηκε στην πόρτα ·  και ήταν και σίγουρος  για τον χαρακτήρα της,  χωρίς να της έχει 

μιλήσει. Δεν χρειαζόταν καν να της μιλήσει.  Αυτή τη γυναίκα ήθελε να   την παντρευτεί.  

Ήταν όμως το πιο αδύνατο πράγμα στον κόσμο. 

 Έμαθε μετά πως παντρεύτηκε σ’ ένα διπλανό χωριό κι έκανε έξι γιους · κι αυτοί οι γιοι της 

τώρα είχαν το μεγαλύτερο κοπάδι στο βουνό – μεγαλύτερο κι από το δικό του. Κι ο 

δεύτερος της γιος,  είχε τη φήμη του καλύτερου παλικαριού στην Επαρχία. Όλα αυτά, τα 

περίμενε ο Χασάν αγάς τη στιγμή που την είδε. 

  Δεν την ξανασυνάντησε. Μια φορά μόνο, για μια στιγμή, πριν  δυο χρόνια , όταν περνούσε 

από το χωριό της πάνω στη φοράδα του, και του φάνηκε πως δεν είχε αλλάξει καθόλου.  

 Αν αυτή είχα παντρευτεί, σκεφτόταν. Τώρα δε θα πέθαινα! Τίποτα... τίποτα δεν κατάφερα 

στη ζωή μου... 

 Θυμήθηκε τότε το στίχο του Κορνάρου, όταν περιέγραφε στο τέλος την ευτυχία του 

Ερωτόκριτου με την Αρετούσα (ο «Ερωτόκριτος»  εκείνα τα χρόνια ήταν το ίδιο γνωστός 

τόσο στους χριστιανούς όσο και και στους μουσουλμάνους).  

 «Έζησαν και γεράσανε πλιά πάρα ορίζει η Φύση – καλή καρδιά τους έθρεφε, σαν το δεντρό 

η βρύση». 

 «Καλή καρδιά, Χασάνη» του είχε πει κάποτε εκείνου ο Καδής στο χωριό τους. «Τα πράματα 

κ’ οι περιουσίες έχουν’ αξία για να  δίνουν’ καλή καρδιά, όχι όντε τη παίρνουνε  για να 

γενούνε». 

 Καλή καρδιά! Η δική του όμως ήταν  πληγωμένη. 

 Τίποτα δεν κατάφερα στη ζώη μου.... τίποτα, σκεφτόταν διαρκώς  και βρισκόταν μέσα 

σ΄ενα λήθαργο. 

 Από εκείνο το λήθαργο τον έβγαλε ο Μανώλης, ο δεύτερος βοσκός, που σε μια στιγμή 

τινάχτηκε στη θέση του κι έδειξε στους άλλους, σχεδόν φωνάζοντας:  «Να!».  Κοίταξαν όλοι 



και, χωρίς να το καταλάβει, γύρισε και κοίταξε κι αυτός. Το πρώτο πρόβατο είχε σηκωθεί 

και είχε βγει έξω από τη σκιά του πρίνου. 

 «Επέρασε το μεσημέρι!»  έκανε  ο Βροντοχούσος. 

 Η ελπίδα, έχουν πει, έρχεται πρώτη και φεύγει τελευταία. Έτσι και τότε φτερούγισε μέσα 

στην ψυχή του Χασάν αγά. Δεν το έδειξε όμως, και περίμενε να σηκωθούν κι άλλα ζώα. 

Ούτε και οι βοσκοί πανηγύριζαν ακόμα και περίμεναν κι αυτοί, όμως, πολύ σύντομα, το ένα 

μετά το άλλο τα πρόβατα σηκώθηκαν, βγήκαν από τη σκιά που δεν τη χρειάζονταν άλλο, 

και άρχισαν να προχωρούν βόσκοντας μέσα στο οροπέδιο. 

 «Είδες ‘δα αφεντικό;» συνέχισε ο Βροντοχούσος. «Πράμα [τίποτα] δεν ήτονε · λάθος 

έκαμες!» 

 «Ίντα να πω...» είπε αυτός, και τότε χαμογέλασε. Από μια πλευρά ενοχλήθηκε λίγο, που  

για πρώτη φορά έκανε  λάθος στη σπάλα, όμως η χαρά του ήταν πολύ μεγαλύτερη. 

 Άρχισαν να δίνουν μεταξύ τους τα χέρια, όπως τα έδιναν τη βραδιά της Ανάστασης, και 

σηκώθηκαν επιτέλους πάνω, μουρμουρίζοντας, σαν να είχαν ξυπνήσει από ένα άσχημο 

όνειρο. Όπως κάθετι άσχημο που περνά ανώδυνα στη ζωή, ήθελαν να το ξεχάσουν όσο  πιο 

γρήγορα μπορούσαν. Βάλθηκαν αμέσως να κάνουν τις δουλειές που είχαν αφήσει όλη μέρα  

στη μέση. 

« Σταθείτε πρώτα να φάμε!» τους είπε αυτός. 

 «Δε ν-τρώμε!» είπε ο Βροντοχούσος. «Έχομε δουλειά!» 

 Έκεινος πάντως μπήκε μέσα κι έφαγε αρκετά κομμάτια από το κρέας που είχε μείνει, όση 

ώρα ο Βροντοχούσος τυροκομούσε. Υπήρχε και η δεύτερη ομωπλάτη του ζώου ανάμεσα 

στα κομμάτια , εκείνη όμως δεν την ακούμπησε και την άφησε όπως ήταν γεμάτη κρέας. 

 Έπειτα σηκώθηκε χαρούμενος και με ύφος ότι τίποτα παράξενο δεν είχε συμβεί εκείνη τη 

μέρα, και τους είπε πως  θα πήγαινε να δει τα στείρα. Αυτό το έκανε κάθε φορά που 

ερχόταν  στο βουνό · δηλαδή, πριν φύγει, περνούσε υποχρεωτικά για  να δει πώς τα 

πήγαινε και το υπόλοιπο του κοπαδιού, τα στείρα, που έβοσκαν στη μεγάλη κορυφή, την 

Ερικότρουλα, και τα πρόσεχε ο τέταρτος βοσκός, ο Αντώνης. 

 Τον βοήθησαν να στρώσει το μουλάρι, το καβάλησε κι έφυγε. Ήθελε ακόμα τουλάχιστον 4 

ώρες για να νυχτώσει και δε θα  τον περίμεναν μέχρι τότε. Κανονικά, θα γύριζε νωρίς το 

βράδυ, θα περνούσε τη νύχτα εκεί και το πρωί θα ξεκινούσε για τον κάμπο. Εκείνοι 

μάζεψαν, όπως κάθε απόγευμα, τα πρόβατα που αρμέγονταν, τα έβαλαν στη μάντρα και 

ξεκίνησαν να τα αρμέγουν. 

 Λίγη ώρα μετά που τελείωσαν το άρμεγμα και πήγαν τα ζώα πάλι για βοσκή, δηλαδή 

περίπου μετά από δύο ώρες, έφτασε τρέχοντας  ο Αντώνης από την κορυφή. Τόσο 

λαχανιασμένος, που τρόμαξαν να τον συνεφέρουν και να τον καταφέρουν να μιλήσει. Όταν 

μίλησε, είπε πως το μουλάρι αφηνίασε, πέταξε κάτω τον Χασάν αγά και μάλλον τον 

σκότωσε κι ότι δε μπορούσε, μόνος του, να πιάσει το μουλάρι για να τον βάλει πάνω και να 

τον φέρει αν ζούσε. 



 Αμέσως έτρεξαν όλοι, όσο πιο γρήγορα μπορούσαν και πήγαν. Ήταν όμως πολύ αργά. Ήταν 

νεκρός από τη στιγμή που έπεσε. 

                                                               ΤΕΛΟΣ. 

                          

                                 

  

  

  

  

 

  

  

 

  

  

 

  

 

  

 

  

 

  

 

 

 

 

 



 

                                        

 

                              

 


