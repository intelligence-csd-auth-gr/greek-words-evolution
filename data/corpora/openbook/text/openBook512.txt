





































Layout 1


Χρήστος Ε. Δημάκης

οι κωπηλάτες

ΕΝΔΥΜΙΩΝ









Ποιος τώρα να σε φυλάξει θαλασσομάχος
σε τόση φουρτούνα καταμεσής
και ποιο ενθέμιο τη βαρκούλα σου να περιμένει στην ακτή
τολμηρέ, μικρέ και μόνε κωπηλάτη θερμαϊκέ;





[7]

1.
Έφηβοι κωπηλάτες Ι

Ωραίοι έφηβοι κωπηλάτες,
αγνοούντες τελείως
κινδύνους τωρινούς κι επερχομένους,
γλείφουν με τα λεπτά βαρκάκια τους
τα ίσαλα τρισάθλιων βαποριών
που στο μητροπολιτικό λιμένα συνωστίζονται
και τη σαπίλα κουβαλούν όλου του κόσμου.

Μάης 94



[8]

2.
Κορασίδα κωπηλάτρια Ι

Μικρή μου κορασίδα κωπηλάτρια,
μείνε όπως είσαι,
γαλήνια κι ατάραχη,
έσχατη και μοναδική
προστάτιδα αυτού του κόλπου.
Πιάνε τους μαγευτικούς ρυθμούς σου
λάμνοντας στην αραιή ομίχλη
της πρωινής μητρόπολης.
Έχε το νου σου μόνον
στ’ αντιμάμαλο π’ αφήνει πίσω του
αυτός ο γεροξεκούτης καπετάνιος,
χαμένος στην υπεροψία του όγκου
και στην ασχήμια του γκαζάδικου.
Δε θα προσέξει το κομψό σου μπλε βαρκάκι.

Απρίλης ‘95



[9]

3.
Καραμπουρνάκι

Ιδού εμείς μέτοικοι δύο
πρωί Παρασκευής Μεγάλης.
Εσύ, γκαζάς, παιδί της Σύρας,
συνταξιούχος καπετάνιος,
κι εγώ, ένας γνήσιος στεριανός,
υιός της Σίριος,
του αοράτου σήματος μηχανικός και του τυχαίου.
Στην άκρη τεχνητής προέκτασης κατεστραμμένης
χώρας
με οικοδομές που κατεβαίνουν αλληλοκαταδιωκόμενες
και έτοιμες να καταλάβουν ως και της θάλασσας τον
τόπο,
μεσίστιες υψώνουμε τις σημαίες μας,
ασπρογάλαζες και κιτρινόμαυρες

Ο Χορτιάτης πλέον Κόλια κοιτάζει απορημένος
το τι εκπορεύεται από τα σωθικά του
γλείφοντας τις πληγές του
που όσο πάει και πλησιάζουν στην κορφή του,
εστεμμένη με το σημείο των πολεμικών καιρών.

Αναερόβια ζύμωση υγρών αποβλήτων ζωής εν αταξία
και επιπλέοντα έγχρωμα προφυλακτικά.
Πράξεις μαθηματικές
μεταξύ συναρτήσεων ασυνεχών
που κάθε τόσο κλίνουν επικίνδυνα στο πλην άπειρο.



[10]

Συγκρατημένο χαμόγελο και σοβαρότης
Έπαρση σημαίας.
Προσοχή!
Μα ποιος μας βλέπει, ποιος ακολουθεί;

Απρίλης ‘95



[11]

4.
Απόπλους

Kάτασπρο αργοκίνητο εμπορικό
με τη γαλάζια σου γραμμή πάνω απ’ τα κόκκινα
ίσαλα,
χαϊδεύεις και χαϊδεύεσαι με το θερμαϊκό μπλε
χειμώνα γαλήνιου, ύστερα από ήρεμη βροχή.

Στα πόδια του Ολύμπου σέρνεσαι γλυκά
αφήνοντας την μπόχα της πλανεύτρας
και δήθεν-τάχα αγαπησιάρικης Μητρόπολης.

Και μόνον αυτοί,
οι κωπηλάτες κι οι κωπηλάτριες,
παίδες και κορασίδες,
έφηβοι και νεάνιδες
άδολοι φύλακες,
του τόπου, του χρόνου και του κόλπου
τιμές σου αποδίδουν
ανοίγοντάς σου τους τυχαίους σχηματισμούς
των ανελίξεών τους των στοχαστικών
για να περάσεις.

Και κουβαλάς - τι κουβαλάς;-
και πας - πού πας;-
το στόμιο της διαφυγής απόβλητων
νόθας ζωής ακολουθώντας
πλάι στο Καρά Μπουρνού,



[12]

κάτω από περίφραχτες επάκτιες οχυρώσεις αχρηστευμένες.
Κι’ αφήνεσαι μετά στη μυστική ροή του Βαρδάρη,
υγρού και αερίου,
μες σε κραυγές που όλο παρασέρνει.

Αχ και για τη δημοκρατία της θάλασσας να με κινούσες
για πόλεις λεύτερες και μόνες πάλι,
μακριά απ’ τα σιχαμένα έθνη τους και τα παζάρια.
Μελάνι θάλασσας, γραφίδα ξύλινη από παλιό κουπί,
εμπόριο κοινωνίας,
πλάι σε φιλοσοφία φυσική εναλλαγής, ροής κι αρνήσεως.

Φλεβάρης ‘96



[13]

5.
Κορασίδα κωπηλάτρια ΙΙ

Ποιος τάχα τώρα πολικός αστέρας να σε καθοδηγήσει
και ποιο φεγγάρι να φωτίσει τη νυχτερινή πορεία σου
γλυκιά, μικρή, δεκαπεντάχρονη κορασίδα κωπηλάτρια,
τώρα π’ ανοίγεσαι αγγελικά σ’ αυτόν τον κόλπο
θερμής ντροπής ανθρώπων και των υγρών τους απο-
βλήτων,
πάνω στο κάτασπρο λεπτό βαρκάκι σου;
Εγώ.
Εγώ που τώρα στέκομαι στα μπλόκια του Ναυτικού
Ομίλου
στεφανωμένος την ομίχλη του επερχόμενου πρωινού,
δεμένος στο νοητό ιστό της περιφερειακής
με τα ωχροκίτρινα λαμπιόνια της,
ξεδιάντροπα στολίδια στην κεφαλή της Μητροπόλεως,
κάτω απ’ τους ήχους μιας Καλαμαριάς που ξενυχτάει
ανυποψίαστη.
Έτοιμα όλα,
όλα για το ταξίδι του χαμού και της χαράς
που έχει αρχίσει με σένα πρώτη, πιονέρισσα και ανι-
χνεύτρα,
εδώ στις υπώρειες του Χορτιάτη, στα πόδια του Ολύ-
μπου
ως άλλη ύβρις ή και απαίτηση για τη δημοκρατία της
θάλασσας.

Οκτώβρης ‘96



[14]

6.
Θερμαϊκός

Α ρε Θερμαϊκέ μου,
πώς και λιμνάζεις ήσυχος τόσα χρόνια
και δεν αγριεύεις να τους καταπιείς;
Πώς τους αφήνεις έτσι να σε πιλατεύουν;
Είναι αλήθεια πως κάποιες νύχτες
είδα το θυμό σου να ξεσπάει
με κύματα άγρια που φτάναν
ως τ’ άθλια παρκάκια της προκυμαίας σου.
Αλλ’ ήταν μεσάνυχτα βαθιά,
οι αγαθοί προστάτες σου οι κωπηλάτες
είχαν μαζέψει βαρκάκια και κουπιά από νωρίς.
Κανείς δε σ’ έβλεπε
ούτ’ υποψιαζόταν,
εκτός ίσως καναδυό
νυχτερινοί διαβάτες, ύποπτοι.
Οι άλλοι το πρωί, όσοι δηλαδή
είδαν βρεγμένες τις ορθογώνιες πλάκες της νέας παρα-
λίας,
αναρωτήθηκαν αν είχε πολύ κύμα χτες βράδυ
ή μήπως έβρεξε;

Γενάρης ‘97



[15]

7.
Κυριακή

Αντάλλαξα εν τέλει
και της Κυριακής μου το απόγευμα
με κάτι ξεπλυμένα πεντοχίλιαρα
όπως κι όλες τις άλλες μέρες της βδομάδας
έχω από χρόνια ξεπουλήσει.
Έτσι δεν άφησα τίποτε άλλο
παρά έναν κατακαημένο περίπατο
έντεκα το πρωί,
μετά των χριστιανών την Εκκλησία,
στα μπλόκια του Ομίλου
να βλέπω αγγέλους να κωπηλατούν
και τα βαρκάκια να πετούν
πάνω απ’ τα όζοντα λύματα
της ξιπασμένης Καλαμαριάς.

Φλεβάρης ‘97



[16]

8.
Βόλος-Γιάννενα

Θα σκίσω την Ελλάδα μου στα δύο
απ’ την Ανατολή στη Δύση
σε νύχτα μία.
Απ’ των Κενταύρων τους κολπίσκους
της σταχτιάς πέτρας και της άγριας θάλασσας,
απόγευμα άνοιξης μουντής και κρύας,
μιας πασχαλιάς που όλο με ξεγελάει και δεν έρχεται,
στην αγωνία πάνω καβαλώντας
της άγουρής μου εφηβείας των σαράντα χρόνων,
στα Γιάννενα θα βρεθώ αγόρι μου,
της λίμνης των άδολων κωπηλατών.
Τον περιδέσμιο αυχένα σου για ν’ αγκαλιάσω.

Απρίλης ‘97



[17]

9.
Θέρμη

Ξαπλώνω εγώ λοιπόν μικρή Κική κατάκοπος
στο πίσω κάθισμα του Scoda

προσμένοντάς σε,
χαράματα σε βρόμικο ακρογιάλι
πλάι στα καράβια των Περσών
καλά προφυλαγμένα από νότιο άνεμο
καθώς αυτοί γλεντοκοπούν στη Θέρμη
και συ κωπηλατείς
-για ποιόν;
για τι;
για ποια της θάλασσας δημοκρατία;-
εντολές ακούγοντας κι ηλίθια παραγγέλματα
ανεπαρκών ενστόλων.
Με την παλάμη μου ύστερα σκουπίζω
τα εύλογα δάκρυά σου
και στη ψυχούλα σου ενσταλάζω
την ανοχή, την αντοχή,
του πώς και του γιατί την χάριν,
του πρέπει και του δύνασθαι τα πάθη.

Έτσι, θεόγυμνος εγώ και μόνος
κρύο πρωί καλοκαιριού που ξέχασε κι αργεί,
σου γράφω εν τέλει πέντε στίχους.

Μάης ‘97



[18]

10.
Λυδίας, σημείο Μηδέν

“Ποιος είσαι συ ρε που θα μου πεις εμένα
για του δικού μου του παιδιού τη μοίρα;”
Έτσι κάπως αρχίζει ένας καυγάς
ανάμεσα σε άφιλους ομοεθνείς.

Είμαστε εδώ
στο σημείο Μηδέν,
κάτω απ’ την γκρίζα γέφυρα
του προεντεταμένου σκυροδέματος
στον διευρυμένο ποταμό Λυδία.
Σ’ άθλιες αυθαίρετες παράγκες,
χαμένες στην παρόχθια βλάστηση,
υψώνουμε τα γελοία μας λάβαρα.

Τα πλοία μας πέρασαν πριν καιρό
από της Πέλλας το λιμάνι κι έφτασαν
όσο γινόταν πιο βαθιά-
άνθρωποι της θάλασσας εμείς,
πέσαμε στα ποτάμια και στις λίμνες.

Δεν έχει άλλους να νικήσω λες
τραβώντας το κουπί σου στα καλάμια με μανία,
κόβοντας νούφαρα και σκίνα
-κι είσαι μονάχα δεκαεπτά.
Γελούσα με τους έφηβους που λύγιζαν τους άντρες.



[19]

Δεν πάει άλλο το ποτάμι πιο ψηλά,
στενεύει, αγριεύει, απειλεί.
Άλλες φυλές, άλλης ζωής αλλόκοτης,
έχουν το θάνατο για τίποτε,
αφήνουν τα βουνά τους,
σκλαβώνονται εθελούσια.
Ρακένδυτοι Αλβανοί
πάνω σε πλατφόρμες, μέσα στα καπνά,
περνούν την άσπονδη γέφυρα των ορίων σου
κι οι δήθεν της δημοκρατίας μας φρουροί
σφυρίζουν αδιάφορα κάνοντας τα στραβά μάτια.

Ρώτησα έναν μικρούλη κοκαλιάρη,
δεκαπεντάχρονο τον έκανα,
με μάτια γαλάζια κι αχυρένια μαλλιά,
μικρό κεφάλι, πρόσωπο όλο λειχήνες:
-Πόσο είσαι ρε μάγκα;
-Σαράντα, είπε.
Καθάριζε τη λίγδα μιας τρισάθλιας κουζίνας.

Κι όμως είναι τόσο γαλήνιο το ποτάμι μέχρι εδώ,
δε βρίσκεις εύκολα το προς τα πού κυλάει.
Λάσπες, απόβλητα πόλεων βαρβαρικών
και επιπλέοντα ροδάκινα χωματερών
ζέχνουν και λες τι είναι αυτό,
όξινοι ατμοί, ομίχλη, τι;

Ρίχνεις περήφανος το σκάφος στα νερά
ξεφεύγεις τα καλάμια με κουπιές δυνατές



[20]

διώχνεις βατράχια και νερόφιδα
και να ‘σαι μοναχός και πρώτος
στο κέντρο του ποταμού.
Πας για την Πέλλα
κι από ‘κει για θάλασσα,
αφήνοντας το Γενιτζέ
που ό,τι κι αν κάνει δε μπορεί
με τίποτα απ’ τη λάσπη να σηκωθεί.

Ν’ αφήσεις το κουπί,
να πιάσεις το δοξάρι.
Ν’ αφήσεις το δοξάρι,
να πιάσεις ασπίδα και σπαθί.
Ν’ αφήσεις τα σιδερικά,
να πιάσεις το καλάμι...
Δεν έχει τέλος λαμνοκόπε μου.

Σεπτέμβρης ‘97



[21]

11.
Las incantadas

Είδωλα…
Süreti melek…
Σχήματα αγγέλων…
Las incantadas…
Μαγεμένες…

Άσπρη πέτρα, λεία κι αστραποβόλα.
Ποιος ξέρει από ποια Θάσο, ποια Πάρο,
ποια Πεντέλη σε ταξίδεψαν
θαλάσσιοι άνθρωποι,
ανοιχτών κοινωνιών
στο Forum μέσα να σε στήσουν.

Ανθρώπων αναθήματα,
λατρευτικά επίγειων λόγων ηδονικών,
αντίπαλα, εχθρά, διωκτικά
του θάνατου και της αλλιώτικης ζωής
της όλο βάσανον κι αναίτια αλγηδόνα.

Δεν έχει θάνατο. Δεν έχει άλλη ζωή.
Μπρος στην πλατεία Αριστοτέλους
λάμνουν ανυποψίαστοι ωραίοι κωπηλάτες
σε αγώνες δήθεν διεθνείς, ευτελισμένους.

Μα εγώ είμαι στην αυλή του Εβραίου,
στον παράδεισο,



[22]

εκεί όπου οι χαλκείς έκτισαν το ναό τους.
Μπορώ κι ακόμη σκέφτομαι τις μαγεμένες.

Νοέμβρης ‘97



[23]

12.

Καράβια, κιβωτοί, υπερωκεάνια.
Δυτικοί, Ανατολικοί επιδρομείς
ή πρέσβεις της ισχύος
κοινωνία θερμαϊκή δε χτίζουν.
Σωρεύουν δύναμη, γράφουν ιστορίες,
μα εμένα η ευτυχία μου είν’ αλλού.

Έναν κόλπο ονειρεύομαι,
γαλήνιο στο παράθυρό μου.
Δεκάδες αγγέλους, εύθυμους
που να χορεύουν στα νερά.

Άφησα τα καράβια για τους άλλους.
Κράτησα τα βαρκάκια των κωπηλατών.
Ένας,
δυο,
τρεις,
τέσσερις,
πέντε ή
το πολύ εννιά.

Μόνοι τους.
Διπλοί ή τετραπλοί,
δίκωποι ή τετράκωποι,
μετά ή άνευ μικρόσωμου,
υβριστή πηδαλιούχου.
Χαρά και γλέντια όταν μαζεύονται σπανίως οκτώ συν



[24]

ένας.
Καμία κινητήρια μηχανή.
Σώμα, μυαλό, ρυθμός
και μηχανές απλές, αρχαίες
- μοχλοβραχίονες και υπομόχλια.
Θεώρημα ώθησης-ορμής,
Νεύτωνας κι Αρχιμήδης.
Ποίηση σκέτη δηλαδή.

Νοέμβρης ‘99



[25]

13.

Ε ρε και νά ‘βγει ένας νοτιάς
και να γαμήσει τον Βαρδάρη,
να λειώσουν τα χιόνια στις σκεπές
κι οι πάγοι στην αυλή του νιώσκου.
Ν’ αφήσουν κι οι Πέρσες το λιμάνι τους
-τους σιχάθηκε πια η ψυχή μας, ας πάνε κατ’ το νότο-
κι οι κωπηλάτες μας νά ‘βγουν έξω απ’ τα ντόκια.

Γενάρης ‘00



[26]

14.
Καραμπουρνάκι, ιδιωτικός λιμήν

Ένα καρύδι επιπλέον, ένα τσόφλι.
Αυτός, ένα σκυφτό γερόντιο, θρύψαλο,
μ’ ένα σκυλί ψωριάρικο στην πλώρη του.
Ανάμεσα στην ισχυρότατη πλειοψηφία κότερων και
γιοτ
μοιάζει παραφωνία η επιστροφή του
στη ταπεινή, δια τους φτωχούς,
γωνιά της εύτακτης μαρίνας.

Θάλασσα μ’ όλα της τα επιπλέοντα σκουπίδια,
άνεμος μ’ όλους τους ρυπογόνους του παράγοντες,
δε λένε ακόμη να πεθάνουν,
όλο και κάτι συμβαίνει,
τυχαία, απρόβλεπτα και ξαφνικά
κι επιβεβαιώνεται πεισματικά
η αναιμική του τόπου αειφορία.

Τ’ αλάτι τα γλύφει όλα, τα καίει,
μπετόν και σίδερα λειώνουν.
Τα ντόκια χάνουν γρήγορα τη συνδετική τους ύλη-
-τι σόι τσιμέντο έβαλε ο άθλιος εργολάβος;-
ξύνει το πόδι του περιπατητή χαλίκια
κι άμα αγριεύει ο καιρός σκουπίζουν οι ψαράδες
πέτρα.

Τnν κίτρινη σημαία, στο καμπαναριό πλάι τ’ Αϊ-Νι-



[27]

κόλα,
την έκλεψαν οι φίλαθλοι του Άρη.
Και ο συνταξιούχος καπετάνιος απορεί
γιατί απέναντι έχτισαν
αυτό το άσχημο ορθογώνιο παραλληλεπίπεδο
με κόκκινο τούβλο σαν καπνομάγαζο.

Πόσο πατρίδα μου σε αγαπώ,
πρωί-πρωί Παρασκευή Μεγάλη!

Απρίλης ‘01





[29]

ΠΕΡΙΕΧΟΜΕΝΑ

Έφηβοι κωπηλάτες Ι....................................................7
Κορασίδα κωπηλάτρια Ι...............................................8
Καραμπουρνάκι............................................................9
Απόπλους...................................................................11
Κορασίδα κωπηλάτρια ΙΙ............................................13
Θερμαϊκός...................................................................14
Κυριακή......................................................................15
Βόλος-Γιάννενα...........................................................16
Θέρμη.........................................................................17
Λυδίας, σημείο Μηδέν.................................................18
Las incantadas.............................................................21
Καράβια, κιβωτοί, υπερωκεάνια.................................23
Ε ρε και νά ‘βγει ένας νοτιάς.....................................25
Καραμπουρνάκι, ιδιωτικός λιμήν.................................27





ΟΙ ΚΩΠΗΛΑΤΕΣ
ΤΟΥ ΧΡΗΣΤΟΥ Ε. ΔΗΜΑΚΗ

ΣΤΟΙΧΕΙΟΘΕΤΗΘΗΚΑΝ ΨΗΦΙΑΚΑ
ΑΠΟ ΤΟ ΒΑΣΙΛΗ ΛΑΛΙΩΤΗ
ΣΤΗΝ ΑΘΗΝΑ ΤΟΝ ΑΠΡΙΛΙΟ

ΤΟΥ 2014

f


