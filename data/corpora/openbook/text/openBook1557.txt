









































1

                                                                            
Γιώργος Στασινόπουλος 

ΕΠΙΛΟΓΗ 

             ΕΝΔΥΜΙΩΝ





3

Επετειακή Μπαλάντα 
  Σαν σ ΄ όνειρο, που την κρίση μουδιάζει, 
-αχνά κι απόμακρα-, χωρίς θόρυβο, 
με ησυχία που κόβει πόδια κι ανάσα
άφησες το σπίτι, βγήκες στο σεργιάνι σου
και πέταξες στα πέρατα-
και μας κοιτάς χαρούμενος  κι αλαφρά
δακρυσμένος απ ΄ τις σχισμές των  Πλαγκτών Σκιών.

Λείπεις, κι είσαι εδώ, κολυμπάς στο μυαλό
κι αγώνα δίνουμε ώρες-ώρες
να μείνεις αβύθιστος.
Έρχεσαι και φεύγεις
ακολουθείς το ομιχλώδες κατόπι μας
κι όταν σε αναζητούμε
κρύβεσαι και χάνεσαι
πίσω απ ΄ αγαπημένα σημάδια.

 



4

Πίνακας αισθήσεων
  Ονειρεύτηκα ένα άδειο πιάτο
με λόγια πολλά, κουβέντες ατέλειωτες
και σιωπή, γεμάτη ανατριχίλα.
Πόσο γλυκά, ταράχτηκα,
ένοιωσα τέτοια θαλπωρή
-όχι αμηχανία-
και κύλαγα ανάμεσα σ’ όλα
αργά, μέλι θυμαρίσιο που το ζηλεύεις
για την παχιά ρευστότητά του
και το διαυγές του χρώμα.
Όμως για κοίτα…….
για πρόσεξε καλά-καλά
δεν είναι τελείως άδειο 
το πιάτο- λείπει βεβαίως το 
πιρούνι, το κουτάλι, το μαχαίρι υπάρχουν όμως
τα τελευταία ψίχουλα, λίγα αποφάγια,
μια ιδέα από σάλτσα λευκή στις άκρες.
Για τούτα τα τελευταία ζωντανά
αγγίγματα, πόσο συγκινούμαι,
πόσο ποθώ να τα καταστήσω αθάνατα.



5

Μνήμη και κάματος 
  Μιλάνε οι πόρτες και οι γειτονιές,
λένε ιστορίες, θυμούνται το ένα και τ’ άλλο
όταν στα σοκάκια, στρίβει η σκιά σου.
Σ’ αντιλαλούν τα τοίχια
-βροχή τα περιστατικά-
ακούω για σένα
-νιώθω τη συμμετοχή σου στα πάντα-.
Οι φίλοι, οι γνωστοί κι οι γνώριμοι θυμούνται
-κάποιοι επίμονα δακρύζουν-,
γυναίκες βγάζουν σχόλια με συμπάθεια και θαυμασμό
και σε κάποιους φαίνεται έντονα
το : ‘’έρχεται η σειρά μου’’.
Αγέρωχα σχόλια και ματιές-ξυράφια.
Κι εγώ; ακούω τις ανάσες σου στα ανεβοκατεβάσματα
και στα κουβαλήματα. Στις σκάλες
προς το υπόγειο, μυρίζω τον ιδρώτα
και τα τσουβάλια του καλαμποκιού,
με τα τσιμέντα, ανάμεικτα ν’ αργοκυλούν
στις πλάτες σου.



6

ΚΟΙΝΟΙ ΤΟΠΟΙ
   Κοιτώ με ‘κείνη 
την χαρισματική απελπισία των ολοκληρωμένων.
Ξεκάθαρη μοιάζει η εικόνα
-χωρίς ανάγκες-,
αποκομμένη απ’ τις δέουσες
συνθήκες περιγραφής.
Χωρισμένα τα τσανάκια και στη μέση,
-στήλη άλατος-
το ανθοδοχείο με τα πλαστικά άνθη.
Τι να χωρίζει τις ζωές
και ποιοι νάναι οι κοινοί τόποι;
Κάπου, τάχα ενδιάμεσα
να φυλάει τα ξερά  κάδρα η Παναγιά
με τα ζουμερά κουκουνάρια μπρος της κι απόδιπλα
τα σύνεργα του διαβόλου, 
πιεσόμετρα κι εντομοαπωθητικά.
-αστεία εικόνα- πράξεις αταίριαστες,
 με γέλια-ξινά. 
Κι εκεί στην άκρη- απόκοσμα χαρούμενοι
να σε κοιτούν- όσοι φύγαν- με
απόλυτη κατανόηση.



7

 Φωτογραφίες
  Πάει καιρός
κι όλο πιο έντονα
οι φωτογραφίες λυγίζουν
και οι παλαιότητες μετριούνται.
Οι πιο πρόσφατες σφιχτές ακόμα
δοκιμάζουν στη ζωή,
κούφια πατήματα :
πιο δίπλα μ’ ελαφριές σκιές
κι ασπρίλα στις άκρες,
οι δοκιμασμένοι του
δεύτερου επιπέδου.
Κι οι άλλες οι αλαργινές
διαθλώνται στις κουρτίνες
απόκοσμων ονείρων. 



8

ΜΕΓΑΛΩΜΑ
  Κόπηκαν οι λέξεις χάθηκε η υφή.
Αλλάζουν οι συμμετρίες των συλλαβών,
μετά το φευγιό. 
Η ενηλικίωση έρχεται αδυσώπητη
χωρίς τις παλιές εικόνες,
τις λέξεις της αρχής. 
Απέραντη ερημιά κι ορφάνια.
Κι απόκοντα, μια άρρυθμη εγκατάλειψη
να σπρώχνει- αποχωρισμό
από βιώματα κι ήχους,
που ’ρχονται από τη γέννα σου. 
-Το κρύο- στην καρδιά απέραντο
κι ο πόνος απίστευτος.
Ήρθε η ώρα
να μην μπορείς να πεις,
να φωνάξεις, να ψελλίσεις
όσα έμαθες, όταν είδες
τούτο τον ήλιο, τούτον τον
κόσμο, αυτά τα πρόσωπα.
Μια τρύπα σκοτεινή υπάρχει
στην ψυχή και να κλείσει,
-δε λέει !-



9

ΟΝΑΡ
  Μικρό, απέρριτο όνειρο,
ήρθε, σαν πέπλο συρμάτινο κι ακούμπησε
στην ανοιχτή πληγή.
Πόσο περίεργα συναντά 
τη θλίψη και πόσο μαρτυρικά
γίνεται αφομοιώσιμο, είναι απορίας άξιον….. 



10

Μελό  
Όλα του πήγαιναν καλά όσο εκινείτο,
όλα τα γευόταν άφθονα
και ζούσε τρανταχτά
-ζηλευτός υπήρξε απ’ τους φίλους-
κι οι γνώριμοι 
λέγαν ιστορίες γι’ αυτόν, πολλές.
Τέτοιος ήταν- απίστευτος διαλαλητής της ζωής.
Ώσπου, κόπασε το κύμα
κι απόμεινε έρημη κι ακίνητη η σημαία. 



11

Το μάτι 
  Η ώρα περνάει,
έφτασε ήδη στο παρά κάτι 
-κόσμος, πάει κι έρχεται-
κι εγώ μισός, κοιμισμένος και λερός
-όχι από ραχάτι-
μα, από σκονισμένη ελπίδα πλέριος,
-πάνω, ο ουρανός αιθέριος-.
Να προσμένω στις πλαστικές καρέκλες
με τσιμπλιασμένο μάτι, να βγεις… 
ρίχνοντάς μου, ‘κείνο το ζωηρό
του παιχνιδιού το βλέμμα,
με το ‘να μάτι και  τ’ άλλο
κρυμμένο πίσω από τη γάζα
να μου ρουφά το αίμα
χωρίς ανάσα και ατμό, 
αφού μαζί μου ζεις
νερό και αγέρας  και αλάτι
χτυπώντας μου, την πλάτη πού και πού. 

 



12

Πιετά 
  Κι άλλο ταξίδι νέα φυγή
κι άλλη απουσία
‘’μου σπαράζεις την ψυχή’’
κι  η μάνα δίπλα ακούραστη,
με συναισθηματισμό μαρμάρινο
‘’φευγαλέα με κοιτά
και μου ‘τοιμάζει τα σέα μου’’ ,
σε σένα μιλώ και η αγκάλη μου πετά.
Σύρμα ! ‘’φυσά’’ η μητρική και του πατέρα, η αγάπη.

 
  



13

Στο Βασίλη Λ.Συγκυρία  
Πονεμένος και αυτός
από το ίδιο βόλι, όσο
κι αν παραλλάσσει το ντουφέκι 
των βαθιών χτυπημάτων.
Ήρθε τώρα στο σημείο τριβής εκεί, που πυκνά…..
ερχόταν κι έφευγε να δει την πόλη
με νέα ματιά, πίσω απ’ τα παλιά πρίσματα.
Κοινός τόπος-η αγάπη 
γιομάτη εντοπιότητα και στα λευκά συρτάρια
ακουμπισμένος πάνω 
ο θρήνος και η αναζήτηση 
-κομμάτια και ραφές από εικόνες κι εμπειρίες
μιας άναρχης ζωής-.
Ακούγονται καλά τώρα οι μουσικές και οι σκέψεις.
Ορθώνονται με σάρκες δρύινες, 
ανοίγονται τα βιβλία, τα θυμιάματα
καίνε και οι ποιητές απολογούνται.



14

Συνδετήριος κρίκος
  Φιλήσυχες οικογένειες, χωρίς πολλά-πολλά
πολιτικά και τα τέτοια, 
όμως μ’ αίμα βραστό κι έφηβη σκέψη
σ’ όλα απόκοντα, σ’ όλα μπροστά,
μ’ επιλογές για γουρλωτά μάτια…….
Τέτοια βλέπω, γονείς- παππούδες,
στερνοί μάρτυρες
-για όσους τυχερούς, σας έχουν δίπλα-
ίστορες του πολέμου και της Κατοχής,
όλοι σεις, αγαπημένοι Έλληνες Πατριώτες. 



15

Γενιά του ιλίγγου
  Πώς να πειράξεις τη γενιά των πατεράδων ;
τι να πρωτοσκεφτείς, απ’ όσα ζήσαν;
Όσο διαβαίνει ο χρόνος, όλο και πιο κοντά,
-βρισκόμαστε-
και τα γεγονότα τα ζεις,
με τις επαναλήψεις τόσων και των ίδιων,
οικογενειακών ιστοριών……
Σε βλέπω ήπιο, σ’ ακούω ήσυχο και τόσο ‘’μετριοπαθή’’
-λόγω ηλικίας-
κρίνω τον τρόπο και τη σκέψη σου 
όχι ιδιαιτέρως ενεργό
και αυτά μαζί με άλλες κουβέντες σιωπηλές,
για δύσκολα χρόνια, για τραύματα
που δεν σ’ αφήνουν εύκολα, να μιλάς.
Αποστρατεύτηκες μ’ αηδία
για κάθε δεινό, για κάθε βαναυσότητα.
-Δεν έβγαλες κιχ, αν και μες στον πόνο……



16

Τολμηρός θάνατος
  To προφίλ φωτίζει ο προβολέας
κι ο σπόρος του οράματος ωθεί
στο συναγερμό των συμπτώσεων.
Το καλπάζον παρόν, αναγκάζει 
τα διαφυγόντα νοήματα, προς το κοντινό μέλλον ….
Τα πάντα υφαίνουν, ψηφίδα με ψηφίδα, 
την ιδιότυπη κοινωνιολογία του θανάτου. 
Ανάσταση σ’ άγνωστο μέλλον
με τη συνείδηση, λειτουργούσα στο ρελαντί.
Εμπρός γενναίε! Τελευταίος χαιρετισμός!



17

Τρίχρονα
  Θλίψη γεννάει ο χωρισμός
κι όσο μακραίνει 
-τι καημός !-
όλο και πιο, μας λείπεις.



18

Μωριάς
   Λεβεντιά κι άνεμος δροσάτος
ήρεμη δύναμη
του Λόρκα κέντημα
ακούγεσαι παντού.
Τρίζουν οι πέτρες
ακολουθούν τους κρότους
μες στην αγωνία,
μ’ άρωμα λεμονιού.
Κοιτώ τις πλάκες
-απίστευτη πορεία-
κοιτώ κι απορώ
τον αητό του βουνού νοσταλγώ.  

 
 

 



19

1947  
(αφιερωμένο στην ομάδα της πόλης)

Το αγάπησες αυτό το νούμερο
-την έκαμες χρονιά 
που χαρακτήρισε πολλά.-
Ελπίδα και φτώχεια,
δόξα, γι’ αλλοτινή πορεία.
Δεκαπεντάρης λιθοξόος,
με μεροκάματο το τίποτε
μ’ όραμα, άστρο φωτεινό,
απ’ τη μεριά σου, στο νέο γιαπί,
στην εστία της γένεσης,
τύπωσες φανέλα μνήμης…..



20

Μυροβλήτης
  Απρόβλεπτος κι όταν κοιτάει
ίσα μες τα μάτια
δάκρυα ‘χνίζουν
Περήφανος, μα ωστόσο
και λιγάκι χαμηλοθώρης 
προσπερνά και πίσω κοιτά
μ’ απειλή αλλά και συμπάθεια.
Τον καμαρώνεις δε λέω κι κάποια φορά,
θες να τον κοντράρεις έως τέλους.
Πόσο αγαπητός υπάρχεις ως πρώτος
κι όταν πέρασαν οι αιώνες 
και βάρυναν οι πλάτες
πάλι με πόθο κι άλογο-έρωτα
τα μάτια ταχιά σ’ αποζητούσαν. 
Κι ήρθε η ώρα εκείνη
η περίεργη, η μουδιαστική
και προτάθηκε στη Λάχεση
η αντικατάσταση- πιστός εσύ, 
εκεί –βράχος, θέριεψες 
με τ’ αετίσιο σου το μάτι
και κύλησες στο βάραθρο. 



21

Σκηνικό 

Ζερβά, εγώ και η μάνα
και το κοφίνι της πραμάτειας 
-με καλούδια ζωικά και τάματα παινεμένα- 
Στη μέση ο εκπρόσωπος
και ο δημιουργός της ταινίας.
-Ψυχροί μου φαίνονται κι απότομοι-
(Μάλλον, όπως πρέπει για να παιχτεί η ιστορία).
Δεξά η συγκέντρωση, καθένας με 
τη δικιά του ήσυχη ροή και 
με λεπτή, μυρωδάτη συγκίνηση.    



22

Λείπει σελίδα
 
Βάζω τα πράγματα σε μια σειρά και πάλι
ανάκατα τα βρίσκω
(κάπως με ξεβολεύει τούτο)
αλλά στο βάθος της φαιάς, γελώ 
που έτσι είναι καμωμένα τα πράγματα
Λύνει και δένει η αλλαγή
τόσο που γίνεται συνήθεια
και όλοι μας ανήμποροι να πράξουμε,
απλά κοιτάμε. 
Αφήνω το ίχνος μου
και οι διπλανοί επίσης
κι όλοι μαζί κατηφορίζουμε χωρίς βουές,
ο καθείς στον εγκρεμνό του άλλου.
Ποιος τα ‘φτιαξε όλα τούτα ; 
Τούτες τις τρύπες της απόλυτης χασούρας,
ποιος τις εφηύρε ; 
Δεν είν’ θεός, μήτ’ άνθρωπος.
Είν’ το τυχαίο που γλεντάει με τις 
ανόητες υποθέσεις μας.



23

Σα να μην τρέχει τίποτα

Έτσι να κάμεις
Ψηλά να το ‘χεις λάβαρο
τ’ αδιάφορο το πάτημα
και να κρατάς ίσια το κεφάλι.
Στο λέω με τόση παρρησία, 
κουνώντας σου το δάκτυλο, 
το απόφθεγμα,
γιατί οι εφαρμογές
μας κόβουν τα ποδάρια
( ‘’Μικροί νάνοι βαδίζουν ρυθμικά
στα κοιμητήρια του μέλλοντος’’)



24

250ml

Σιμά στο μνήμα ακουμπητά 
τα σύνεργα βεγγαλικών 
και λοιπών ευλαβικών λειτουργιών.
-Τα σπίρτα και τα λιβάνια 
και τα κεριά και τα καρβουνάκια-
Λιτά κι απλόχερα αφημένα
στον τυχαίο επισκέπτη των χρόνων. 
Θωρώ και κλαίγω κι ακουμπώ
στο θολό ποτήρι, λάδι ζεστό, τάμα
σε συλλεκτική sprite, τοποθετημένο.



25

Στη σκιά 

Τι καλά που ζούμε αποτραβηγμένοι! 
τι καλά που δεν ιδρώνει τ’ αφτί μας
και το νωθρό σώμα μας,  στην  τόση ζέστη!
Έχουμε καλή θερμοκρασία- έχομεν καλήν θέσιν 
Ζηλευτοί γενήκαμε σ’ όλους 
που φθονερά, κοιτούν το θώκο μας
και λένε με κουβέντες πιθήκου:
‘’τι κουτοί που ‘μαστε 
να μην μείνουμε πρώτοι εμείς, εκεί, ακούνητοι’’.
Ας απολαύσουμε λοιπόν τον ίσκιο, 
ας δροσιστούμε με τις ωραίες μας επιλογές.
Τι τύχη καλή να ζεις χωρίς φώτα, πίσω
απ’ τις κουρτίνες των πραγμάτων
( καλό το φως, αλλά ζαλίζει )
Στη σκιά λοιπόν καταλήγω κατ’ επιλογήν….



26

Φρούτα καλοκαιριανά

Ωραία ζουμερά, της δροσιάς πουγκιά,
τη ζέση του απογέματος αποδιώχνετε 
και μας αφήνετε χλιαρούς και προβλέψιμους 
στην απάθεια των δειλινών.
Όμορφα, αφράτα φρούτα 
της Μεσογείου οιωνοί,
μ’ ευγνωμοσύνη σας σπάμε 
το επιθανάτιο ρόδι. 



27

Ανεμοκάμπι

Φύγαν οι επίδοξοι ψαράδες
μ’ όλα τους τα συμπράγκαλα αραδιασμένα,
στις αρμυριασμένες τσάντες.
Πάνε για μάχη, στο φιόρδ- πάνε,
να φέρουν ιώδιο και θετικά λιπαρά.
Ο βυθός κοιτά ανήμπορος. 
Με τόσες εισβολές στην κοίτη
και στην επιφάνεια,  να πει κάτι 
δεν ξέρει πια, δε δύναται, δεν ημπορεί…… 



28

Όστρια 

Παραμονή του τίποτα
ακούω καχύποπτος ειδήσεις
-τα νέα της αυτοκρατορίας 
αντηχούν συρμάτινα στις φλέβες-
Μα ο πνιγμός είν’ τόσο έντονος
-υγρασία αφόρητος!-
που σου δηλώνει ξεκάθαρα τη δύναμή της.

Μαΐστρος

Παίζουν μπουζούκια στο υπερώο, 
-μακρινά και ελάχιστα επιθυμητά-
και οι κόντρες μπρος μου 
ανείπωτες. Και εγώ,
των σπηλαίων, ο εκδιωχθείς,
ματαιοπονώ στους κάδους απορριμμάτων.

Γαρμπής

Η έλευσή του εντυπωσιακή με όμορφες γιρλάντες
-όλο στολίδι- αφήνει την καλύτερη εικόνα.
Συχνά φαντάζει αόρατος κι άλλοτε 
με θεού άγγιγμα απλώνεται με νωχελικότητα, 
πάνω στις τρύπιες κόρες των ναυαγίων.
         

   



 
 
 
 

  



ΣΕΛΙΔΟΠΟΙΗΘΗΚΕ ΦΙΛΙΑΣ ΧΑΡΙΝ  

ΑΠΟ ΤΟ ΒΑΣΙΛΗ ΛΑΛΙΩΤΗ
 ΠΑΡΑΜΟΝΗ ΤΩΝ ΦΩΤΩΝ 

ΤΟΥ 2017

 


