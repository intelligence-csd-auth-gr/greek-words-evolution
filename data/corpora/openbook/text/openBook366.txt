





































Γραφή και γραφές στον 21ο αιώνα

- � -



Γραφή και γραφές στον 21ο αιώνα

- 509 -

Από τη Σeλίδ@ στην Οθόνη
Είδη Κείμeνων Ηλeκτρονικής Λογοτeχνί@ς

 Αγγελική Γιαννικοπούλου 
Καθηγήτρια TEΠΑΕΣ  Πανεπιστημίου Αιγαίου

Ελίτα Φώκιαλη 
Εκπαιδευτικός

  
Περίληψη

Στον εικοστό πρώτο αιώνα η έννοια της κειμενικότητας αλλάζει 
δραματικά, καθώς δίπλα στα έντυπα κείμενα προστίθενται και τα ηλεκτρονικά. 
Ο ηλεκτρονικός υπολογιστής και το διαδίκτυο αρχίζουν να εισχωρούν ακόμη και 
σε περιοχές λιγότερο φιλικές προς τα νέα τεχνολογικά περιβάλλοντα, όπως είναι 
η λογοτεχνία, με αποτέλεσμα τη δημιουργία νέων κατηγοριών κυβερνοκειμένων. 
Τα νεότευκτα αυτά κείμενα, παρά το γεγονός ότι ως γνήσιες υβριδικές κατασκευές 
ανθίστανται σε κάθε ταξινομητικό σύστημα, θα μπορούσαν καταχρηστικά να 
θεωρηθούν ότι ανήκουν στις ακόλουθες κατηγορίες: Ψηφιοποιημένη έντυπη 
λογοτεχνία, ψηφιακά δημοσιευμένη συμβατική λογοτεχνία, διαμεσικές 
αφηγήσεις, λογοτεχνία των ιστολογίων (blogs) και των κινητών τηλεφώνων, 
λογοτεχνία των οπαδών (fan fiction), ηλεκτρονική ποίηση, υπερκειμενική 
λογοτεχνία και διαδραστική λογοτεχνία (interactive fiction). 

Λέξεις κλειδιά: ηλεκτρονική λογοτεχνία, κυβερνολογοτεχνία, 
κειμενικότητα

Εισαγωγή

Στον 21ο αιώνα, που ανέτειλε, μια νέα μορφή κειμενικότητας, εκείνη 
που επικοινωνείται με τα νέα μέσα, κερδίζει συνεχώς έδαφος, ακόμη και σε 
χώρους που ως τώρα θεωρούνταν εχθρικοί. Η λογοτεχνία, αφού καταξιώθηκε 
στην προφορική και την έντυπη μορφή της, τώρα δοκιμάζεται και ως 
ηλεκτρονική ή κυβερνολογοτεχνία, με μια σειρά νέων κειμένων που παράγονται, 
δημοσιοποιούνται ή διαβάζονται με τη βοήθεια των ηλεκτρονικών υπολογιστών. 
Τα κείμενα της ηλεκτρονικής λογοτεχνίας προϋποθέτουν τον ηλεκτρονικό 
υπολογιστή, που όμως τον χρησιμοποιούν σε διαφορετικό βαθμό και με 
διαφορετικό τρόπο, δημιουργώντας έτσι ένα ευρύτατο φάσμα κειμένων στα 
οποία τα παραδοσιακά συστήματα ταξινόμησης (π.χ. ειδολογικά) καθίστανται 
ανεπαρκή και ανεφάρμοστα (Aarseth, 1997, Bolter, 2006. Ciccoricco, 2007, 
Hayles, 2008, Ryan, 2001, Δημητρούλια, 2007). 



5ο Διεθνές Συνέδριο Γραμματισμού

- 510 -

Αρχίζοντας από λογοτεχνικά κείμενα συμβατικής λογοτεχνίας, που 
όμως αντί να διαβάζονται στο βιβλίο χρησιμοποιούν διαδοχικές οθόνες (π.χ. 
ψηφοποιημένη έντυπη λογοτεχνία), περνάμε σε μια λογοτεχνία πολυμεσική, 
όπου το κειμενικό μήνυμα δεν επικοινωνείται μόνο με το λόγο, γραπτό και 
προφορικό, αλλά και με την εικόνα, στατική και κινούμενη, τον ήχο (π.χ. μουσική) 
και την κίνηση, σε μια προσπάθεια να αποδοθεί καλύτερα μια πολυπρισματική 
πραγματικότητα και ένας πολυσχιδής κόσμος. Επιπλέον, υπάρχει και μια γηγενής 
ψηφιακή λογοτεχνία, διαφόρων ειδών η οποία, χωρίς να έχει καμία σχέση με 
τα e-books, δημιουργείται και εγγράφεται στον υπολογιστή, δε διαβάζεται ποτέ 
γραμμικά και εκμεταλλεύεται όχι μόνο τις πολυμεσικές δυνατότητες των νέων 
μέσων, αλλά και εγγενείς τους ιδιότητες του υπερκειμένου, τη συνδεσιμότητα 
και τη διαδραστικότητα, καθιστώντας έτσι αδύνατη την έντυπη δημοσίευση 
παρόμοιων κειμένων.

Σε καμία περίπτωση η κυβερνολογοτεχνία δεν αποτελεί έναν ενιαίο, 
αδιαφοροποίητο χώρο με κοινά χαρακτηριστικά και ομοιογενή στοιχεία, μια και 
τα κυβερνοκείμενα, ως νεοπαγείς, υβριδικές μορφές, δύσκολα κατατάσσονται σε 
ομογενείς, ευδιάκριτες και μη επικαλυπτόμενες κατηγορίες:

Ψηφιοποιημένη έντυπη λογοτεχνία

Η απλούστερη μορφή μεταφύτευσης της λογοτεχνίας στον κυβερνοχώρο 
αφορά στη μεταφορά έντυπων κειμένων σε ηλεκτρονική μορφή και στη δημιουργία 
αρχειακού υλικού (π.χ. Project Gutenberg) με σκοπό τη συντήρησή του, την 
εύκολη πρόσβαση και τη χρησιμοποίησή του από ερευνητές (π.χ. δυνατότητα 
αναζήτησης μιας λέξη μεταξύ πολλών κειμένων). Τα ηλεκτρονικά βιβλία 
αποτελούν μια λύση φιλική προς το περιβάλλον και μπορούν να διαβαστούν 
είτε στην οθόνη ενός κοινού υπολογιστή είτε από πιο εξειδικευμένες φορητές 
συσκευές ανάγνωσης (e-readers), όπως το BeBook ή το Kindle.

Ψηφιακά δημοσιευμένη συμβατική λογοτεχνία 

Σε αυτήν την κατηγορία θα μπορούσαν να ενταχθούν ‘παραδοσιακά’ 
κείμενα, που αν και υπακούουν στις καθιερωμένες λογοτεχνικές συμβάσεις, 
η δημοσιοποίησή τους γίνεται με τη συνδρομή της ψηφιακής τεχνολογίας. Οι 
δημιουργοί τους φαίνεται να προτιμούν την ηλεκτρονική δημοσίευση, άλλοτε εφ’ 
άπαξ (online novel, π.χ. το ελληνικό Johnnie Society) κι άλλοτε σε συνέχειες (π.χ. 
webserial, webcomic) είτε γιατί επιθυμούν να εκμεταλλευτούν τις δυνατότητες 
των νέων μέσων είτε απλώς επειδή γνώρισαν την απόρριψη των εκδοτών. Στην 
πρώτη κατηγορία ανήκει το Sphinx or Robot? (1996) της Leena Krohn, που η 
ψηφιακή δημοσίευσή του έκανε δυνατή την ενσωμάτωση εικόνων υψηλής 
ανάλυσης, οι οποίες σε περίπτωση έντυπης μορφής θα ήταν απαγορευτικά 



Γραφή και γραφές στον 21ο αιώνα

- ��� -

ακριβές. Αντίθετα το ιδιαίτερα επιτυχημένο Ημερολόγιο ενός Σπασίκλα γνώρισε 
την απόρριψη των εκδοτών πριν κυκλοφορήσει πρώτα στο διαδίκτυο (2004) και 
αργότερα σε έντυπη μορφή (2007 στο εξωτερικό, 2009 στην Ελλάδα). 

Ανάλογη κίνηση παρατηρείται και στα ‘καθ’ ημάς’, αφού και Έλληνες 
δημιουργοί πρωτοδημοσιεύουν ή δημοσιεύουν αποκλειστικά σε ηλεκτρονική 
μορφή (δες την περίπτωση του Θεσσαλονικιού συγγραφέα έντυπων και 
ηλεκτρονικών κειμένων Θανάση Τριαρίδη). Από την άλλη, τα ηλεκτρονικά 
κείμενα επιτρέπουν τη δυνατότητα άμεσης ανταπόκρισης των αναγνωστών. Γι’ 
αυτό το κείμενο ενδέχεται να επεκταθεί και σε ένα πιο πολυσύνθετο αναγνωστικό/ 
πολιτισμικό γεγονός, καθώς εμπλουτίζεται και με άλλες δράσεις, όπως ανοιχτό 
λογοτεχνικό φόρουμ με συμμετοχές αναγνωστών (π.χ. Υπόγεια Πόλη των 
Πουλιών του Χρήστου Προσύλη).

Μάλιστα σε αρκετά από αυτά τα κείμενα, ακόμη και όταν μεταφερθούν 
από την οθόνη στη σελίδα, παραμένουν εμφανείς οι επιρροές του ψηφιακού 
περιβάλλοντος που τα γέννησε. Το μυθιστόρημα του Mark Danielewski Σπίτι από 
φύλλα, που κυκλοφορεί και σε ελληνική μετάφραση, αφού επί δώδεκα χρόνια 
δημοσιευόταν σε συνέχειες στο Διαδίκτυο, τώρα, αν και έντυπο πλέον, διατηρεί 
την επίδραση της ηλεκτρονικής καταγωγής του. Παιχνίδια με γραμματοσειρές, 
πλήθος τυπογραφικών τεχνασμάτων, συνεχείς παραπομπές, ανορθόδοξη 
τοποθέτηση λεκτικών τμημάτων (π.χ. ανάποδη ή διαγώνια τοποθέτηση φράσεων 
κ. α.) και κυρίως η ύπαρξη πολλαπλών αφηγητών που αλληλοεπιδρούν, αποτελούν 
κάποιες από τις κυριότερες καινοτομίες που διαφοροποιούν το συγκεκριμένο 
βιβλίο από τα άλλα έντυπα. 

Διαμεσικές αφηγήσεις

Όταν η ιστορία δεν παρουσιάζεται αποκλειστικά σε ένα μέσον, 
ηλεκτρονικό ή έντυπο, αλλά χρειάζεται τη συνδρομή και άλλων, σε μια αφήγηση 
που καθίσταται δια-μεσική ο αναγνώστης-χρήστης παλινδρομεί ανάμεσα στο 
βιβλίο και τον υπολογιστή και κινείται διαδοχικά από τη σελίδα στην οθόνη (για 
περισσότερα δες Γιαννικοπούλου & Φώκιαλη, υπό έκδοση). Πρόκειται για ένα 
είδος υβριδικό που συναιρεί δύο μέσα, τα οποία, αν και κάποτε θεωρήθηκαν 
ανταγωνιστικά συνδεόμενα με μια σχέση διαζευκτική (ή το ένα ή το άλλο), έχουν 
πλέον περάσει σε μία φάση σαφώς συνεργατική (και το ένα και το άλλο). 

Παράδειγμα τα διαδραστικά εφηβικά μυθιστορήματα της σειράς των 
Stewart & Weisnam: Cathy’s Book. If found call (650)266-8233 (2006), Cathy’s 
Key (2008) και  Cathy’s Ring (2009). Τα συγκεκριμένα βιβλία δεν προορίζονται 
μόνο για ανάγνωση, αλλά προχωρούν σε επικοινωνία ανάμεσα σε εξωκειμενικούς 
αναγνώστες και εσωκειμενικούς ήρωες στο κινητό τηλέφωνο, καθώς και σε 
αλλεπάλληλες επισκέψεις στο σχετικό κόμβο του διαδικτύου. Εκεί οι αναγνώστες-
χρήστες, με την υποστήριξη μιας διαδικτυακής κοινότητας αναγνωστών, 



5ο Διεθνές Συνέδριο Γραμματισμού

- ��� -

επιδίδονται σε δραστηριότητες απαραίτητες για την κατανόηση της ιστορίας (π.χ. 
συλλογή δεδομένων για συγκεκριμένα γεγονότα) ή παιγνιώδεις ενασχολήσεις 
που πηγάζουν από την ιστορία (κατ’ αναλογία με τα ετεροχρονισμένα πορτρέτα 
της Cathy, φωτογραφίες που καταθέτουν οι αναγνώστες μεταφέρονται, με τη 
βοήθεια σχετικού προγράμματος, στο μέλλον, π.χ. πώς θα φαίνονται μετά από 
10 χρόνια).   

Διαφορετικά, αλλά εξίσου ενδιαφέροντα είναι τα δέκα βιβλία της σειράς 
Τα 39 Στοιχεία –το πρώτο Ο Λαβύρινθος των Σκελετών ήδη μεταφράστηκε και 
στα Ελληνικά– που διηγούνται την ιστορία ομάδων επίδοξων κληρονόμων οι 
οποίοι αγωνίζονται να συλλέξουν 39 στοιχεία που θα τους οδηγήσουν στη λύση 
του γρίφου και τη μεγάλη κληρονομιά. Σε αυτόν τον αγώνα όμως μπορούν να 
συμμετέχουν και οι αναγνώστες, αφού με τη βοήθεια του υπολογιστή οργανώνεται 
ένα Παιχνίδι Εναλλακτικής Πραγματικότητας (ARG, Alternative Reality Game). 

Το Skeleton Creek (Carman/ Scholastic Press, 2009) αφορά δύο 
εφήβους, το Ryan και τη Sarah, που διερευνούν το μυστήριο που κρύβει  ένα  
εγκαταλελειμμένο ορυχείο χρυσού. Το κείμενο εκθέτει δύο διαφορετικές 
απόψεις για τα ίδια συμβάντα, σε δύο διαφορετικά μέσα: α) σε ένα βιβλίο με 
μορφή ημερολογίου που αποτελεί την καταγραφή του Ryan και β) σε μια σειρά 
από βιντεάκια που μεταφέρουν την άποψη της Sarah και τα οποία ο αναγνώστης 
μπορεί να παρακολουθήσει στο διαδίκτυο με τη βοήθεια των κωδικών πρόσβασης 
(passwords) που βρίσκει στο βιβλίο. 

   Τέλος το Amanda Project αποτελεί μια πολλά υποσχόμενη συμμετοχική 
διαμεσική σειρά μυστηρίου που σηματοδοτεί μια επαναστατική εξέλιξη της 
εφηβικής λογοτεχνίας για κορίτσια όχι μόνο επειδή  επεκτείνει την παραδοσιακή 
αφήγηση στο διαδραστικό περιβάλλον της κοινωνικής δικτύωσης αλλά και επειδή 
γράφεται εν μέρει από τους αναγνώστες.Με αφορμή την εξαφάνιση της Amanda, 
το μυστήριο της εύρεσης ξετυλίγεται σε οκτώ βιβλία, στα οποία θα συμβάλλουν 
και οι αναγνώστες, και έναν διαδικτυακό κόμβο που παρέχει στον αναγνώστη 
τη δυνατότητα: α) να συγκεντρώσει πληροφορίες και να διατυπώσει τη δική του 
άποψη για την εξαφάνιση της ηρωίδας, β) να ‘ανεβάσει’ καλλιτεχνικό υλικό, γ) 
να ενημερώνεται συνεχώς για  θέματα σχετικά με την ιστορία, δ) να ανταλλάξει 
απόψεις με άλλους αναγνώστες, ε) να αγοράσει προϊόντα αλλά και να σχεδιάσει 
ρούχα και accessories εμπνευσμένα από την ιστορία, στ) να συμμετάσχει  σε 
online διαγωνισμούς και παιχνίδια, και ζ) να γράψει ένα τμήμα της ιστορίας, το 
οποίο είναι πιθανόν να περιληφθεί στα επόμενα βιβλία της σειράς. 

Λογοτεχνία των ιστολογίων (blogs)

Καθώς στα νέα επικοινωνιακά περιβάλλοντα τα όρια ανάμεσα στο 
ιδιωτικό και το δημόσιο συναιρούνται, προσωπικά γραπτά βλέπουν πολύ συχνά 
το φως της δημοσιότητας. Είναι γνωστή η κατηγορία των ιστολογίων (blogs) που 



Γραφή και γραφές στον 21ο αιώνα

- ��� -

λειτουργούν ως ψηφιακά ημερολόγια (online diaries), με αρκετά από αυτά να 
εκδίδονται και ως βιβλία (blooks). Η νέα μορφή λογοτεχνίας γνωρίζει ιδιαίτερη 
άνθηση τα τελευταία χρόνια, ενώ έχει ήδη αποκτήσει και τη δική της ανώτερη 
τιμητική διάκριση, τα βραβεία Blooker. Για το 2007 το βραβείο απονεμήθηκε 
στο βιβλίο My War: Killing Time In Iraq του Colby Buzzell, που διατηρούσε 
blog για τον πόλεμο του Ιράκ. Μάλιστα το συγκεκριμένο βιβλίο ενδεχομένως 
να είναι το τελευταίο των πολεμικών ιστολογίων (milblogs, warblogs), μια και οι 
στρατιωτικές αρχές απαγορεύουν στους στρατιώτες να γράφουν σε blogs χωρίς 
προηγούμενη άδεια. 

To 2006 το βραβείο δόθηκε στο Julie and Julia: My Year Of Cooking 
Dangerously, που πολύ γρήγορα μετανάστευσε από την οθόνη του υπολογιστή 
στη μεγάλη οθόνη –ανάλογο παράδειγμα η κινηματογραφική επιτυχία Ο Διάβολος 
Φοράει Ρrada. Η ιστορία στο Julie and Julia ακολουθεί την πορεία δύο γυναικών 
με διαφορετικές ζωές αλλά με κοινή αγάπη για τη μαγειρική. Άξονας της ιστορίας 
είναι η απόφαση της Julie (ουσιαστικά πρόκειται για την Powel, τη συγγραφέα 
του ομώνυμου βιβλίου) να πειραματιστεί με το θρυλικό βιβλίο μαγειρικής της 
Julia Child Mastering the Art of French Cooking (2009/ 1961) ανεβάζοντας στο 
blog της τις καθημερινές της περιπέτειες στην κουζίνα. 

Την ίδια χρονιά έγινε πραγματικότητα και η έκδοση των πρώτων 
ελληνικών blooks από τις εκδόσεις Μαραθιά. Τα έξι βιβλία που άνοιξαν το 
δρόμο σε μια διαφορετική εκδοτική λογική είναι τα: Πιτσιρίκος, Η Κουρούνα, 
Το χημείο του παρακράτους, Οι αστυνομικές ιστορίες της Vista, Τα μυστικά του 
κόλπου, και A woman in this city. Οι κριτικοί, πλην ελαχίστων εξαιρέσεων (Νέα, 
Έθνος) υποδέχθηκαν τα βιβλία ως παραλογοτεχνία, αδιάφορη και αναμασημένη 
γραφή και ως ‘κείμενα που έχασαν τη φρεσκάδα τους μόλις αποχωρίστηκαν την 
οθόνη’.

Δίπλα όμως στα πραγματικά blogs στέκονται και εκείνα των 
μυθοπλαστικών χαρακτήρων που, ενώ παρουσιάζονται ως καταχωρήσεις των 
ηρώων, στην πραγματικότητα δημιουργήθηκαν από τους ίδιους τους συγγραφείς 
τους. Οι δεύτεροι προτίμησαν να διηγηθούν την ιστορία τους ηλεκτρονικά και 
με την πειθώ που επιβάλλει η καταγραφή απόψεων στο διαδίκτυο (κανένας δεν 
μπορεί να συμμετέχει αν προηγουμένως δεν υπάρχει) η ανάγνωση του κειμένου 
πήρε τη μορφή online επικοινωνίας, στην οποία μάλιστα ο αναγνώστης-χρήστης 
έχει τη δυνατότητα να καταθέσει και τη δική του άποψη. 

Πρόσφατα (2008) ο γνωστός εκδοτικός οίκος Penguin λάνσαρε στη 
σειρά We Tell Stories έξι ηλεκτρονικά λογοτεχνικά κείμενα, γραμμένα από έξι 
διαφορετικούς συγγραφείς πάνω σε γνωστά παλιότερα κείμενα. Η δεύτερη 
ιστορία, εμπνευσμένη όσον αφορά την πλοκή της από το The Haunted Dolls’ House 
and Other Ghost Stories του James, έχει τίτλο Slice και κινείται εξολοκλήρου 
σε εφαρμογές του διαδικτύου, αφού εκτυλίσσεται σε δύο blogs (Slice’s blog,  
Her parents’ blog), στο Flickr, μία σελίδα MySpace, δύο λογαριασμούς στο 



5ο Διεθνές Συνέδριο Γραμματισμού

- 514 -

Twitter και μία ηλεκτρονική διεύθυνση. Έτσι, ο αναγνώστης-χρήστης καλείται 
να παρακολουθήσει την πλοκή κυρίως μέσα από τα blogs των ηρώων, να 
επικοινωνήσει μαζί τους μέσω email, αλλά και να διαβάσει τα μηνύματά τους 
στο Twitter.

Λογοτεχνία στο κινητό τηλέφωνο

Εφικτό στη σημερινή εποχή έγινε το ψηφιακό μυθιστόρημα που 
διανέμεται και διαβάζεται μέσω κινητών τηλεφώνων. Μάλιστα αποδείχθηκε 
ιδιαίτερα δημοφιλές κυρίως ανάμεσα στις γυναίκες και στους νέους αρχικά στην 
Ιαπωνία και αργότερα στην Κίνα. Συνήθως υπογράφεται με ψευδώνυμο, είναι 
αισθηματικού περιεχομένου και συχνά ενσωματώνει στοιχεία νεανικής γλώσσας 
και κουλτούρας (π.χ. Deep Love). 

Γνωστότερο αποδείχθηκε το Koizora (Ουρανός αγάπης) που 
δημοσιοποιείται σε συνέχειες και σημειώνει τεράστια επιτυχία (25.000.000 
Ιάπωνες αναγνώστες). Σε σχετικό άρθρο μάλιστα στην Ελευθεροτυπία (Τσιώρου, 
2008) περιγράφεται η ‘συγκλονιστική’, όπως χαρακτηρίζεται, εικόνα Γιαπωνέζων 
αναγνωστών στα μαζικά μέσα μεταφοράς: χιλιάδες άνθρωποι κρεμασμένοι 
με το ένα χέρι από τις χειρολαβές, διαβάζουν στο κινητό τους το ρομαντικό 
(και περιορισμένων αξιώσεων σύμφωνα με τους κριτικούς) keitai shosetsu 
(μυθιστόρημα κινητού), που διηγείται τη σχέση δύο εφήβων, της Mika και του 
Hiro, εμπλουτισμένη με γερές δόσεις προβλημάτων όπως αντιζηλίες, βιασμούς, 
ανεπιθύμητες εγκυμοσύνες, αρρώστιες, θανάτους. Το Koizora κυκλοφόρησε 
επίσης σε βιβλίο, γυρίστηκε ταινία και τηλεοπτική σειρά και φυσικά έγινε μάνγκα, 
(γιαπωνέζικο κόμικς). Λέγεται χαρακτηριστικά, ότι δεν υπάρχει Γιαπωνέζα 
ηλικίας 15 έως 25 χρόνων που να μην έχει διαβάσει το βιβλίο και να μην έχει δει 
την ταινία ή την τηλεοπτική σειρά.

Συλλογική ψηφιακή λογοτεχνία

Η συλλογική λογοτεχνία όπου δύο οι περισσότεροι συγγραφείς 
αναλαμβάνουν τη συγγραφή μιας ιστορίας, σίγουρα δεν είναι γέννημα της 
σημερινής εποχής. Αρχίζοντας από τους παιγνιώδεις πειραματισμούς των 
ντανταϊστών και της Oulipo, η συνεργατική δημιουργία περνά από αρκετές 
μορφές και στάδια μέχρι να φτάσει στην ψηφιακή της μορφή.  

Μια από τις πιο γνωστές περιπτώσεις ηλεκτρονικής συλλογικής λογοτεχνίας 
φαίνεται να είναι η λεγόμενη λογοτεχνία των οπαδών (fan fiction fanfic, fic, 
FF), όπου οι φίλοι (fans) ενός γνωστού κειμένου, συνηθέστερα ερήμην του 
συγγραφέα του, γράφουν τις δικές τους ιστορίες που πηγάζουν από αυτό (π.χ. για 
μεμονωμένα περιστατικά, χαρακτήρες ή τη συνέχειά του) και τις δημοσιοποιούν 
στο διαδίκτυο σχηματίζοντας μια βεντάλια (fan) αφηγήσεων στηριζόμενες όλες σε 



Γραφή και γραφές στον 21ο αιώνα

- ��� -

ένα συγκεκριμένο κείμενο. Παρόλο που προδρομικές κινήσεις και, τηρουμένων 
των αναλογιών, ομοιότητες υπήρξαν πριν την ύπαρξη του διαδικτύου, την εποχή 
ακόμη της προφορικής λογοτεχνίας, π.χ. ο ομηρικός κύκλος ή οι ιστορίες του 
βασιλιά Αρθούρου, η πρακτική γνώρισε διεθνώς (FanFiction.Net) μια πραγματική 
έκρηξη στη σημερινή εποχή, ενώ έχει ήδη κάνει την εμφάνισή της και στην 
Ελλάδα (http://greekfanfiction.blogspot.com).

Στην ίδια κατηγορία της συλλογικής ψηφιακής λογοτεχνίας ανήκουν και 
αρκετά συλλογικά μυθιστορήματα, κείμενα ανοιχτά, που γράφονται με άξονα 
κάποιο συγκεκριμένο θέμα, συνήθως μετά από πρωτοβουλία ενός προσώπου 
που ξεκινά την ιστορία και καλεί τους αναγνώστες να τη συνεχίσουν. Ένα 
σύγχρονο, συνεργατικό συγγραφικό project είναι το πρώτο θρίλερ σε συνέχειες 
(chain thriller) AirBorne με το δημοφιλή συγγραφέα James Patterson να γράφει 
το πρώτο και το τελευταίο κεφάλαιο και με 28 αναγνώστες να επιλέγονται για τη 
συγγραφή των υπολοίπων. 

Ως συλλογικό ψηφιακό έργο μπορεί να θεωρηθεί και το έργο της Λουκίας 
Ρικάκη Κράτησέ με, με ηρωίδα μια παραγωγό ραδιοφώνου που χάνει ξαφνικά 
τον πατέρα της και αποφασίζει να δημιουργήσει μια ιστοσελίδα με άξονα την 
απώλεια για να φιλοξενήσει τις ιστορίες των αναγνωστών. Οι συμμετοχές των 
χρηστών στην ανάλογη ιστοσελίδα που δημιούργησε η σκηνοθέτις απετέλεσαν 
το σενάριο της ομώνυμης ταινίας. 

 
Ηλεκτρονική ποίηση

Σήμερα ο όρος ηλεκτρονική ποίηση (e-poetry) περιλαμβάνει όλες τις 
ποιητικές μορφές –π.χ. flash poetry, virtual poetry, computer poetry, click poetry, 
holopoetry, clip-poems, media poetry, code poetry,  video poetry, programmed 
animated poetry– που γράφονται, δημοσιεύονται και διαβάζονται σε ηλεκτρονικό 
περιβάλλον (Ikonen, 2003). Το μεγαλύτερο μέρος αυτού του είδους των 
κειμένων δημιουργούνται από προγραμματιστικά περιβάλλοντα τύπου Flash (το 
επικρατέστερο), QuickTime, JavaScript. 

Φαίνεται ότι η κίνηση του γραπτού ποιητικού κειμένου πάνω στην 
οθόνη αποτελεί την κυριότερη παράμετρο της ηλεκτρονικής ποίησης, η οποία 
καθίσταται κυριολεκτικώς δυναμική. Καθώς η γραπτή γλώσσα αξιοποιείται όχι 
μόνο ως σημασιολογικό περιεχόμενο, αλλά και ως οπτικό υλικό που ενέχει μια 
εγγενή ποιητικότητα, η ίδια η μορφή των γραμμάτων, το φαίνεσθαι, περνάει 
από το χώρο του παρακειμένου στο κείμενο και από μέσο καθίσταται το ίδιο… 
το ποίημα. Σαν τους στίχους-σκοινιά του Dan Waber που επιτρέπουν σε μια 
παλλόμενη γραμμή που παλινδρομεί ανάμεσα σε δύο πόλους τη μινιμαλιστική 
οπτικοποίηση της έντασης μιας διαφωνίας, από το yes (ναι) στο no (όχι), κάνοντας 
τις γραμμές γράμματα, τα γράμματα λέξεις και τις λέξεις διαφωνία (argument από 
τη συλλογή String). Γι’ αυτό ως πρόδρομοι, όχι ιδιαίτερα μακρινοί, της κυβερνο-



5ο Διεθνές Συνέδριο Γραμματισμού

- 516 -

ποίησης μπορούν να θεωρηθούν τα καλλιγράμματα του Apollinaire και τα έργα 
φουτουριστών και ντανταϊστών. 

Τα νέα μέσα ως πολυμεσικές εφαρμογές κάνουν εύκολα πράξη το όνειρο 
των νεωτεριστικών κινημάτων της λογοτεχνίας για ένα κείμενο που θα αντιδρά 
στην ομοιομορφία της σελίδας, θα ενσωματώνει την κίνηση, τα χρώματα και 
τη μαγεία των ήχων. Στα κυβερνο-ποιήματα τα γράμματα αποκτούν βαρύνουσα 
οπτική υπόσταση και στροβιλίζονται σαν χορευτές πάνω στη σελίδα ζώντας το 
απόλυτο όνειρο ενός για αιώνες κομπάρσου που ξαφνικά γίνεται πρωταγωνιστής 
(δες τον ενδεικτικό τίτλο στο ποίημα του Brian Kim Stefan The Dreamlife of 
Letters). Συχνά τα ηλεκτρονικά ποιήματα συνταιριάζουν λέξεις και εικόνες, 
ήχους και κίνηση και προσεγγίζουν μια γλώσσα που μοιάζει κινηματογραφική. 
Όπως το While Chopping Red Peppers της Ingrid Ankerson, που ως συνδυασμός 
κινούμενων λέξεων και εικόνων δημιουργεί στον αναγνώστη μια πολυεπίπεδη 
αισθητική εμπειρία. 

Στην κατηγορία της δυναμικής ηλεκτρονικής ποίησης ανήκει η δουλειά 
του ομογενούς από την Αυστραλία Κομνηνού Ζερβού που χρησιμοποιεί ήχους και 
κινούμενη τυπογραφία (kinetic typography) για να δώσει πολλαπλές διαστάσεις 
στα ποιήματά του. Στο ποίημά του Beer, για παράδειγμα, κυριαρχούν η κίνηση 
και η αλλαγή. Υπακούοντας σε μια γραφιστική χορογραφία, τα γράμματα 
αποκτούν όγκο και καθώς μετακινούνται στο χώρο της οθόνης αυξομειώνονται, 
εμφανίζονται και εξαφανίζονται, μετασχηματίζονται και τελικά χάνουν την 
αναγνωρίσιμη μορφή τους. Σε αντίθεση με το στατικό κείμενο όπου κάθε γράμμα 
έχει τη δική του ευδιάκριτη και μόνιμη ταυτότητα, τα ‘μεθυσμένα’ τρισδιάστατα 
γράμματα του Ζερβού μπορούν να μεταμορφωθούν και να αποκτήσουν νέες 
ταυτότητες αντανακλώντας τη ρευστότητα της μπύρας αλλά και της οθόνης. 

Και ενώ φαίνεται ότι τα περισσότερα ποιήματα, ως προϊόντα μιας 
πολυμεσικής αισθητικής, εκμεταλλεύονται τη δυνατότητα που προσφέρει 
ο υπολογιστής για μια πολυεπίπεδη οπτικοακουστική εμπειρία, σε κάποιες 
περιπτώσεις δεν αρκούνται μόνο σε αυτό, αλλά, καθώς καθίστανται περισσότερο 
διαδραστικά, προκαλούν τον αναγνώστη-χρήστη να συμμετάσχει στη δημιουργία 
τους. Ένα σύμπλεγμα από μη γραμμικές συνδέσεις καταλήγει σε μια ποίηση 
υπερκειμενική και παρέχει στον αναγνώστη το κειμενικό υλικό για να το 
μορφοποιήσει στο προσωπικό του ποίημα (π.χ. Where every luminous landscape 
της Judith Malloy). 

Με τη βοήθεια ειδικών προγραμμάτων ο αναγνώστης συνδυάζει 
λέξεις και φράσεις και μέσω μιας τυχαίας επιλογής δημιουργεί τα δικά του 
κείμενα. Άλλωστε ηλεκτρονικά παραγόμενα ήταν και τα πρώτα πειράματα 
κυβερνολογοτεχνίας (1959) στο Πολυτεχνείο της Στουτγάρδης όταν με τη βοήθεια 
μηχανής σχηματίστηκαν φράσεις με τις πρώτες εκατό λέξεις του Πύργου του 
Κάφκα. Ενεργός είναι ο ρόλος του αναγνώστη στο ποίημα Seattle Drift (Andrews, 
1997) καθώς βρίσκεται μπροστά σε τρεις επιλογές. Κλικάροντας το ‘Do the 



Γραφή και γραφές στον 21ο αιώνα

- 517 -

text’ οι λέξεις αρχίζουν να κυλούν στην οθόνη – καθεμιά σε δική της πορεία 
και με τη δική της ταχύτητα. Επιλέγοντας τη φράση ‘Stop the text’ στην οθόνη 
αποτυπώνεται μια εντελώς νέα χωρική κατανομή των λέξεων και ουσιαστικά 
ένα καινούριο ποίημα. Τέλος, με ένα κλικ στην επιλογή ‘Discipline the text’ το 
κείμενο ‘πειθαρχεί’ και οι λέξεις επιστρέφουν στην αρχική τους θέση. Μάλιστα 
η τάση αυτή ενδέχεται να ενταθεί και να κλιμακωθεί ώστε να συμπεριλάβει 
κείμενα στα οποία ο αναγνώστης όχι μόνο ‘παίζει’ με ένα προκατασκευασμένο 
κείμενο, αλλά μπορεί να εγγράψει και τη δική του συμβολή σε αυτό. Σε αυτήν 
την περίπτωση πιο πολύ και από το ίδιο το δημιουργήματα σημασία αποκτά αυτή 
καθαυτή τη διαδικασία της δημιουργίας. 

Υπερκειμενική πεζογραφία (hypertextual fiction)

Από τα τέλη της δεκαετίας του ’80, λογισμικά (software) 
κυβερνολογοτεχνικής γραφής, όπως τα Storyspace, χρησιμοποιούνται για 
τη δημιουργία ενός νέου είδους πολυεπίπεδων, μη γραμμικών κειμένων που 
διαβάζονται σε οθόνη υπολογιστή καταργώντας τη σειριακή, δομικά στέρεη, 
ανάγνωση. Δίνοντας έμφαση στη διαδικασία της δημιουργίας, αυτά τα 
ηλεκτρονικά περιβάλλοντα παρέχουν στο συγγραφέα ‘χώρους’ για να καταγράψει 
γεγονότα και ιδέες, να ενσωματώσει λέξεις, ήχο, εικόνα, στατική και κινούμενη, 
και να δημιουργήσει εκτενή και σύνθετα λογοτεχνικά υπερκείμενα. Ο έλεγχος 
της δομής ανήκει στον αναγνώστη, ο οποίος συνεχώς, τα (ανα)κατασκευάζει, 
πλοηγούμενος ανάμεσα σε υπερδεσμούς και χαράζοντας μια κάθε φορά 
διαφορετική αναγνωστική διαδρομή και κατασκευάζοντας ένα καινούργιο 
λογοτεχνικό κείμενο (Βolter 1990, Landow 1992, Ryan 1999). 

Η πλειοψηφία των λογοτεχνικών υπερκειμένων ανήκει στο είδος του 
μυθιστορήματος και περιλαμβάνει: 
α) έργα που γεννήθηκαν πριν τη δημιουργία του Παγκόσμιου Ιστού (pre-Web) 

στο προγραμματιστικό περιβάλλον του Storyspace (Αfternoon: a story, 
Patchwork Girl, Victory Garden). Οι ‘κλασικές’ αυτές υπερκειμενικές 
μυθοπλασίες της πρώτης γενιάς (1989-1995) αποτελούν τον κανόνα στο χώρο 
της ηλεκτρονικής λογοτεχνίας (Pressman, 2009). 

β) έργα βασισμένα στη διαδικτυακή τεχνολογία (Internet-based) (The Unknown, 
These Waves of Girls, κ.α).

Το πρώτο λογοτεχνικό υπερκείμενο Αfternoon, a story, το οποίο 
μελετήθηκε ιδιαιτέρως από θεωρητικούς της (ηλεκτρονικής) λογοτεχνίας 
(Bolter 2001, Aarseth 1997, Yellowlees-Douglas 1999,  Landow 1997, Walker 
1999) δημιουργήθηκε το 1987 από το Michael Joyce ως demo του λογισμικού 
Storyspace και το 1990 εκδόθηκε από την Eastgate, ως αυτόνομο λογοτεχνικό 
έργο σε μορφή δισκέτας. 

Γραμμένο για να διαβαστεί αποκλειστικά σε οθόνη υπολογιστή, το 



5ο Διεθνές Συνέδριο Γραμματισμού

- 518 -

Αfternoon, παρέχει, μέσω 951 υπερσυνδεσμών (links), στον αναγνώστη μια 
δεξαμενή 539 σύντομων αποσπασμάτων (lexias) που αφηγούνται ταυτόχρονα μία 
και πολλές ιστορίες, ανάλογα με την αναγνωστική διαδρομή που θα ακολουθήσει 
η κάθε ανάγνωση. Εσωκειμενικοί ήρωες και εξωκειμενικοί αναγνώστες, καθένας 
σε άλλο επίπεδο, αντιμετωπίζουν ένα μυθοπλαστικό σύμπαν, πολυσχιδές, 
πολυδαίδαλο και ως εκ τούτου διαφορετικά κατανοήσιμο από διαφορετικούς 
ανθρώπους, συμπεριλαμβανομένων τόσο των φανταστικών όσο και των 
πραγματικών. 

Και καθώς ο αναγνώστης διαβάζει για κάποιον Peter, ο οποίος, επειδή 
φοβάται ότι τα δυο νεκρά σώματα στο έδαφος μπορεί να ανήκουν στην πρώην 
γυναίκα του και το γιο του, προσπαθεί να συλλέξει στοιχεία, κυρίως μέσα από 
μια σειρά αλλόφρονων τηλεφωνημάτων, αντίστοιχα και αυτός προσπαθεί μέσα 
από ένα χαώδες κειμενικό υλικό μη γραμμικά διατεταγμένο να βρει το δρόμο 
του στην ιστορία και να δώσει απάντηση στα δικά του ερωτήματα. Άλλοτε 
δακτυλογραφώντας Ναι ή Όχι, κάθε φορά που ερωτάται αν ενδιαφέρεται να 
ψάξει στοιχεία προς μια ορισμένη κατεύθυνση, άλλοτε ‘κλικάροντας’ πάνω σε 
συγκεκριμένες ενεργές λέξεις του κειμένου, και άλλοτε μέσα από διαδοχικά 
RETURN, η πάλη του αναγνώστη με το κείμενο αντικατοπτρίζει τον αγώνα του 
ήρωα με τα γεγονότα σε μια μορφή λογοτεχνίας σαφώς αυτοαναφορικής.  

Με το Storyspace ως εργαλείο υπερκειμενικής γραφής ακολούθησαν στη 
συνέχεια και άλλα έργα με σημαντικότερα: 

Το Victory Garden (Moulthrop, 1992), με εμφανές διακείμενο το Borges 
και το The Garden of Forking Paths, εκτυλίσσεται την εποχή του πολέμου του 
κόλπου και στερείται κεντρικού πρωταγωνιστή καθώς όλες οι ιστορίες λέγονται 
από την οπτική κάποιου συγκεκριμένου χαρακτήρα. Τόσο η πλοκή όσο και το 
τέλος της ιστορίας, επειδή αποτελούν αποτέλεσμα των αναγνωστικών επιλογών 
κάθε αναγνώστη, αλλάζουν από ανάγνωση σε ανάγνωση. Από την άλλη το 
Patchwork Girl (1995) της Shelley Jackson διηγείται μια ιστορία χωρισμένη 
σε πέντε ενότητες, που πρέπει να ‘συρραφούν’ μεταξύ τους (από εδώ και το 
patchwork) συνδυάζοντας εικόνες γυναικείου σώματος και λεκτικά κείμενα. 

Από τα λογοτεχνικά υπερκείμενα της δεύτερης γενιάς ξεχωρίζει το 
βραβευμένο (Electronic Literature Award, 2001) πολυστρωματικό, υπερμεσικό 
μυθιστόρημα These Waves of Girls (Fisher, 2001) που ισορροπεί ανάμεσα στη 
λεκτική και την εικονιστική-ηχητική αναπαράσταση, την αυτοβιογραφία και 
την υπερκειμενική αφήγηση, τις προσωπικές και τις κοινωνικές σχέσεις, τη 
μυθοπλασία και την πραγματικότητα (Koskimaa 2004). Το έργο ξεκινά με ένα 
χάρτη πλοήγησης και αφηγείται ιστορίες ενηλικίωσης στις οποίες κυριαρχούν το 
παιχνίδι, η αφύπνιση της σεξουαλικότητας αλλά και η σκληρότητα της παιδικής 
ηλικίας. Πρόκειται ουσιαστικά για ένα pastiche αναμνήσεων που λειτουργεί 
ως αυτοβιογραφία-εξομολόγηση γυναικείων παιδικών αναμνήσεων κυρίως 
αναφορικά με την ανάδυση μιας ‘ύποπτης’ (λεσβιακής) σεξουαλικότητας καλά 



Γραφή και γραφές στον 21ο αιώνα

- 519 -

προστατευμένης μέσα στους δαιδαλώδεις λαβυρίνθους του υπερκειμένου. Η 
ριζωματική δομή του έργου προσφέρει στον αναγνώστη επιλογές ανάμεσα στην 
οπτική ενός τετράχρονου, ενός δεκάχρονου, ενός δωδεκάχρονου κοριτσιού. 
Μόνο που εκείνος δεν μπορεί να είναι σίγουρος ότι πρόκειται για το ίδιο κορίτσι 
σε διαφορετικές ηλικίες ή διαφορετικά κορίτσια που αφηγούνται το καθένα και 
μια άλλη ιστορία. Και καθώς οι (σεξουαλικές) εμπειρίες των μυθοπλαστικών 
γυναικών προστατεύονται από την αδιακρισία των καταδικαστικών βλεμμάτων 
μέσα στα αμέτρητα μονοπάτια ενός δαιδαλώδους υπερκειμένου, μια αίσθηση 
αβεβαιότητας αλλά και πλουραλισμού ενισχύεται τόσο από το ηχητικό μέρος 
του έργου, όσο κυρίως από το οπτικό. Οι εικόνες όχι μόνο είναι διαφορετικές 
σε κάθε σελίδα και στα επί μέρους πλαίσια, αλλά καθίστανται και ελαφρώς 
‘διαδραστικές’, αφού κάθε φορά που περιπλανιέται πάνω τους ο δρομέας (cursor), 
σε οριζόντιο ή κάθετο άξονα, τις κάνει να κινούνται ελαφρά, όχι χωρίς κάποια 
σχετική παραμόρφωση. Σαν τις ίδιες τις εμπειρίες των γυναικών που η οπτική 
φαίνεται να κρίνει όχι μόνο την ομορφιά αλλά και την αλήθεια των αφηγήσεων. 

Το μοναδικό ελληνικό λογοτεχνικό υπερκείμενο είναι η διαδικτυακή εκδοχή 
του μυθιστορήματος της Σοφίας Νικολαΐδου Πλανήτης Πρέσπα (κυκλοφορεί και 
το ομώνυμο μυθιστόρημα), όπου το κείμενο είναι σκηνοθετημένο ακολουθώντας 
τη λογική των υπερδεσμών. Ο αναγνώστης κλικάρει σε μία από τις εικόνες επτά 
πλανητών και προχωρά επιλέγοντας την αναγνωστική του διαδρομή. 

Διαδραστική λογοτεχνία (interactive fiction, IF)

Ο επιθετικός προσδιορισμός διαδραστική (interactive) που συνοδεύει 
τη λογοτεχνία, εκφράζει την αλληλεπίδραση ανάμεσα στο κείμενο και τον 
αναγνώστη. Μέσω προσομοίωσης δημιουργείται ένα εικονικό περιβάλλον και 
ο αναγνώστης-χρήστης συμμετέχει ενεργά ακόμη και στην τελική σύνθεση 
του πολιτισμικού προϊόντος. Στο χώρο της ηλεκτρονικής λογοτεχνίας, ο όρος 
interactive fiction αποτελεί ‘ομπρέλα’ για διάφορες μορφές ηλεκτρονικής 
αφήγησης που συνδυάζουν, σε διαφορετικές ποσότητες, τη μυθοπλασία με 
το παιχνίδι. Μάλιστα τα όρια μεταξύ παιχνιδιού και λογοτεχνικού κειμένου 
είναι τόσο ρευστά και επισφαλή, ώστε ακόμη κι, όταν δεν εντάσσονται στην 
IF, θεωρούνται συγγενή πρώτου βαθμού, ηλεκτρονικά παιχνίδια περιπέτειας 
(Adventure και Zork), και ρόλων RPGs (όπως το Dungeons & Dragons, όπου 
κάθε παίχτης ‘μεταλλάσσεται’ σε ένα χαρακτήρα και μαζί του ζει περιπέτειες 
μέσα σε έναν κόσμο φανταστικό).

Όμως, και στο χώρο του έντυπου βιβλίου υπήρξαν κείμενα που 
κατάφεραν να συγκεράσουν τη μαγεία του αφηγηματικού κειμένου με τη 
χαρούμενη διάθεση του παιγνιδιού σε μια ιστορία που επιτρέπει στον αναγνώστη 
να συμμετέχει σε αυτήν διαμορφώνοντάς την. Τα βιβλία-παιχνίδια (gamebooks) 
συνήθως γράφονται σε δεύτερο πρόσωπο (εσύ) και φέρνοντας συνεχώς τον 



5ο Διεθνές Συνέδριο Γραμματισμού

- 520 -

αναγνώστη-παίχτη μπροστά σε επιλογές του τύπου ‘αν θέλεις α πήγαινε στη 
σελίδα χ, αν θέλεις β στη σελίδα ψ), τον καλούν να αποφασίσει εκείνος τι θέλει 
να συμβεί στη συνέχεια. Το αποτέλεσμα: εφόσον σε κάθε ανάγνωση οι επιλογές 
είναι διαφορετικές, καθεμία από αυτές καταλήγει σε μια διαφορετική ιστορία. 
Εξαιρετικά δημοφιλής είναι η σειρά Choose Your Own Adventures, ενώ δεύτερη 
σε προτιμήσεις αναγνωστών έρχεται η σειρά Fighting Fantasy, που απαιτεί και 
τη χρήση ζαριού, ώστε με τη βοήθεια του να λύνονται κάποια από τα διλήμματα 
που θέτει η πλοκή, που θυμίζει επιτραπέζιο παιχνίδι της λογικής ‘ψάξε και μάζευε 
κάποια αντικείμενα ώστε να οδηγηθείς στην επίτευξη ενός σκοπού’.

Και ενώ η διαδραστική λογοτεχνία φαίνεται να πλησιάζει υπερβολικά το 
παιχνίδι, καθώς ακροβατεί μεταξύ συμβατικής λογοτεχνίας και ηλεκτρονικών 
παιχνιδιών, κάποιες φορές με εντελώς ασαφή τη διαχωριστική γραμμή ανάμεσά 
τους, θα λέγαμε ότι η ειδοποιός διαφορά έγκειται στο γεγονός ότι στην 
κυβερνολογοτεχνία, το στοιχείο του παιχνιδιού υπάγεται πάντα στη μυθοπλαστική 
αφήγηση, σε αντίθεση με τα ηλεκτρονικά παιχνίδια, που η υποτυπώδης αφήγηση 
δε συνιστά απαραίτητα μια συγκροτημένη ιστορία (π.χ. το ηλεκτρονικό παιχνίδι 
περιπέτειας με μυθολογικό περιεχόμενο track7games).

Στην κατηγορία της IF ανήκει το Faηade (1995) των Michael Mateas 
και Andrew Stern που κυκλοφόρησε τον Ιούλιο του 2006. Το Faηade δεν 
είναι ένα παιχνίδι με τη συμβατική έννοια του αλλά οριοθετείται στο χώρο της 
διαδραστικής λογοτεχνίας (αναφέρεται ως interactive drama) σε σχέση με εκείνο 
των ηλεκτρονικών παιχνιδιών. Οι δημιουργοί του Faηade, επηρεασμένοι από το 
θεατρικό Ποιος φοβάται τη Βιρτζίνια Γουλφ έστησαν την ιστορία τους: σε ένα 
μοναδικό σκηνικό (το διαμέρισμα των ηρώων), δύο πρωταγωνιστές (Grace και 
Trip, παντρεμένο ζευγάρι γύρω στα τριάντα), μια βασική σύγκρουση (η κρίση του 
γάμου τους) και ένα περιορισμένο χρονικό πλαίσιο (ένα βράδυ). Ο αναγνώστης, 
με την πραγματική του ταυτότητα (όνομα, φύλο), ‘υποδύεται’ τον οικογενειακό 
φίλο που επισκέπτεται ύστερα από πρόσκληση το ζευγάρι και καταλήγει να 
εμπλακεί σε έναν ιδιαίτερα σοβαρό καβγά τους.

O επισκέπτης μπορεί να κυκλοφορήσει στο διαμέρισμα, να επιδράσει 
πάνω σε κάποια αντικείμενα που βρίσκονται σ’ αυτό (π.χ. να πάρει ένα ποτήρι και 
να πιει), αλλά και να μιλήσει στους ήρωες, γράφοντας ό,τι θέλει χρησιμοποιώντας 
το πληκτρολόγιο. Οι δυνατότητες επικοινωνίας είναι ασύλληπτες: μπορεί να 
διακόψει τις συζητήσεις των δύο πρωταγωνιστών, να τους ρωτήσει οτιδήποτε 
(φτάνει να είναι σχετικό με την υπόθεση), να πάρει το μέρος της μιας ή της άλλης 
πλευράς κλπ. Οι ήρωες απαντούν με κανονικές προτάσεις σε μια φυσική γλώσσα, 
όπως σε μια πραγματική συνομιλία, χάρη σε μια νέα γλώσσα προγραμματισμού, 
που μιμείται με απόλυτο ρεαλισμό τις ανθρώπινες αντιδράσεις και ανταποκρίνεται 
‘συναισθηματικά’ στις λέξεις που εισάγει ο χρήστης. Μέχρι το τέλος του 
μονόπρακτου η παρέμβαση του αναγνώστη θα έχει καθορίσει τις επιλογές (και 
τις ζωές) της Grace και του Trip, γεγονός που καταγράφεται και αναπαράγεται 



Γραφή και γραφές στον 21ο αιώνα

- ��� -

σε τυχόν επανάληψη της ιστορίας-παιχνιδιού-παράστασης.
Η ιστορία του Faηade μοιάζει να συμβαίνει σε πραγματικό τόπο και 

χρόνο. Σε ένα γεμάτο ένταση σκηνικό, κατηγορίες αλληλοεκτοξεύονται, μέτωπα 
δημιουργούνται και αποφάσεις πρέπει να ληφθούν. Σε ένα κείμενο που είναι 
συγχρόνως θέατρο και παιχνίδι, ένα οικογενειακό δράμα εξελίσσεται μπροστά 
στα μάτια του αναγνώστη-χρήστη –interactor σύμφωνα με το Montfort– που 
είναι συγχρόνως συν-δημιουργός μιας ιστορίας, εξωκειμενικός παρατηρητής, 
αλλά και εσωκειμενικός χαρακτήρας σε ρόλο πρωταγωνιστικό. 

Καθώς  τα κείμενα μετακινούνται  από τη σελίδα στην οθόνη και  τα 
νέα μέσα έρχονται να επαναπροσδιορίσουν τη λογοτεχνία, η ίδια έννοια της 
κειμενικότητας φαίνεται να αλλάζει. Ο αιώνας που ήρθε δείχνει να μεταβάλλει τα 
κείμενα ακόμη και σε χώρους που θα αναμενόταν να επιδείξουν τις μεγαλύτερες 
αντιστάσεις.  

Βιβλιογραφικές αναφορές

Aarseth, Espen (1997). Cybertext: Perspectives on Ergodic Literature. Baltimo-
re, Maryland: Johns Hopkins UP. 

Bolter, J. D. (2006). Οι Μεταμορφώσεις της Γραφής: Υπολογιστές, Υπερκείμενο 
και Αναμορφώσεις της Τυπογραφίας. Αθήνα: Μεταίχμιο.

Bolter, J. D. (2001). Writing Space: Computers, Hypertext, and the Remediation 
of Print. Lawrence Erlbaum

Bolter, J. D. (1990).Literature in the Electronic Writing Space. In Myron Tumon 
(Ed.), Literacy Online: The Promise (and Peril) of Reading and Writing 
with Computers(pp19-42). Pittsburgh: Pittsburgh University.

Borges,  J. L.(1941). The Garden of Forking Paths. Ellery. Queen’s Mystery 
Magazine August 1948. Ανακτήθηκε 13 Οκτωβρίου 2009, από το 
http://courses.essex.ac.uk/lt/lt204/forking_paths.htm

Buzzell, C. (2005). My War: Killing Time in Iraq. London, New York: Penguin 
Group. 

Carman, P. (2009). Skeleton Creek.  New York: Scholastic Press.
Child, J. (2009/ 1961). Mastering the Art of French Cooking. Vols 1 & 2. San 

Francisco: Knopf.
Ciccoricco, D. (2007) Reading Network Fiction. Tuscaloosa: U. Alabama Press. 
Γιαννικοπούλου, Α. & Φώκιαλη, Ε. (υπό έκδοση). Το εφηβικό μυθιστόρημα στην 

ηλεκτρονική εποχή. Στο Μ. Κανατσούλη (επιμ.) Σύγχρονη εφηβική 
Λογοτεχνία. Πατάκης.

Douglas, J. Y. (1999). The End of Books or Books Without End? Ann Arbor, 
Michigan: University of Michigan Press. 

Danielewski, Z. M. (2006). Σπίτι από Φύλλα. Μτφ. Α. Δημητριάδου. Αθήνα: 
Πόλις.



5ο Διεθνές Συνέδριο Γραμματισμού

- ��� -

Δημητρούλια, Τ. (2007).  Κυβερνολογοτεχνία: Μια πρόκληση του μέλλοντος. 
Ανακτήθηκε 3 Σεπτεμβρίου 2009, από το http://www.e-poema.eu/do-
kimio.php?id=46&pid=14

Hayles,  Κ. (2008).  Electronic Literature: New Horizons for the Literary. Notre 
Dame: University of Notre Dame Press.

Ikonen, T.(2003). Moving text in avant-garde poetry. Towards a poetics of tex-
tual motion.  Newsletter 4(5). Ανακτήθηκε 13 Σεπτεμβρίου 2009 από 
το http://www.dichtung-digital.com/2003/4-ikonen.htm.

Jackson, Sh. (1993). Patchwork Girl. Watertown, MA: Estgate Systems.
Joyce, M. (1987). Afternoon, a Story. Watertown, MA: Eastgate Systems. 
Kafka, F. (2005/ 1925). Ο Πύργος. Μτφ. Β. Πατέρας. Αθήνα: Ροές.
Κίνι, Τζ. (2009). Το Ημερολόγιο ενός Σπασίκλα. Τομ., 1, 2 & 3. Μτφ. Χαρά 

Γιαννακοπούλου. Αθήνα: Ψυχογιός.
Koskimaa, R. (2004). These waves of memories:. A hyperfiction by Caitlin Fish-

er. Ανακτήθηκε 10 Οκτωβρίου 2009, από το  http://www.brown.edu/
Research/dichtung-digital/2004/3/Koskimaa/index.htm.

Κούρτοβικ, Δ.(2006, 17 Ιουνίου). Ηλεκτρονικός ρομαντισμός. Εφ. Τα Νέα, 
Βιβλιοδρόμιο.

Landow, G. (1997). Hyper/Text/Theory. Baltimore, Maryland: Johns Hopkins 
UP. 

Landow, G.(1992). Hypertext. The Convergence of Contemporary Critical Theo-
ry and Technology.Baltimore: The John  Hopkins UP.

Lennon, S. (2009). The Amanda Project: Invisible I. New York: HarperCollins 
Children’s Books.

Montfort, N. (2003). Twisty Little Passages: An Approach to Interactive Fiction. 
Cambridge: MIT Press.

Moulthrop, S. (1991). Victory Garden. Watertown, MA: Estgate Systems.
Νικολαΐδου, Σ. (2002). Πλανήτης Πρέσπα: Μια Μεγάλη Ιστορία. Αθήνα: 

Κέδρος.
Powell, J. (2005). Julie and Julia: My Year of Cooking Dangerously. New York: 

Little, Brown and Company.
Pressman, J. (2009, February). Electonic Literature: An introduction and an in-

vitation. Lecture presented at the National Museum of Contemporary 
Art, Athens. 

Riordan, R. (2009). Τα 39 Στοιχεία. Ο Λαβύρινθος των Σκελετών. Μτφ. Μ. 
Αγγελίδου. Αθήνα: Άγκυρα.

Ryan, M.-L. (2001). Narrative as Virtual Reality: Immersion and Interactivity in 
Literature and Electronic Media. Baltimore: The Johns Hopkins UP.

Ryan, M.-L. (1999). Cyberspace, Virtuality and the Text. In Marie-Laure Ryan 
(Ed)., Textuality, Computer Technology and Literary Theory (pp78-
107). Bloomington: Indiana UP.



Γραφή και γραφές στον 21ο αιώνα

- ��� -

Stewart, S. & Weisman, J. (2008). Cathy’s key.  London: Bloomsbury Publish-
ing.

Τσιώρου, Β. (2008, 26 Νοεμβρίου).Ψηφιακό μυθιστόρημα μέσω κινητών! Εφ. 
Ελευθεροτυπία.

Φώσκολος, Γ. (2006, 12 Μαϊου). Προσωπικά ημερολόγια σε κοινή θέα στο 
Ίντερνετ. Εφ. Έθνος.

Walker, J.(1999). Piecing Together and Pulling Apart: Finding the Story in af-
ternoon. Paper presented at  the tenth ACM Conference on Hypertext 
and hypermedia : returning to our diverse roots. Darmstadt, Germany. 
Ανακτήθηκε 5 Οκτωβρίου 2009, από το Http://doi.acm.org/10.1145/2
94469.294496

Wiesberger, L. (2004). O Διάβολος Φοράει Prada. Μτφ. Σ. Μαριάτου. Αθήνα: 
Λιβάνης-Νέα Σύνορα. 

Όλα τα κείμενα ηλεκτρονικής λογοτεχνίας που αναφέρονται είναι 
διαθέσιμα στο διαδίκτυο. 

. 


