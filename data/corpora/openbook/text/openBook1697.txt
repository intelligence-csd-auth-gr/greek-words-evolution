



























 

ΕΥΡΥΔΙΚΗ ΑΜΑΝΑΤΙΔΟΥ 
 

Ο Δράκος και οι 
σκορδοφάγοι Ιππότες 



 
Η Ευρυδίκη Αμανατίδου ζει στην Αθήνα, 
ακόμη κι όταν βρίσκεται στον κόσμο της μαζί 
με τον άλλο της εαυτό, την Ερίλια. Παρά το 
ότι σπούδασε νομικά, της αρέσει να παίζει με 
τις λέξεις, τα χαρτιά και τα μολύβια. Στις 
εκδόσεις Σαΐτα θα βρείτε τα έργα της: «Η 
Πολιτεία που δεν είχε Χριστούγεννα», «Ένα 
καπέλο για τον καθηγητή», «Ο ήλιος που 
έχασε τον δρόμο του», «Το συναχωμένο 
ηφαίστειο», «Το αεράκι και η καμινάδα», (τα 
τρία τελευταία και στα αγγλικά), όπως και τη 
συλλογή διηγημάτων «Μαζί» που έγραψε με 
τον Γιάννη Λαμπράκη.  
Το έργο της «ένα καπέλο για τον καθηγητή» 
βραβεύτηκε από το Υπουργείο Πολιτισμού το 
1991 στην κατηγορία του παιδικού θεατρικού 
έργου.  
Θα χαρεί να σας συναντήσει στα ηλεκτρονικά 
της σπίτια http://evriam.blogspot.gr και 
http://politeiatiserilias.blogspot.gr ή στο 
www.facebook.com/evridiki.amanatidou 
 



ΕΥΡΥΔΙΚΗ ΑΜΑΝΑΤΙΔΟΥ 
 
 
 
 
 
 
 
 
 
 
 

Ο Δράκος και οι 
σκορδοφάγοι Ιππότες 

 

 



Ευρυδίκη Αμανατίδου, Ο Δράκος και οι σκορδοφάγοι Ιππότες 
ISBN: 978-618-5147-14-3 
Ιανουάριος 2015 
 
 
 
Εικονογράφηση: 
Απολλώνια Παραμυθιώτη 
apolloniaart@yahoo.com 
 
Σελιδοποίηση: 
Ηρακλής Λαμπαδαρίου 
www.lampadariou.eu 
 
Η συγγραφέας φέρει την ευθύνη για την επιμέλεια του κειμένου. 
 
Εκδόσεις Σαΐτα 
Αθανασίου Διάκου 42, 652 01, Καβάλα 
Τ.: 2510 831856 
Κ.: 6977 070729 
e-mail: info@saitapublications.gr 
website: www.saitapublications.gr  
 
 
 
 
 
 
 

 

Άδεια Creative Commons 
Αναφορά δημιουργού – Μη εμπορική 

χρήση 
Όχι παράγωγα έργα 3.0 Ελλάδα 

 
Με τη σύμφωνη γνώμη της συγγραφέως και του εκδότη, επιτρέπεται σε οποιονδήποτε αναγνώστη η 
αναπαραγωγή του έργου (ολική, μερική ή περιληπτική, με οποιονδήποτε τρόπο, μηχανικό, 
ηλεκτρονικό, φωτοτυπικό, ηχογράφησης ή άλλο), η διανομή και η παρουσίαση στο κοινό υπό τις 
ακόλουθες προϋποθέσεις: αναφορά της πηγής προέλευσης, μη εμπορική χρήση του έργου. Επίσης, δεν 
μπορείτε να αλλοιώσετε, να τροποποιήσετε ή να δημιουργήσετε πάνω στο έργο αυτό. 
Αναλυτικές πληροφορίες για τη συγκεκριμένη άδεια cc, διαβάστε στην ηλεκτρονική διεύθυνση: 
http://creativecommons.org/licenses/by-nc-nd/3.0/gr/ 





 



1. Όπου γνωρίζουμε το ρηγάτο της Παμφουκίας και γίνεται μια 
συζήτηση για την κοινωνική αδικία.  
 
 

ιώνες πριν, κάπου μακριά από εδώ, υπήρχε ένας μικρός τόπος, η Παμφουκία. 
Την κυβερνούσε ο Ρήγας ο Απήγανος που όμως έλειπε συνέχεια σε μακρινές 
βόλτες στο δάσος. Κι όταν επέστρεφε, είχε πάντα πονοκέφαλο. Έτσι, 

απέμενε στη Ρήγισσα Αρία να ασχολείται με τις κρατικές υποθέσεις που, εδώ που τα 
λέμε, ήταν αρκετές, παρόλο που το ρηγάτο ήταν τόσο μικρό που το τριγύριζες σε μια 
μέρα. 

Ο Ρήγας με τη Ρήγισσα είχαν ένα γιο, τον Φίλανδρο. Νέο, ευγενικό, όμορφο και 
περιζήτητο γαμπρό. Όλα του καλά λοιπόν, αυτό όμως δεν τον εμπόδιζε, -κατά την 
υψηλή του μητέρα πάντα-, να έχει ένα ελάττωμα. Δήλωνε αμετανόητος εργένης, το 
οποίο ουδόλως απασχολούσε τον μεγαλειότατο πατέρα του που, όπως ήδη 
γνωρίζουμε, καί έλειπε, καί είχε πονοκέφαλο. Έτσι, η υψηλή μητέρα είχε αναλάβει 
ολομόναχη το έργο της ανανέωσης των προξενιών, ματαίως όμως! 

Και οι σκοτούρες μεγάλωναν 
καθώς καθήκον της Ρήγισσας ήταν 
να κυβερνά τους υπηκόους της, 
δηλαδή τους φρουρούς, τον 
βασιλικό κηπουρό, τη Ζηνοβία, τη 
δύστροπη βασιλική μαγείρισσα, και 
τις οικογένειές τους. Κάποιοι 
κακόβουλοι θα έλεγαν πως ένα 
ρηγάτο που το μοναδικό του κτίσμα 
είναι ο πύργος του Ρήγα και το 
υπόλοιπο ένα μεγάλο δάσος, δεν 

είναι και δύσκολο να το κουμαντάρεις! Πού να γνωρίζουν οι άφρονες πόσο 
κοπιαστικό και γεμάτο ευθύνες είναι το έργο της διακυβέρνησης! Ειδικά σε μια 
εποχή που οι περισσότεροι αφανίζονται εξαιτίας πολεμικών συγκρούσεων που 
βέβαια πάντα έχουν να κάνουν με τα άλλα ρηγάτα, αφού η Παμφουκία καί 
φιλειρηνική είναι καί δε διαθέτει πληθυσμό για να θυσιάσει στους ευσεβείς αγώνες. 

Ευτυχώς για τη Ρήγισσα, πολύτιμο βοηθό της έχει τον Μπατιρέα, τον Μέγιστο 
της Μεγαλειοτάτης Μυστικοσύμβουλο. Όχι! Μη σας ξεγελάει το όνομά του! Ένα 
ρηγάτο που σέβεται τον εαυτό του δεν μπορεί να μη διαθέτει έναν μυστικοσύμβουλο, 
κι ας τον λένε κι έτσι! Άλλο βέβαια που η Μεγαλειοτάτη όπως δεν χάνει ευκαιρία να 
τονίζει, είναι η μόνη που εκφράζει τη λαϊκή βούληση και αν χρειαστεί συμβουλές 
μπατίρικες και λόγους του δεκάρικου, τότε θα απευθυνθεί στην αφεντιά του. Κι ο 

Α 



Μυστικοσύμβουλος εκτελεί τις εντολές της, γιατί πιστεύει ακράδαντα πως αν θέλεις 
να προκόψεις, δεν κάνει να φέρνεις και πολλές αντιρρήσεις.  

Άφησα τελευταίο τον Μάρκο, έναν Δράκο που ντροπιάζει τη γενιά του όπως λέει 
η Μεγαλειοτάτη, αφού δε σκορπίζει ούτε φόβο ούτε τρόμο στο διάβα του, σαν όλους τους 
αξιοπρεπείς Δράκους που τους κυνηγάνε οι γενναίοι κι έτσι γίνονται ακόμα πιο γενναίοι. 
Ούτε καπνούς και φλόγες βγάζει. Ναι, είναι αρκετά υποτιμητικό για έναν Δράκο να 
μην εκτοξεύει πύρινα ποτάμια από το τρομερό του στόμα, όπως τόσο αριστοτεχνικά 
θα το περιέγραφε κάποιος αφηγητής της εποχής. 

 
Την ώρα που ξεκινάει η ιστορία μας, κάτω από έναν πλάτανο ο Ρήγας ο 

Απήγανος χουζουρεύει με μισόκλειστα μάτια κι ένα μακάριο χαμόγελο φωτίζει το 
στρογγυλό του πρόσωπο. Πιο πέρα, το άλογό του μασουλάει τρυφερά νερόχορτα και 
έχει ακόμα περισσότερους λόγους να είναι ευχαριστημένο, μια και προς το παρόν, 
έχει γλιτώσει από το βάρος του αφεντικού του, αφού του Ρήγα του Απήγανου, ζωή 
να έχει, όσο μπόι του λείπει τόσα κιλά τού περισσεύουν.  

Όπως ξέρουμε ήδη, ο Ρήγας δε σκοτίζεται διόλου για τις κρατικές υποθέσεις κι 
έτσι τις έχει αφήσει στην κρίση της Ρήγισσας. Από διπλωματία, ο δύστυχος γνωρίζει 
τόσα όσα και το άλογό του. 

Έτσι η ζωή του κυλάει μακάρια και το μόνο μελανό σημείο είναι ο Φίλανδρος, ο 
κανακάρης του. 

«Όταν ξεκουράζεται κανείς, μπορεί να σκέφτεται καλύτερα!» εκμυστηρεύτηκε ο 
Ρήγας στον Ντορή, το περήφανο άλογό του, εκείνο όμως αδιαφόρησε πλήρως. «Και 
να λύνει τα προβλήματά του. Πάρε παράδειγμα τον Φίλανδρο» συνέχισε. «Να βρει 
καμιά κοπέλα να νοικοκυρευτεί, να πάρει τη θέση μου, να ησυχάσω κι εγώ!» 

Αυτό που εννοούσε ήταν να ησυχάσει από την γκρίνια της Ρήγισσας, γιατί κατά 
τα άλλα, το μόνο που του τάραζε την περισυλλογή εκείνη τη στιγμή ήταν ένα 
εκνευριστικό σφύριγμα. Δεν έδωσε σημασία, νομίζοντας πως πρόκειται για κάποιο 
πουλί. Συνέχισε να σκέφτεται ώσπου, νάσου ένα λειρί από το πλατάνι έσκασε στο 
μάγουλό του.  

«Μπα σε καλό μου!» κουνήθηκε ανήσυχος ο Ρήγας. 
Ένα δεύτερο τον βρήκε στην ολοστρόγγυλη κοιλιά του και χασκογέλασε σαν να 

τον γαργαλούσαν. Ένα τρίτο όμως τον πετυχαίνει στο κούτελο. Α! Σα να θύμωσε 
τώρα! 

Ανασηκώνεται, κοιτάζει δεξιά, κοιτάζει αριστερά, κοιτάζει κι από πάνω του και 
βγάζει μια φωνή που καθόλου δεν τιμά τη θέση του και την καταγωγή του. Παρ’ όλα 
αυτά δεν τον κακίζω, γιατί κι εγώ θα τρόμαζα αν έβλεπα κρεμασμένο ανάποδα ένα 
παράξενο πλάσμα να με κοιτάζει μέσα από το φύλλωμα του πλάτανου.  

«Καλέ κύριος, τόση ώρα σου σφυράω, κουφός είσαι;» είπε το πλάσμα και μ’ έναν 
σάλτο, προσγειώθηκε στα πόδια του Ρήγα.  



«Είναι τρόπος αυτός να απευθύνεσαι στην 
εξουσία; Εγώ είμαι ο Ρήγας ο Απήγανος κι εσύ, 
εσύ βρίσκεσαι στο δάσος μου, άρα είσαι, είσαι 
υποτελής!» είπε μονοκοπανιά και αρκετά 
συγχυσμένος ο Ρήγας. 

«Δεν είμαι το πώς το είπες! Είμαι ο Σπίγκος 
το ξωτικό. Ξέρω διάφορα κόλπα, άμα θέλεις σε 
μαθαίνω κι εσένα!» 

«Να μου λείπει!» απάντησε βιαστικά ο 
Ρήγας. «Εξάλλου είναι ώρα να πηγαίνω. Ο 
ήλιος γέρνει και το δείπνο περιμένει!» 
συμπλήρωσε τραγουδιστά και χάιδεψε την 
κοιλιά του.  

«Τι καλά! Θα φάμε!» χοροπήδησε όλο χαρά 
ο Σπίγκος. 

«Εγώ θα φάω! Εσύ θα μείνεις εδώ!» 
«Δηλαδή, δε θα με πάρεις μαζί σου;» 
«Πού ακούστηκε! Να σε δει η Ρήγισσα, να μας διώξει και τους δύο!» 
«Μα, δεν έχω πού να πάω!» έσκουξε παραπονιάρικα ο Σπίγκος. 
«Δεν έχεις οικογένεια;» ρώτησε ο Ρήγας ο Απήγανος με ξαφνικό ενδιαφέρον. 
«Καλέ ναι! Μεγάλο σόι!» είπε όλο χαρά ο Σπίγκος. 
«Δεν καταλαβαίνω. Τότε, πώς είσαι μοναχός;» 
«Για να ξωτικωθώ». 
«Ορίστε;» 
«Να ξωτικωθώ! Πώς λέτε εσείς οι άνθρωποι να αντρωθώ, εμείς τα ξωτικά λέμε 

να ξωτικωθώ. Πρέπει να μείνω τρεις μέρες και τρεις νύχτες μόνος, να κάνω τρία 
κατορθώματα και μετά μπορώ να γυρίσω στους δικούς μου. Τότε, θα έχω γίνει 
κανονικό ξωτικό». 

Ο Ρήγας ο Απήγανος κοίταξε με περιέργεια τον Σπίγκο. Παρά τα μυτερά αυτιά και 
το τριχωτό του σώμα, κάτι επάνω στο μικρό ξωτικό σε έσπρωχνε να το συμπαθήσεις. 

«Έκανες κανένα κατόρθωμα;» ρώτησε ο Ρήγας. 
«Μπα! Ακόμα τίποτα! Αν όμως έρθω μαζί σου, θα τα καταφέρω». 
«Αυτό ούτε να το συζητάς!» απάντησε έντρομος ο Ρήγας. 
«Θα έρθω, θα έρθω, θα έρθω!» έβαλε ξαφνικά τις τσιρίδες το ξωτικό, χτυπώντας 

με μανία τα μικρά του πόδια στο χώμα. «Δεν γίνεται να με αφήσεις εδώ!» 
Τι να κάνει κι ο Ρήγας ο Απήγανος που, όπως ξέρουμε, δεν άντεχε τις φωνές και 

τα ουρλιαχτά, γιατί του έφερναν πονοκέφαλο. Υποχώρησε. 
«Άντε! Ανέβα στο άλογο!» 
 



Κι ενώ μέσα στο σούρουπο, το περίεργο ζευγάρι καβάλα στον Ντορή παίρνει τον 
δρόμο για τον πύργο, σε μια άλλη μεριά του δάσους που περιβάλλει την Παμφουκία, 
το ρηγόπουλο κι ο καλός του Δράκος έχουν μια σοβαρή συζήτηση. 

«Αν ήμουν εσύ, θα είχα γυρίσει όλο τον κόσμο» έλεγε ο Φίλανδρος. 
«Δεν είσαι εγώ, και να λες πάλι καλά. Φαντάσου να σε κοροϊδεύουν όλοι!» είπε 

με παράπονο ο Δράκος. 
«Να μην τους δίνεις σημασία». 
«Εύκολο να το λες. Εσένα δε σου πέταξε πέτρες ο γιος του κηπουρού». 
«Το παλιόπαιδο! Έχε χάρη που είναι μικρός, αλλιώς θα τον έκανα εγώ καλά!» 
Και με το ζόρι συγκρατούσε τον θυμό του, γιατί το καλό μας το ρηγόπουλο ένα 

πράμα δεν μπορούσε να υποφέρει: την αδικία. Και αδικία ήταν να βασανίζουν τον 
φίλο του. 

Ο Μάρκος ο Δράκος κοίταξε όλο αγάπη το ρηγόπουλο. Δεν ξεχνούσε ποτέ του 
εκείνη την απαίσια μέρα, τόσα χρόνια πριν, που ο Φίλανδρος τον βρήκε βουτηγμένο 
στα λασπόνερα, σε μιαν άκρη του δάσους, να αγκομαχάει. Πόσο ατρόμητος ήταν από 
τότε ο φίλος του! Γιατί, ποιο παιδί επτά χρονών θα τόλμαγε να φτάσει ολομόναχο 
στα σύνορα της Παμφουκίας ενώ παραμόνευαν τόσοι κίνδυνοι; Πού βρήκε τη 
δύναμη να τον τραβήξει από τους βούρκους όπου τον είχαν πετάξει οι τρομεροί 
Σκορδοφάγοι; Κι όταν μετά από προσπάθεια, βρέθηκαν κι οι δυο σώοι κι ασφαλείς 
κάτω από τα αιωνόβια πλατάνια και χοντρά δάκρυα κυλούσαν στα μάγουλα του 
δυστυχισμένου Δράκου, ο Φίλανδρος τον είχε παρακαλέσει να μην κλαίει άλλο και 
του είχε υποσχεθεί πως θα ήταν πάντα φίλοι.  

Αυτά σκεφτόταν ο Μάρκος, τρίβοντας το πονεμένο του μέτωπο, εκεί που τον 
βρήκαν οι πετριές του γιου του κηπουρού. Εκεί που από μικρός, είχε ένα παράξενο 
βαθούλωμα. «Είσαι άσχημος, άσχημος και σημαδεμένος!» του φώναζε ο Γράμπος, ο γιος 
του κηπουρού, κι ολοένα τον σημάδευε στο μέτωπο. 

«Είμαι στ’ αλήθεια τόσο άσχημος;» αναρωτήθηκε δυνατά ο Δράκος. 
«Και βέβαια όχι!» είπε το ρηγόπουλο. «Δεν έχει σημασία πώς μας βλέπουν μερικά 

ζευγάρια κακότροπα μάτια. Με την ψυχή μας νιώθουμε καλύτερα». 
«Τι ωραία που μιλάς! Σαν να έχεις ταξιδέψει χρόνια κι έχεις μαζέψει όλη τη 

σοφία του κόσμου!» αναστέναξε ο Δράκος. 
«Αλίμονο! Το μόνο που γνωρίζω είναι τούτος εδώ ο τόπος. Παραπέρα, μόνο με τα 

φτερά της φαντασίας μου έχω πάει. Καμιά φορά, θα ήθελα να ήμουν πουλί, να 
πήγαινα όπου λαχταράω».  

«Κι εγώ που έχω τα φτερά, δεν τόλμησα ποτέ να πετάξω πιο ψηλά από τις κότες 
της Ζηνοβίας!» είπε με παράπονο ο Μάρκος. 

«Αρκεί να το θέλεις πραγματικά και θα μπορέσεις. Και τότε θα φύγουμε μαζί και 
θα δούμε όλο τον κόσμο». 

«Δε θέλω να φύγω από εδώ! Άσε που πιο ψηλά δε θα μπορώ να ανασάνω». 



«Εγώ σου λέω πως θα δυναμώσεις. Μια απόφαση είναι! Αν κάθε μέρα δοκιμάζεις 
από λίγο, να δεις που στο τέλος θα πετάς τόσο καλά, που δε θα θέλεις να 
ξαναπατήσεις στη γη».  

Ο Δράκος χαμήλωσε το κεφάλι σκεφτικός. Δεν ήθελε να κακοκαρδίσει τον φίλο 
του. Ίσως αν προσπαθούσε λίγο! 



2. Όπου ο Σπίγκος προσπαθεί να κάνει φίλους και ένα ατύχημα 
συμβαίνει. 
 
 

 Ρήγας ο Απήγανος χωρίς αμφιβολία είναι ο εξουσιαστής των πάντων. Έχει 
έναν τίτλο, μία αίγλη! Γιατί τότε, κάθεται σαν τη βρεγμένη γάτα και κοιτάζει 
το πάτωμα; 

«Αν κοιτάς τα παπούτσια μου, σε πληροφορώ πως είναι παλιά!» έκανε στυφά η 
Ρήγισσα. 

«Θα έπαιρνα όρκο πως είναι ολοκαίνουρια καλή 
μου!» την καλόπιασε ο Ρήγας. 

«Εσύ κάτι μου κρύβεις, και για καλό δεν είναι! 
Εμπρός, λέγε!» 

Ο Ρήγας ο Απήγανος κοίταξε τη Ρήγισσά του 
διστακτικός. Επειδή όμως ήξερε πως δε θα ησύχαζε, 
αποφάσισε να τελειώνει στα γρήγορα. 

«Έφερα κι έναν φίλο μου μαζί» ξεφούρνισε 
βιαστικά. 

«Μπα! Και ποιος είναι αυτός;» 
«Ο Σπίγκος!» 
«Σπίγκος!» επανέλαβε η Ρήγισσα σουφρώνοντας τα χείλη. «Τι λαϊκό όνομα! 

Αποκλείεται να είναι κάποιος ιππότης!» 
«Ούτε που θα το μάντευες καλή μου! Είναι ένα ξωτικό!» 
«Ξωτικό; Πού βρέθηκε ένα ξωτικό εδώ;» ρώτησε έντρομη η Ρήγισσα. 
«Το συνάντησα στο δάσος». 
«Και το έφερες εδώ; Στον πύργο μας; Να μου λερώσει τα πατώματα; Τη στιγμή 

που ξέρεις πως πάσχουμε από έλλειψη υπηρετικού προσωπικού; Να ταΐζουμε κι ένα 
στόμα παραπάνω!» 

«Μα είναι μικρό το δόλιο! Δεν έχει πού να πάει!» είπε πονόψυχα ο Ρήγας. 
«Μικρό ξεμικρό, θα τα κάνει όλα άνω κάτω. Έτσι είναι τα ξωτικά!» 
«Εγώ σου λέω πως άμα το γνωρίσεις, θα το συμπαθήσεις». 
Εκείνη την κρίσιμη στιγμή διάλεξε ο Σπίγκος για να κάνει την εμφάνισή του στη 

Μεγάλη Αίθουσα. Μπαίνοντας με φόρα και προσπαθώντας να υποκλιθεί μπροστά 
στη Ρήγισσα όπως τον είχε δασκαλέψει ο Ρήγας, έρχεται και μπουρδουκλώνεται στα 
πόδια της Εξοχοτάτης.  

«Πήγαινε πιο πέρα! Μου πατάς το φόρεμα απαίσιο πλάσμα!» τσίριξε η Ρήγισσα 
που βλέποντας τα σουβλερά δόντια του Σπίγκου να της χαμογελάνε, ένιωσε τις 
τρίχες του κεφαλιού της να σηκώνονται. 

Ο 



Το ξωτικό τρομαγμένο από τις φωνές, έτρεξε και κρύφτηκε πίσω από τον Ρήγα 
τον Απήγανο.  

Η Ρήγισσα μετανοιωμένη που το αποπήρε κι επειδή σαν αρχόντισσα έπρεπε να 
δίνει το καλό παράδειγμα, έκανε νόημα στο μικρό ξωτικό να πλησιάσει. Κοιτάζοντάς 
το καλύτερα από κοντά, της φάνηκε λιγότερο αντιπαθητικό. Για ξωτικό, θα 
μπορούσε να πει πως ήταν και χαριτωμένο, αν και δεν είχε ξαναδεί για να συγκρίνει. 
Σκέφτηκε επίσης πως ένα τέτοιο πλάσμα θα έκανε το ρηγάτο να αποκτήσει φήμη, 
γιατί, ποιος γείτονάς τους άραγε είχε ολόδικό του ένα ξωτικό;  

«Μπορείς να μείνεις!» δήλωσε με επισημότητα η Ρήγισσα. 
Ο Σπίγκος άρχισε να χοροπηδάει χαρούμενος. 
«Αρκετά!» τον μάλωσε η Ρήγισσα. «Το δείπνο σερβίρεται στις οκτώ. Και, να 

πλύνεις τα χέρια σου. Είσαι μέσα στη λάσπη!»  
 
Στις οκτώ και πέντε λεπτά, η Ρήγισσα κοίταξε με σημασία τον Ρήγα τον Απήγανο. 

Μετά κοίταξε την άδεια θέση στα δεξιά της. Και μετά, τον Σπίγκο στα αριστερά της 
που βούταγε τα μακριά του δάχτυλα μέσα στο πιάτο της σούπας. Αναστέναξε και 
κούνησε το κεφάλι της. Όχι! Δε θα επαναλάμβανε για πολλοστή φορά πως ήταν η 
ώρα του δείπνου και το ρηγόπουλο ακόμα να φανεί! Κάθε βράδυ το ίδιο γινόταν. 
Έφταιγαν βέβαια οι κακές παρέες. Αυτός ο Δράκος που δεν ήταν άξιος για τίποτα! 
Αυτός που είχε πάρει τα μυαλά του γιου της! 

Βιαστικά βήματα ακούστηκαν στις σκάλες κι ο Φίλανδρος μπήκε με φούρια στην 
τραπεζαρία. 

«Σεβαστή μου Ρήγισσα, αξιοσέβαστε Ρήγα, ζητώ ταπεινά συγγνώμη που άργησα. 
Α! Έχουμε και φιλοξενούμενο σήμερα!» συμπλήρωσε εύθυμα το ρηγόπουλο. 

«Ναι! Να σου συστήσω τον Σπίγκο. Ο Σπίγκος είναι ξωτικό!» δήλωσε ο Ρήγας. 
«Χάρηκα! Εννοούσα όμως πως κάλεσα τον Μάρκο να φάει μαζί μας». 
«Πώς;» ξεφώνησε η Ρήγισσα και άλλαξε χίλια χρώματα. «Αυτό είναι ανήκουστο. 

Μεγάλο το θράσος σου νεαρέ μου!»  
«Μητέρα, ο Μάρκος δε θα κάτσει στο τραπέζι, παρά εδώ έξω από το παράθυρο. 

Εξάλλου ούτε που θα ήθελε να δημιουργήσει πρόβλημα» είπε ο Φίλανδρος, τη 
φίλησε στο μάγουλο κι έσκυψε στο παράθυρο να φωνάξει τον φίλο του. 

Ο Μάρκος αγκομαχώντας πέταξε μέχρι το πεζούλι κι εκεί στάθηκε βαρύς. Οι 
προσπάθειες που είχε κάνει νωρίτερα δοκιμάζοντας τα αδύναμα φτερά του, τον 
είχαν εξουθενώσει.  

«Καλησπέρα!» είπε και ξάφνου έχασε την ισορροπία του και σωριάστηκε φαρδύς 
πλατύς στην αυλή του πύργου.  

Όλοι έβγαλαν μια φωνή τρομαγμένοι και σχεδόν κουτρουβαλώντας έφτασαν 
μέχρι κάτω στο πλακόστρωτο.  



Μέσα στην ατυχία του, ο Δράκος προσγειώθηκε στο παρτέρι του κηπουρού, πάνω 
στους θάμνους με τις μαργαρίτες, τους αγαπημένους της Ρήγισσας.  

Βλέποντας αυτό το θέαμα, η Ρήγισσα σωριάστηκε μισολιπόθυμη στα πλακάκια 
της αυλής, ενώ ο Φίλανδρος γονατισμένος δίπλα στον φίλο του τον χάιδευε 
στοργικά στο μέτωπο. 

«Φτωχέ μου Μάρκο! Δεν έπρεπε να σε κουράσω τόσο!» έλεγε και ξανάλεγε 
μετανοιωμένος.  

Ο Μάρκος ανοιγόκλεισε με κόπο τα μάτια του. Είχε γεμίσει γρατζουνιές, είχε 
στραμπουλίσει το πίσω του πόδι, περισσότερη όμως ήταν η τρομάρα που είχε πάρει.  

Ο Φίλανδρος εξακολουθούσε να χαϊδεύει το Δράκο που αναστέναζε λυπημένος. 
Αυτό έκανε το ξωτικό που τους παρακολουθούσε από απόσταση, να ξεθαρρέψει. 

«Δαγκώνει;» ρώτησε με επιφύλαξη. 
«Και βέβαια όχι!» του απάντησε το ρηγόπουλο θιγμένα. 
Ο Ρήγας ο Απήγανος αισθανόταν ήδη αρκετά ζαλισμένος με όλη αυτή την 

ιστορία. Είχε διακόψει και το φαγητό του και δεν έβλεπε την ώρα να γυρίσει στη 
σούπα του. Κάποιος όμως έπρεπε να βάλει μια τάξη και δυστυχώς αυτός ο κάποιος 
ήταν ο ίδιος, αφού η γυναίκα του που είχε συνέλθει στο μεταξύ, ούρλιαζε στον 
κηπουρό για τις τσαλαπατημένες της μαργαρίτες. 

«Ο Σπίγκος είναι μικρός και δε γνωρίζει τις συνήθειές του δικού μας Δράκου. 
Προσπαθεί όμως να γίνει ένα καλό ξωτικό. Δεν χρειάζεται να τον αποπαίρνεις!» 
μάλωσε τον γιο του.  

Ο Φίλανδρος έβαλε το κεφάλι κάτω και ζήτησε συγγνώμη από το ξωτικό κι αυτό 
όλο χαρά πλησίασε θαρραλέα πια τον Δράκο. Εξέτασε τις γρατζουνιές του, έπιασε με 
προσοχή το στραμπουλιγμένο πόδι του και μετά τον κοίταξε στα μάτια. 

«Να μην ανησυχείς καθόλου. Θα σε φροντίσω εγώ. Ξέρω από αυτά!» είπε στον 
Δράκο. 

Ο Μάρκος ξεφύσησε ανακουφισμένος. Αισθανόταν τόσο άβολα! Άσε που αυτές οι 
μαργαρίτες τού είχαν σπάσει τα ρουθούνια με τη μυρωδιά τους. Και πείναγε τόσο! 
Χωρίς να το πολυσκεφτεί έδωσε μια και κατάπιε ένα μάτσο από δαύτες. 

«Ααα! Δε μπορώ να το βλέπω! Μου τρώει τα λουλούδια! Θα πάθω υστερία!» 
ούρλιαξε η Ρήγισσα που είχε μόλις ανακτήσει τις αισθήσεις της. 

Ο κηπουρός βιάστηκε να απομακρύνει τη Ρήγισσα γεμίζοντάς της το κεφάλι 
κομπλιμέντα από αυτά που τόσο γλυκά κουδουνίζουν στα αυτιά της εξουσίας. Ο 
Ρήγας βρήκε κι αυτός την ευκαιρία να το σκάσει χωρίς να τον πάρουν είδηση. 

Η νύχτα είχε πέσει πια όταν ο Σπίγκος που τόση ώρα σκεφτόταν πώς να βοηθήσει 
τον Δράκο, ανοιγόκλεισε τα ρουθούνια του κάμποσες φορές, ξεφύσησε δυνατά άλλες 
τόσες και μετά έστρεψε τη σουβλερή του μύτη στο βορρά. Ικανοποιημένος, έδωσε 
έναν πήδο και χάθηκε στο σκοτάδι. Μπορεί να μην είχε καλή όραση, η όσφρησή του 
όμως ήταν εξαιρετική.  



Κι ενώ το ρηγόπουλο κι ο Δράκος απόμειναν να απορούν με αυτή την παράξενη 
συμπεριφορά, δεκάδες μέτρα μακρύτερα, ο Σπίγκος είχε κάθε λόγο να είναι 
ευχαριστημένος με τον εαυτό του. Στα χέρια του κρατούσε δύο είδη μανιταριών 
γνωστά στα ξωτικά του είδους του για τις δυναμωτικές τους ιδιότητες. Κοντά στις 
ρίζες μιας γέρικης βελανιδιάς είχε βρει βολβούς που άμα τους κοπανούσες γερά μαζί 
με μέντα, έφτιαχνες μια πρώτης τάξης αλοιφή για τις γρατζουνιές του Δράκου. 
Τέλος, λίγο πιο κάτω, γέμισε τις χούφτες του με μικροσκοπικούς σκούρους καρπούς 
από έναν θάμνο. Με αυτούς θα έφτιαχνε μια πομάδα καταπληκτική για 
στραμπουλήγματα.  

 
«Φάε!» είπε ο Σπίγκος λίγη ώρα μετά, βάζοντας κάτω από τη μουσούδα του 

Δράκου ένα πιάτο που άχνιζε. 
«Μα αυτό βρωμάει!» παραπονέθηκε ο Μάρκος. 
«Έλα! Μην κάνεις νάζια! Είναι πολύ δυναμωτική αυτή η σούπα. Κλείσε τα 

ρουθούνια σου και μπούκωσέ την! Και μετά θα σου αλείψω τις πληγές και το πόδι 
και αύριο θα είσαι περδίκι!» έκανε χαρούμενο το ξωτικό. 

«Και πώς είσαι τόσο σίγουρος για όλα αυτά;» ρώτησε καχύποπτα ο Φίλανδρος.  
«Α! Καλό μου ρηγόπουλο, τώρα με προσβάλλεις! Είμαι ή δεν είμαι ξωτικό; Κι όχι 

όποιο κι όποιο! Η δική μου γενιά δεν κάνει ξόρκια ούτε ρίχνει κατάρες στους 
ανύποπτους περαστικούς. Δεν παίρνουμε τη μιλιά ούτε τρελαίνουμε τον κόσμο!» 

«Και τότε, τι σόι ξωτικό είσαι;» απόρησε το ρηγόπουλο που ό,τι ήξερε για τα 
ξωτικά ήταν από τα παραμύθια που του έλεγε η μητέρα του όταν ήταν μικρός.  

«Το δικό μου είδος είναι οι Θεραπευτές!» είπε πολύ περήφανα ο Σπίγκος και 
εξήγησε στο ρηγόπουλο και τον Δράκο ό,τι είχε πει νωρίτερα στον Ρήγα τον 
Απήγανο. Πως δηλαδή, σε τρεις μέρες και τρεις νύχτες έπρεπε να κάνει τρία 
κατορθώματα. Μόνο έτσι θα γινόταν ενήλικος και άξιος Θεραπευτής. 

Ο Μάρκος και ο Φίλανδρος δεν είχαν ξανακούσει για τους Θεραπευτές, ο κόσμος 
όμως ήταν τόσο μεγάλος κι αυτοί τόσο μικροί! Αποφάσισαν λοιπόν να δείξουν 
εμπιστοσύνη στο ξωτικό. 

Έτσι ο Δράκος ήπιε υπάκουα τη σούπα που η γεύση της ήταν καλύτερη από τη 
μυρωδιά της και μετά, υπάκουα πάλι, δέχτηκε τις περιποιήσεις του ξωτικού. Ήδη 
ένιωθε καλύτερα. Είναι που καμιά φορά, και μόνο που κάποιος νοιάζεται για σένα, 
αισθάνεσαι όμορφα. Αυτά ήθελε να πει στο μικρό ξωτικό ο Δράκος, μια γλυκιά 
κούραση όμως τον τύλιξε, έκλεισε τα μάτια κι αποκοιμήθηκε. 



3. Όπου μια ηλιόλουστη μέρα ξημερώνει στην Παμφουκία. 
 
 

 ήλιος φωτίζει την Παμφουκία καθώς τα πουλιά αρχίζουν τα τιτιβίσματα, τα 
παγώνια τεντώνονται στην αυλή του πύργου και τα ζουζούνια 
τραμπαλίζονται ανενόχλητα στα κλαδιά.  

Σε αυτόν τον παράδεισο, ανοίγει κι ο Δράκος τα μάτια του, ξυπνώντας επιτέλους 
από τον μακρύ ύπνο και νιώθει, νιώθει λες και είναι διαφορετικός, λες και το 
χθεσινοβραδινό πέσιμο ήταν μόνο ένα κακό όνειρο. Αισθάνεται δύναμη. Κουνάει τις 
φτερούγες του, τεντώνει τα πόδια, ανασηκώνεται και ξεφυσάει. Το στήθος του δε 
βράζει, δε λαχανιάζει. Τινάζει όλο του το σώμα εμπρός κι απλώνει τα φτερά του.  

 
 

«Πετάω! Πετάω!» φωνάζει κι ούτε κι ο ίδιος το πιστεύει. 
Οι φωνές του ξεσηκώνουν τον πύργο.  
Να ο Ρήγας ο Απήγανος που με τον σκούφο και τη νυχτικιά του πρόβαλε στο 

πάνω παράθυρο. Χασμουριέται, πιάνει το κεφάλι του και κοιτάζει με μάτια 
ορθάνοιχτα τον Μάρκο να περνάει πετώντας από μπροστά του.  

Να κι η Ρήγισσα με τον Μπατιρέα ξοπίσω της. Κι η Ζηνοβία κάτω στην αυλή 
γελάει.  

«Ζήτω! Τα κατάφερε!» χοροπηδάει χέρι-χέρι με το ξωτικό ο Φίλανδρος 
ξεχνώντας για λίγο πως για ένα ρηγόπουλο αυτή η συμπεριφορά είναι ανάρμοστη. 

Για τον Μάρκο, το πέταγμα φαντάζει πρωτόγνωρη εμπειρία. Μέχρι εκείνη τη 
στιγμή η ζωή του ήταν τόσο συνηθισμένη! Και τώρα…Τώρα, απλώνει τις φτερούγες 
του όλο καμάρι και πηγαίνει όλο και πιο ψηλά.  

Όταν του πέρασε ο πρώτος ενθουσιασμός, θυμήθηκε το ρηγόπουλο και το ξωτικό 
που τον περίμεναν. Πήρε στροφή και βούτηξε προς τα κάτω.  

«Δε ξέρω πώς να σε ευχαριστήσω!» έλεγε και ξανάλεγε στον Σπίγκο.  

Ο 



«Νομίζω πως εγώ πρέπει να σε ευχαριστήσω» είπε το ξωτικό. «Χάρη σ’ εσένα, 
έκανα το πρώτο μου κατόρθωμα!» 

Αγκαλιάστηκαν και οι τρεις κι έτσι θα έμεναν όλη μέρα αν μια κακοφωνία από 
σάλπιγγες δεν τους έκανε να αναπηδήσουν. 

Πίσω από τους σαλπιγκτές ερχόταν ο Μπατιρέας ντυμένος την επίσημη στολή 
του. 

«Δόξα και τιμή στον Ρήγα, τη Ρήγισσα και όλη τους τη συνοδεία!» 
βροντοφώναξε. 

Οι σάλπιγγες ήχησαν ξανά για να εμφανιστούν ο Ρήγας με τη Ρήγισσά του. 
Ακολουθούσε η Ζηνοβία κρατώντας το πέπλο της Ρήγισσας και τέλος ο κηπουρός 
κουβαλώντας την κορώνα του Ρήγα σε ένα μαξιλάρι. Γιατί ξέχασα να σας πω ότι ο 
Ρήγας ο Απήγανος δεν άντεχε να φοράει την κορώνα, όχι για λόγους συνείδησης, 
αλλά γιατί δεν υπόφερε άλλο βάρος στο ήδη σκοτισμένο αρχοντικό του κεφάλι. 

Το ρηγόπουλο βλέποντας τη βασιλική συνοδεία 
έβαλε τα γέλια. Η Ρήγισσα κοίταξε συνοφρυωμένη, το 
ρηγόπουλο σοβαρεύτηκε, οι σάλπιγγες ήχησαν ξανά 
κι ο Μπατιρέας ξετυλίγοντας μιαν ατελείωτη 
περγαμηνή, άρχισε να διαβάζει με επισημότητα. 

«Εκ μέρους του Ρήγα του Απήγανου και της 
Ρήγισσάς του. Συγκεντρωθήκαμε όλοι εδώ σήμερα για 
να τιμήσουμε τον αγαπημένο μας Δράκο και να 
καλωσορίσουμε επίσημα κοντά μας το ξωτικό που 
ακούει στο όνομα...στο όνομα...» 

Ο Μπατιρέας έχασε τη σειρά του, είχε και κάποια 
μυωπία βλέπετε, η Ρήγισσα χτύπησε ανυπόμονα το 
πόδι της στο πλακόστρωτο και ο Ρήγας ο Απήγανος 
έστρεψε το βλέμμα του απελπισμένα στον ουρανό. 

«Στο όνομα Σπίγκος!» συνέχισε ο Μπατιρέας θριαμβευτικά, έχοντας ξαναβρεί το 
σημείο που διάβαζε. «Από δω κι εμπρός, η Παμφουκία μπορεί να περηφανεύεται ότι 
δύο άξια τέκνα θα δοξάσουν το ιστορικό ρηγάτο και θα κάνουν γνωστό το όνομά του 
από άκρη σε άκρη, ως τα πέρατα αυτού του κόσμου που, ως γνωστόν, δεν πρέπει να 
βρίσκονται και πολύ μακριά!» συμπλήρωσε λαχανιασμένος. 

«Ποιος το έγραψε αυτό;» ούρλιαξε η Ρήγισσα. «Ο κόσμος είναι τεράστιος. Γεμάτος 
επιφανείς άνδρες και αρχοντικές γυναίκες. Και μια από αυτές αύριο μεθαύριο, θα 
πάρει τη θέση μου!» τόνισε πατώντας με σημασία το πόδι του Ρήγα. 

Ο καημένος ο Ρήγας ο Απήγανος έσκουξε σαν να του έβγαζαν το δόντι, γιατί και 
οι ρηγάδες έχουν κάλους, κι ας αναπαύονται όλη τη μέρα τα πόδια τους σε μαλακό 
δέρμα. Μπήκε όμως αμέσως στο νόημα γνωρίζοντας πολύ καλά πως η Ρήγισσα 



εκμεταλλευόταν κάθε στιγμή για να αναφερθεί στην αποκατάσταση του κανακάρη 
τους αφού δε θα έβρισκε ησυχία αν δεν τον έβλεπε παντρεμένο.  

«Και βέβαια!» πήρε βαθιά ανάσα και ξεκίνησε τον γνωστό μονόλογο. «Γιατί ποιος 
άραγε είναι ο προορισμός του ανθρώπου; Να παντρευτεί, να κάνει οικογένεια, να 
αυξάνεται ο πληθυσμός της γης γενικότερα και της Παμφουκίας ειδικότερα. Για να 
γίνεται ο κόσμος πιο …αχανής …» δίστασε και σταμάτησε καταϊδρωμένος, γιατί ο 
κάλος του τον σούβλιζε κι ο γιος του από την άλλη, τον κοιτούσε με γουρλωμένα 
μάτια.  

«Όπως πολύ σωστά προείπε ο αγαπημένος μου σύζυγος», πήρε τον λόγο η 
Ρήγισσα, κοίταξε επίμονα τον γιο της και συνέχισε, «αυτός είναι ο προορισμός των 
ανθρώπων γενικότερα και των ρηγόπουλων ειδικότερα. Έτσι κι εγώ αποφάσισα να 
διοργανώσουμε έναν χορό όπου θα παραστούν οι καλύτερες και αρχοντικότερες του 
αχανούς αυτού κόσμου. Τότε, το ρηγόπουλο δε θα έχει καμία δικαιολογία. Θέλει δε 
θέλει, θα βρει το ταίρι του!» 

«Εντάξει μητέρα! Ας γίνει όπως θέλεις!» συγκατάνευσε ξαφνικά ο Φίλανδρος. 
Η Ρήγισσα κοίταξε τον γιο της παραξενεμένη. Εκεί που περίμενε θυμό και φωνές, 

εκείνος τα είχε δεχτεί όλα ήρεμα κι απλά. Περίεργο! Κάτι σχεδίαζε, αυτό ήταν 
παραπάνω από σίγουρο. Η αρχόντισσα στράφηκε στον Μπατιρέα και του είπε να 
καλέσει τους κήρυκες για να διαλαλήσουν στα γειτονικά ρηγάτα το νέο. 

«Μα, δεν έχουμε κήρυκες, Εξοχότατη!» είπε εκείνος. 
«Πώς;» ξαφνιάστηκε η Ρήγισσα. «Να φωνάξεις τότε τους σαλπιγκτές!» 
«Ούτε από αυτούς έχουμε!» 
«Και αυτοί που μας έπαιρναν τα αυτιά τόση ώρα, ποιοι ήταν;» 
«Οι φρουροί!» 
«Τότε στείλε τους φρουρούς που έγιναν σαλπιγκτές, να γίνουν κήρυκες!» 

δήλωσε ικανοποιημένη με τον εαυτό της η Ρήγισσα. 
Ο Μυστικοσύμβουλος έξυσε αμήχανα το κεφάλι του. 
«Και ποιος θα σας φρουρεί τότε;» τόλμησε να ρωτήσει. 
«Εσύ αγαπητέ μου! Σου αναθέτω τη θέση να υπερασπίζεσαι τη Μεγαλειότητά 

μου!» 
«Τιμή μου! Μήπως όμως είναι καλύτερα να στέλναμε για κήρυκα τον.... τον ...το 

βρήκα! Τον αυλικό κηπουρό!» 
Στο άκουσμα αυτών των λόγων, ο αυλικός κηπουρός αναπήδησε από την 

τρομάρα του με κίνδυνο να του πέσει η κορώνα από το μαξιλάρι. 
«Είσαι ολότελα ανόητος! Προτιμώ να είμαι μόνη και απροστάτευτη παρά να 

στερήσω τη φροντίδα από τα αγαπημένα μου λουλούδια! Εξάλλου, ποιος θα 
κουβαλάει το μαξιλάρι με την κορώνα του Ρήγα;» 



Ο Ρήγας συμφώνησε χαμογελώντας καθώς σκέφτηκε πόσο σοφή ήταν η Ρήγισσά 
του, ενώ ο Μπατιρέας εξαφανίστηκε στη στιγμή για να ετοιμάσει την καινούργια 
περγαμηνή. 

«Τον τρέλανες τον κακομοίρη!» είπε ο Φίλανδρος. 
«Εσύ να κάνεις τη δουλειά σου νεαρέ μου! Όταν θα εξουσιάζεις, μπορείς να 

εφαρμόσεις της δημοκρατικές σου ιδέες!» τσίριξε η Ρήγισσα. 
«Σε παρακαλώ καλή μου! Δώσε τόπο στην οργή! Κι έχω και πονοκέφαλο!» 

παραπονέθηκε ο Ρήγας πιάνοντας το κεφάλι του. 
«Δε θα κάτσω εδώ να τον ακούω! Η τελετή έληξε. Διαλυθείτε!» φώναξε η 

Ρήγισσα και σηκώνοντας το φόρεμά της, προχώρησε βιαστικά κατά τον πύργο. 
«Περίμενε, έρχομαι κι εγώ!» φώναξε ο Ρήγας. 
Στρέφοντας το βλέμμα, η Ρήγισσα κοίταξε τον Σπίγκο σαν να τον έβλεπε μόλις 

εκείνη τη στιγμή. 
«Εσύ!» του φώναξε. 
Ο Σπίγκος τρόμαξε τόσο που κρύφτηκε πίσω από τον μανδύα του Ρήγα. 
«Έλα μαζί μου!» ξαναφώναξε η Ρήγισσα. 
«Μα έρχομαι καλή μου!» απάντησε ο Ρήγας. 
«Όχι εσύ! Εσύ!» είπε κι έδειξε τον Σπίγκο. 
Το ξωτικό ξεροκατάπιε κι ακολούθησε τη Ρήγισσα.  
 
Μέσα στη Μεγάλη Αίθουσα του πύργου, στο ψηλό σκαμνί που τον είχε βάλει η 

Ρήγισσα να κάτσει, ο Σπίγκος ένιωθε πολύ άβολα. 
«Πώς με κοιτάζει έτσι!» σκεφτόταν κι έτρεμε το φυλλοκάρδι του.  
«Άκου να σου πω νεαρέ μου!» ακούστηκε παράφωνη μέσα στην ησυχία η 

Ρήγισσα. «Εύκολα μπορώ να διακρίνω τους ικανούς, και στο πρόσωπό σου βλέπω, 
βλέπω...» 

Σ αυτό το σημείο, το ξωτικό ψαχούλεψε έντρομο το πρόσωπό του νομίζοντας 
πως έχει κάτι επάνω του. 

«Βλέπω λοιπόν» συνέχισε η Ρήγισσα, «δόξα, τιμές και μεγαλεία, προνόμια 
μεγάλα που μπορείς να τα απολαύσεις από αυτή τη στιγμή!»  

Σταμάτησε και περίμενε την αντίδραση του Σπίγκου. Εκείνος την κοίταζε με 
γουρλωμένα μάτια. Η Ρήγισσα σκέφτηκε πως παραήταν άσχημος όταν γούρλωνε 
έτσι τα μάτια του, συνέχισε όμως απτόητη. 

«Πώς θα σου φαινόταν να γίνεις Μυστικοσύμβουλος πιο μεγάλος κι από τον ίδιο 
τον Μυστικοσύμβουλο;» 

«Θα προτιμούσα όσες γαβάθες κρέμα τραβάει η όρεξή μου!» είπε το ξωτικό που δε 
φάνηκε ενθουσιασμένο με την προσφορά. 

«Θα τις έχεις! Και κρέμα και σοκολάτες και τάρτες και τούρτες κι ό,τι άλλο 
κατεβάσει το λιχούδικο μυαλό σου, αν κάνεις αυτό που θα σου πω!» 



«Που είναι τι;» ρώτησε υποψιασμένος ο Σπίγκος. 
«Ο Φίλανδρος, ο γιος μου, ξέρω καλά πως δε θέλει να παντρευτεί. Μέχρι τώρα 

ήταν όλο αντιρρήσεις. Ξαφνικά, συμφωνεί στα πάντα. Σίγουρα κάτι έχει στο μυαλό 
του. Για να προλάβω λοιπόν αυτό το κάτι, θέλω να τον παρακολουθείς. Ό,τι λέει, 
ό,τι σκέφτεται και ό,τι ονειρεύεται, θέλω να το ξέρω. Μόνο έτσι θα μπορέσω να 
ετοιμάσω τον χορό χωρίς σκοτούρες. Τι λες, ζητάω πολλά;» 

Το ξωτικό δεν είχε καμία διάθεση να γίνει κατάσκοπος. Από την άλλη όμως, θα 
είχε όση κρέμα λαχταρούσε. Η συνείδησή του δε χρειάστηκε και πολύ καθώς το 
στόμα του, με την ιδέα και μόνο της παχιάς κρέμας, είχε γεμίσει σάλιο. 

«Θα το κάνω! Μπορώ να φάω την κρέμα τώρα;» κοίταξε όλο προσμονή τη 
Ρήγισσα. 

«Πάω αμέσως να πω στη Ζηνοβία να σου ετοιμάσει ολόπαχη κρέμα!» είπε η 
Ρήγισσα χαμογελώντας ευχαριστημένη.  

 



4. Όπου σε έναν τόπο μακρινό το κορίτσι με τα πράσινα μαλλιά 
ψάχνει το αμίλητο νερό και βρίσκει φίλους και μπελάδες.  
 
 

ολύ μακριά από την Παμφουκία, ένα μοναχικό σπίτι στέκει στη ρίζα του 
βουνού. Μέσα σε αυτή την ερημιά, ζει μια γυναίκα με τις τρεις κόρες της. 
Για να κυριολεκτούμε, μόνο οι δύο είναι κόρες της αληθινές, την τρίτη, το 

κορίτσι με τα πράσινα μαλλιά, τη βρήκε μωρό παρατημένη κάτω από ένα δέντρο. Κι 
όπως σε όλες τις ιστορίες, έτσι και στη δικιά μας, η μοίρα της Πράσινης, όπως τη 
φώναζαν, ήταν να μείνει στο σπιτάκι στη ρίζα του βουνού και να υπηρετεί τη 
Μέγαιρα και τις δυο της κόρες την Μπίλιω και τη Μόρφω.  

Ξεκούραση δεν υπήρχε για την Πράσινη, αφού με το που τελείωνε τη μια 
αγγαρεία, της φόρτωναν άλλη. Από το ξημέρωμα 
μέχρι το βράδυ τα πόδια της πονούσαν και 
γέμιζαν φουσκάλες από το περπάτημα και το 
κουβάλημα. Σα να μην έφταναν όλα αυτά, την 
κορόιδευαν για την ασχήμια της, τόσο μικρή 
κοπέλα με πρόσωπο σαν της γριάς κι αυτά τα 
μαλλιά που έμοιαζαν ζωντανός θάμνος στο 
κεφάλι της. Κι αυτή έπρεπε να τα δέχεται όλα και 
να χρωστάει κι ευγνωμοσύνη για τα ξεροκόμματα 
που την τάιζαν και το τσιμεντένιο πάτωμα που 
την κοίμιζαν.  

«Σήκω!» πρόσταξε η Μέγαιρα. «Τράβα να φέρεις το αμίλητο νερό να το πιουν οι 
κόρες μου και να λουστούν για να δουν ποιον θα παντρευτούν». 

Στην είσοδό του ρουμανιού, βρισκόταν το πηγάδι απ’ όπου μόνο μια νύχτα τον 
χρόνο, μπορούσαν τα κορίτσια να τραβήξουν το αμίλητο νερό. Κι ο θρύλος έλεγε 
πως όποια κοπέλα το γύριζε στο σπίτι της χωρίς να μιλήσει σε άνθρωπο στο διάβα 
της, θα μάθαινε την τύχη της, το ίδιο κι όποια έπινε από αυτό. Η Μέγαιρα για 
σιγουριά θα έδινε στις κόρες της καί να πιουν καί να λουστούν με το αμίλητο νερό.  

Η Πράσινη νυσταγμένη πήρε το πήλινο κανάτι και τράβηξε μέσα στα σκοτάδια 
κατά το ρουμάνι. Φθάνοντας στο πηγάδι, έσκυψε να πιάσει τον κουβά μα εκείνος 
ήταν άφαντος. Τι θα έκανε τώρα; Με τι να έβγαζε το νερό; Μονάχα αυτό το πήλινο 
κανάτι είχε κι αν το έριχνε στο πηγάδι, θα έσπαζε στα τοιχώματα. Πώς θα γύριζε 
πίσω με άδεια χέρια; 

Κι έτσι καθόταν στο σκοτάδι αναστενάζοντας και κάθε λίγο αναπηδούσε 
τρομαγμένη από τα κρωξίματα και τα ουρλιαχτά γύρω της. Ώσπου αποφάσισε πως 
δεν της έμενε άλλο παρά να κατέβει στο πηγάδι, να γεμίσει το κανάτι και να 

Π 



ξανανέβει. Ό,τι κι αν της τύχαινε ήταν προτιμότερο από το να αντιμετωπίσει την 
απαίσια Μέγαιρα. 

Σκαρφάλωσε στο χείλος του πηγαδιού κι 
άρχισε να κατεβαίνει όσο πιο προσεκτικά 
μπορούσε. Ευτυχώς που υπήρχαν πέτρινα 
σκαλιά και ψηλαφώντας έβρισκε πού ήταν 
να πατήσει. Το παράξενο ήταν πως όσο 
κατέβαινε, το σκοτάδι αντί να πυκνώνει, 
έπιανε να ξανοίγει. Αναρριχητικά με 
κίτρινα τσαμπιά και άσπρα λουλούδια 
κάλυπταν τη γλιστερή επιφάνεια της 

πέτρας. Το εσωτερικό του πηγαδιού ξεχώριζε πια, τα σκαλιά όλο και φάρδαιναν, τα 
τοιχώματα όλο και πλάταιναν ώσπου στα δεξιά της είδε έναν μικρό καταρράκτη και 
γάργαρο νερό να χύνεται από μια εσοχή προς τα κάτω.  

Πάνω που άπλωνε το κανάτι της, πρόσεξε εκεί δίπλα έναν θάμνο φορτωμένο 
κεράσια. Θυμήθηκε την πείνα της και βιαστικά έκοψε μια χούφτα και τα κατάπιε 
σχεδόν αμάσητα. Και μετά κι άλλα κι άλλα.  

«Θα αρρωστήσεις αν συνεχίσεις να τρως έτσι!» ακούστηκε μια φωνή. 
«Ποιος είναι;» ρώτησε αλαφιασμένη η Πράσινη, όμως απάντηση δεν πήρε. «Γιατί 

δε μιλάει κανείς; Φοβάμαι!» κλαψούρισε η κοπέλα. 
Το νερό του πηγαδιού άρχισε να ταράζεται και να φωτίζεται μέχρι που ηρέμησε 

ξανά μοιάζοντας με καθαρό κρύσταλλο. Η Πράσινη πρόσεξε τα σκαλοπάτια κι άρχισε 
να τα κατεβαίνει μέχρι που έφτασε στον πάτο του πηγαδιού. Κι εκεί την περίμενε μια 
γυναίκα γνέφοντάς της φιλικά να μπει στο νερό. Χωρίς δισταγμό την ακολούθησε 
κολυμπώντας με αργές κινήσεις και περνώντας από διαδρόμους στο χρώμα του 
κοραλλιού και της βιολέτας μέχρι που βρέθηκε σ’ έναν κήπο.  

«Ξέρεις πού βρίσκεσαι;» αντήχησε η φωνή της παράξενης γυναίκας. 
«Έφτασα στον πάτο του πηγαδιού».  
«Ακριβώς! Κι εγώ είμαι η νεράιδα που αφεντεύει το αμίλητο νερό που διαβάζει 

τις τύχες των κοριτσιών!» 
«Το αμίλητο νερό! Η Μέγαιρα! Πρέπει να γυρίσω πίσω!» θυμήθηκε αλαφιασμένη 

η Πράσινη.  
«Δε χρειάζεται να ανησυχείς. Γνωρίζω πολύ καλά τον λόγο που σε έφερε εδώ. 

Και θαυμάζω το κουράγιο σου, γιατί άλλος κανείς δεν έχει κατέβει το πηγάδι».  
«Όλες οι συμφορές του κόσμου θα ήταν προτιμότερες από τον θυμό της 

Μέγαιρας!» κούνησε το κεφάλι η Πράσινη. 
«Γι’ αυτό κι εγώ θα σε ανταμείψω. Θα σου δώσω το αμίλητο νερό και κάτι 

ακόμη» είπε η νεράιδα και της έδειξε ένα δέντρο φορτωμένο μούρα. «Αυτά είναι τα 
νερόμουρα που τα ποτίζει το αμίλητο νερό. Μπορείς να κόψεις τρία. Θα τα φυλάξεις 



πάνω σου μέχρι να ξεραθούν. Αν ευχηθείς κάτι πριν φας το καθένα από αυτά, η ευχή 
σου θα πραγματοποιηθεί. Θυμήσου όμως, μόνο αφού ξεραθούν!» 

Η Πράσινη δεν πίστευε στα αυτιά της. Στα γρήγορα έκοψε τρία μούρα και τα 
έβαλε στην τσέπη της ποδιάς της όσο η νεράιδα γέμιζε το κανάτι με το αμίλητο νερό.  

«Πιάσε το κανάτι και πήγαινέ το στις ανυπόμονες που βιάζονται να δουν την 
τύχη τους. Αν και δεν είμαι τόσο σίγουρη πως θα ευχαριστηθούν!» είπε η νεράιδα και 
οδήγησε την Πράσινη σε μια μικρή πόρτα απ’ όπου χωρούσε ίσα-ίσα να περάσει ένας 
άνθρωπος. 

«Από εδώ θα βγεις μέσα στο δάσος. Είναι λίγο μακρύτερος ο δρόμος, όμως είναι 
και ο μόνος για σένα. Γιατί το πηγάδι το κατέβηκες, δεν μπορείς όμως να το ανέβεις 
ξανά. Και πρόσεξε! Την τύχη σου θα τη φτιάξεις μοναχή σου. Θυμήσου, έχεις τις 
τρεις ευχές!» είπε η νεράιδα καθώς άνοιγε με ένα κρυστάλλινο κλειδί την πορτούλα. 

Η Πράσινη έσκυψε και βγήκε από την άλλη μεριά. Όταν κοίταξε πίσω της ούτε 
πόρτα έβλεπε πια ούτε κάτι άλλο. Μόνο ένα τεράστιο δέντρο με έναν κορμό τόσο 
χοντρό που τον αγκάλιαζαν πέντε άνθρωποι. Ψηλάφισε με τα χέρια τη γέρικη 
φλούδα, τίποτα όμως δε μαρτυρούσε το παραμικρό άνοιγμα.  

Τι σημασία είχε! Κρατούσε το κανάτι με το αμίλητο νερό και στην τσέπη της 
ποδιάς της είχε φυλαγμένα τα τρία νερόμουρα. Αν δε συναντούσε κανέναν, το πολύ 
σε μισή ώρα θα έφτανε στο σπίτι. Ένιωθε όμως τόσο κουρασμένη καθώς πατούσε το 
μαλακό χορτάρι! Η μυρωδιά του γέμιζε την ατμόσφαιρα και τα βλέφαρα της 
Πράσινης έκλειναν από τη νύστα.  

«Μόνο για λίγο, ίσα να ξεκουραστώ, κι ύστερα θα πάω κατευθείαν σπίτι» 
μονολόγησε ξαπλώνοντας στο χορτάρι. 

Μα το λίγο έγινε πολύ! Η Πράσινη αποκοιμήθηκε κι όταν ξύπνησε είχε ήδη 
χαράξει. Ανασηκώθηκε και το πρώτο που έψαξε να βρει ήταν το κανάτι της. Τι 
συμφορά! Το κανάτι είχε εξαφανιστεί! Τώρα; Δεν έφτανε που έλειπε με τις ώρες, θα 
γύριζε και με άδεια χέρια! Ποιος άκουγε τη Μέγαιρα! Με αυτή τη σκέψη, την έπιασαν 
τα κλάματα.  

«Μην κλαις! Σε παρακαλώ!» ακούστηκε μια φωνούλα. 
Η Πράσινη κοίταξε τρομαγμένη, δεν είδε όμως κανέναν.  
«Εδώ είμαι!» ακούστηκε ξανά η φωνή. «Στα κρινάκια!» 
Σε μια συστάδα από κρινάκια λίγο πιο πέρα, η Πράσινη διέκρινε με έκπληξη δύο 

φτερά να κουνιούνται ώσπου άνοιξαν διάπλατα 
για να αποκαλύψουν ένα κοριτσάκι μικρό όσο μια 
παλάμη. 

«Μα, ποια είσαι;» ρώτησε μαγεμένη. 
«Είμαι η Σπιθαμή, το ξωτικό των 

λουλουδιών!» 
«Εμένα με λένε Πράσινη» συστήθηκε κι αυτή, 



μα αμέσως σκέπασε το στόμα με τα χέρια της, γιατί θυμήθηκε τα λόγια της νεράιδας.  
Όμως τι σημασία είχε πια; Υπήρχε πιο μεγάλη συμφορά από το να χάσει το 

κανάτι; Κι έτσι ιστόρησε το πάθημά της στη Σπιθαμή.  
«Μη στενοχωριέσαι! Νομίζω πως μπορώ να σε βοηθήσω. Έλα μαζί μου» είπε το 

ξωτικό φτεροκοπώντας δίπλα της.  
Η Πράσινη την ακολούθησε μέχρι που έφτασαν σε ένα μεγάλο μανιτάρι. Κάτω 

από την κορυφή του που έμοιαζε με τεράστια ομπρέλα, καθόταν μια γέρικη 
κουκουβάγια. Το πουλί ζάρωσε τα φρύδια και κοίταξε την κοπέλα με τα γουρλωτά 
μάτια του. Η Πράσινη απόμεινε στη θέση της σαστισμένη ενώ η Σπιθαμή ζουζούνιζε 
ψιθυρίζοντας στο αυτί της κουκουβάγιας που άκουγε σμίγοντας ακόμη περισσότερο 
τα φρύδια της.  

«Ώστε έχασες το σταμνί σου;» ρώτησε βλοσυρά η κουκουβάγια. 
Η Πράσινη έγνεψε καταφατικά. 
«Εσύ όμως έχασες και τον χρόνο σου!» συνέχισε επιτιμητικά το γέρικο πουλί. 
Η Πράσινη έστεκε αμίλητη. 
«Έχασες και τη μιλιά σου βλέπω!»  
«Νόνα, έφερα την Πράσινη εδώ για να τη βοηθήσεις!» της θύμισε ευγενικά η 

Σπιθαμή. 
«Μάλιστα! Καλά! Παιδί μου, όταν είπα πως έχασες τον χρόνο σου, 

κυριολεκτούσα. Δε θέλω να σε φοβίσω, όμως ξέρω ποιος άρπαξε το κανάτι σου». 
Η Πράσινη έβαλε τα κλάματα. Τόσες κακοτυχίες! Όλο και πιο μακριά από το σπίτι 

της την έβγαζε ο δρόμος. Κι όσο μακρύτερα, τόσο δείλιαζε να γυρίσει πίσω. Κι όσο 
δείλιαζε, τόσο πιο πολύ έκλαιγε.  

«Δε νομίζω πως τα κλάματα θα σε βοηθήσουν να πας παραπέρα. Εκτός κι αν 
σκοπεύεις να τα μαζέψεις σ’ ένα κανάτι αντί για το αμίλητο νερό!» τη μάλωσε η 
κουκουβάγια και μετά έστρεψε το βλέμμα στον ουρανό. «Οσμίζομαι και βλέπω και 
ακούω!» είπε και σταμάτησε απότομα. 

«Έλα Νόνα, συνέχισε!» την παρότρυνε η Σπιθαμή. 
«Βλέπω φλόγα, ακούω αντάρα κι οσμίζομαι, οσμίζομαι...» κι απότομα έβγαλε μια 

στριγκλιά. 
Η Πράσινη αναπήδησε τρομαγμένη. Ως κι η Σπιθαμή που ήταν συνηθισμένη στις 

παραξενιές της κουκουβάγιας, φτερούγισε ανήσυχα. 
«Οσφραίνομαι σκόρδο! Είναι ο Άκαρ! Ναι! Αυτός είναι ο κλέφτης! Ουουου!» 

άφησε ένα μακρόσυρτο ουρλιαχτό. 
«Ποιος είναι ο Άκαρ;» ρώτησε κατατρομαγμένη η Πράσινη. 
Η κουκουβάγια όμως είχε κλείσει πεισματικά τα μάτια ενώ η φωνή της 

ακουγόταν σαν φοβισμένο κλαψούρισμα.  
«Είναι ο άρχοντας του Τρομερού Βάλτου κι έστειλε το Γεράκι των Ιπποτών της 

Σκορδοφαγίας να βρει το αμίλητο νερό. Δεν τους γνωρίζεις;» ρώτησε η Σπιθαμή. 



«Πρώτη μου φορά ακούω να λένε γι’ αυτούς. Όμως από μικρή, η μυρωδιά του 
σκόρδου μού γεμίζει το κεφάλι σκοτάδι!» είπε η Πράσινη ανατριχιάζοντας και μόνο 
στην ιδέα.  

Η κουκουβάγια άνοιξε τα μάτια διάπλατα χωρίς όμως να κοιτάζει πουθενά.  
«Μόνο συμφορές βλέπω! Αλίμονο αν πάρει το νερό! Σαν πέσει στο Κακό, λύπες 

και βάσανα θα φέρει!» είπε και σώπασε ξανά. 
«Έλα Νόνα! Τι άλλο ξέρεις;» ρώτησε η Σπιθαμή, όμως η κουκουβάγια δεν έβγαλε 

μιλιά σα να είχε πετρώσει.  
«Ποιος θα μας βοηθήσει τώρα;» αναρωτήθηκε απελπισμένη η Πράσινη. 
«Περίμενε εδώ!» είπε η Σπιθαμή και φτεροκοπώντας χάθηκε ανάμεσα στα κλαδιά 

ενός πανύψηλου δέντρου.  
Η Πράσινη φοβισμένη, κάθισε όσο πιο μακριά μπορούσε από την κουκουβάγια. 

Νύσταζε κιόλας, τα μάτια της έκλειναν, για λίγο θα αποκοιμήθηκε σίγουρα, αφού 
είδε κι όνειρο, ένα αγόρι κι ένα κορίτσι με κατάξανθα μαλλιά κι από κάπου άκουγε 
έναν γνώριμο σκοπό τραγουδιού. Άνοιξε τα μάτια απότομα κι άγγιξε τα μαλλιά της 
διαπιστώνοντας με απογοήτευση πως ήταν πάντα πράσινα και άγρια. Λίγο ακόμη και 
θα την έπιαναν τα κλάματα, όμως πάνω στην ώρα εμφανίστηκε η Σπιθαμή 
λαχανιασμένη. 

Το μικρό ξωτικό διηγήθηκε πώς πέταξε ψηλά πάνω από τα δέντρα προς την 
κατεύθυνση που έδειξε η Κουκουβάγια. Πώς έψαξε προσεκτικά για ίχνη των 
τρομερών ιπποτών, αλλά η μύτη της δε μύρισε πουθενά σκόρδο. Άρα ήταν ασφαλείς 
να πάρουν τον δρόμο που θα τις έβγαζε σ’ ένα μικροσκοπικό φιλήσυχο βασίλειο, την 
Παμφουκία.  

Περπάτησαν έως ότου έπεσε το σκοτάδι. Τότε η Πράσινη τρύπωσε στην κουφάλα 
ενός δέντρου για να κοιμηθεί ενώ η Σπιθαμή απόμεινε να φυλάει σκοπιά στο επάνω 
κλαδί. Γρήγορα όμως η κούραση έκανε τα μάτια της να βασιλέψουν.  

«Ποιος θα τολμούσε να κυκλοφορήσει σε αυτό το πυκνό δάσος τη νύχτα;» 
σκέφτηκε ενώ δίπλωνε τα πολύτιμα φτερά της και χουχούλιαζε αποκαμωμένη.  

Όμως λίγα μέτρα πιο ψηλά, το Γεράκι είχε ξαναγυρίσει για να εκτελέσει την 
καινούργια εντολή των αφεντικών του. Γιατί οι ιππότες της Σκορδοφαγίας είχαν πια 
το αμίλητο νερό που έψαχναν με κάθε τρόπο να αποκτήσουν τόσα χρόνια, αλλά δεν 
τους έφτανε. Όταν άκουσαν την περιγραφή του Γερακιού, άφρισαν και λύσσαξαν να 
πιάσουν την Πράσινη. Νόμιζαν πως την είχαν ξεφορτωθεί χρόνια πριν, να όμως που 
ήταν ζωντανή και άρα επικίνδυνη.  

Το Γεράκι οσμίστηκε και βούτηξε προς τα κάτω. Προσγειώθηκε χωρίς τον 
παραμικρό θόρυβο δίπλα στην Πράσινη, την έπιασε από τα μαλλιά, τη σήκωσε και 
προτού εκείνη καταλάβει τι συνέβαινε, πετούσαν μέσα στη θεοσκότεινη νύχτα.  



5. Όπου ο Φίλανδρος και η παρέα του ψάχνουν την περιπέτεια. 
 
 

ίσω στην Παμφουκία, ο Μάρκος συνέχιζε να μασουλάει τις αγαπημένες 
μαργαρίτες της Ρήγισσας, ο Σπίγγος να τρώει την ολόπαχη κρέμα και το 
ρηγόπουλο να σκέφτεται πώς να αποφύγει τον βασιλικό χορό.  

«Ήρθε η ώρα να γνωρίσουμε τον κόσμο. Τι λες κι εσύ Μάρκο;» ρώτησε το 
ρηγόπουλο τον φίλο του.  

«Καλά είμαστε κι εδώ. Νιώθω ακόμη αδύναμος!» 
κλαψούρισε ο Δράκος που δε συμμεριζόταν τη 
διάθεση του Φίλανδρου για περιπέτειες.  

«Δεν ξέρεις να λες ψέματα. Ποτέ δεν ήσουν 
καλύτερα. Δε θέλεις να κάνουμε ηρωικά 
κατορθώματα;» 

«Νομίζω ότι έχω αρπάξει ένα γερό κρύωμα. Να, 
κοίτα, δεν μπορώ να βγάλω φωτιά από το λαρύγγι 
μου!» και για του λόγου το αληθές, ο Μάρκος πήρε 
μια βαθιά αναπνοή και το ρηγόπουλο καλού κακού 
κρύφτηκε πίσω από τον θάμνο για να προφυλαχτεί, 
το μόνο που ένιωσε όμως ήταν ένα παγωμένο κύμα 
αέρα.  

«Σα να έχεις δίκιο. Αλλά θα φωνάξουμε τον Σπίγκο και αμέσως θα σε κάνει 
περδίκι!» είπε το ρηγόπουλο κι έτρεξε στο παλάτι. 

«Τώρα την πατήσαμε!» ξεφύσησε ο δύστυχος Δράκος καθώς σε λίγο είδε το 
ρηγόπουλο να έρχεται ξανά τραβώντας το ξωτικό στο κατόπι του. 

«Να κι ο αποστάτης! Τον βρήκα μέσα στο καζάνι με την κρέμα!» είπε θυμωμένο 
το ρηγόπουλο. 

«Δε φταίω εγώ! Δε φταίω εγώ! Δε...» ξεκίνησε να λέει το ξωτικό, όμως 
σταμάτησε γιατί σκέφτηκε πως ήταν πιο σοφό να μάθει πρώτα τι σχεδίαζε το 
ρηγόπουλο.  

«Καλά, καλά!» έκοψε τις διαμαρτυρίες του ο Φίλανδρος. «Δε θα μαρτυρήσω το 
παραμικρό, φτάνει να φροντίσεις ο φίλος μου από εδώ να γίνει σωστός Δράκος!» 

«Αφού τον έκανα καλά!» 
«Με μια μικρή λεπτομέρεια! Δεν μπορεί να βγάλει φωτιές». 
«Α! Εγώ δεν είμαι ακόμη Θεραπευτής για να κάνω μαγικά ό,τι ώρα θέλει ο 

καθένας! Πρέπει να κάνω τρία κατορθώματα, αλλά ένα την κάθε ημέρα για τρεις 
ημέρες. Έχω λοιπόν...» το ξωτικό κοίταξε τον ήλιο που βρισκόταν ακόμα πολύ 
ψηλά, «σχεδόν μια ολόκληρη ημέρα!» 

«Τότε δε μένει άλλη λύση από το να έρθεις μαζί μας!» 

Π 



«Και η κρέμα μου;» διαμαρτυρήθηκε το ξωτικό μη θέλοντας να αποκαλύψει ότι η 
Ρήγισσα τον είχε διορίσει βασιλικό κατάσκοπο. 

«Όταν θα γυρίσουμε, αν έχεις ακόμη όρεξη για κρέμα, θα σου δώσω τόση όση δεν 
είδες ποτέ στη ζωή σου!» 

Ο Σπίγκος σκέφτηκε την πρόταση, έκανε έναν γρήγορο υπολογισμό κι έμεινε 
ευχαριστημένος. Αν πήγαινε με το ρηγόπουλο, καί θα του έκανε το χατίρι του, καί δε 
θα παράκουγε την εντολή της Ρήγισσας. Και στο τέλος, θα έτρωγε και την κρέμα!  

Έτσι λοιπόν ξεκίνησε αυτή η παράξενη κομπανία για να κατακτήσει την 
περιπέτεια με τον Σπίγκο να προπορεύεται ψαχουλεύοντας τους πυκνούς θάμνους, 
μυρίζοντας τα φύλλα τους και σκαλίζοντας με τα νύχια του το χώμα γύρω τους. 
Κάπου-κάπου έκοβε ένα λουλούδι ή έναν καρπό, τα έφερνε πολύ κοντά στα μάτια 
του, χαμογελούσε ευχαριστημένος και τα έβαζε στο σακούλι που κουβαλούσε επάνω 
του. Αν ήταν κάτι που δεν το χρειαζόταν, ο Μάρκος έδειχνε μεγάλη προθυμία να το 
μασουλήσει απολαυστικά. Καμιά φορά ψευτομάλωναν κιόλας μέχρι να τους θυμίσει 
ο Φίλανδρος ότι η περιπέτεια περίμενε ανυπόμονα. 

«Καλά, δε θα πάθει και τίποτα αν περιμένει λίγο ακόμη!» είπε ο Μάρκος που 
ένιωθε τα μάτια του να κλείνουν και πολύ θα ήθελε να ξαπλώσει ανάσκελα και να 
κοιμηθεί στο δροσερό δάσος. 

Ο Φίλανδρος τον κοίταξε αυστηρά κι ο Δράκος απλά ανασήκωσε τους ώμους 
στρέφοντας την προσοχή του σε ένα πολύ όμορφο λουλούδι. Δεν είχε ξαναδεί κάτι 
παρόμοιο στη ζωή του και ακόμη κι αυτός ο λιχούδης λυπόταν να το καταβροχθίσει. 
Καθώς σήκωσε την τεράστια πατούσα του, το λουλούδι μίλησε και… 

«Αχ! Λυπηθείτε με, μη με φάτε σας παρακαλώ!» είπε η Σπιθαμή που πετώντας και 
ψάχνοντας επί ώρες τα ίχνη της Πράσινης και του Γερακιού, είχε σταθεί να 

ξαποστάσει στα χαμόκλαδα απ’ όπου τώρα 
κοίταζε έντρομη τον Δράκο.  

«Χορτοφάγος είμαι!» την καθησύχασε 
αυτός ανασηκώνοντάς την προσεκτικά.  

«Και πού το ξέρω εγώ….» άρχισε να λέει 
το κορίτσι πεταλούδα, σταμάτησε όμως 
καθώς συνειδητοποίησε ποιος ήταν ο 
νεαρός δίπλα στον Δράκο. 
«Μεγαλειότατε!» προσφώνησε τον 
Φίλανδρο και έκανε μια υπόκλιση που 
παρά τη σαστιμάρα της, βγήκε πολύ 
πετυχημένη.  

Ο Φίλανδρος σάστισε περισσότερο από 
το μικρό κορίτσι, γιατί δεν είχε συνηθίσει 
να τον αποκαλούν έτσι. Βασικά δεν ήθελε 



να του θυμίζουν καν τη μεγαλειώδη θέση του στην Παμφουκία. Δεν πρόλαβε όμως 
να πει το παραμικρό καθώς η Σπιθαμή πήρε βαθιά ανάσα και ξεφούρνισε όλη την 
ιστορία της Πράσινης, του Γερακιού, του αμίλητου νερού και των Ιπποτών της 
Σκορδοφαγίας.  

Όταν τελείωσε τη διήγησή της, ο Φίλανδρος ήταν πολύ θυμωμένος, ο Μάρκος 
πολύ απελπισμένος και ο Σπίγκος πολύ εξαφανισμένος…. 

«Τίποτα καλό δε μέλλει στον κόσμο μας όταν ακούω για τους τρομερούς 
Ιππότες!» κλαψούρισε ο Δράκος. «Τι να ετοιμάζουν πάλι; Όχι! Δε θέλω να μάθω! 
Λυπάμαι για την κοπέλα, αλλά η τελευταία φορά που τους συνάντησα παραλίγο να 
γίνει και η τελευταία ημέρα της ζωής μου!» 

«Σταμάτα Μάρκο! Ξεχνάς φαίνεται πως σου χρωστάνε κάτι;» τον αποπήρε ο 
Φίλανδρος.  

«Μήπως και η τιμωρία θα τους κάνει καλύτερους; Δε νομίζω ότι μπορώ να τα 
βάλω μαζί τους! Δεν έχω τα κότσια, δεν έχω και φωτιά!» 

«Μαζί με τη φωτιά θα αποκτήσεις και την άλλη φλόγα που χρειάζεσαι! Κάποιος 
πρέπει να απαλλάξει τον κόσμο από την απειλή τους. Κάτι πολύ περίεργο συμβαίνει. 
Τι το θέλουν αυτό το αμίλητο νερό; Και γιατί άρπαξαν την κοπέλα με το παράξενο 
όνομα;» 

«Αν βρίσκαμε τη Νόνα μου, ίσως και να μαθαίναμε κάτι περισσότερο. Όμως, 
ποιος ξέρει πού κρύφτηκε! Πόσο εκνευριστική μπορεί να γίνει όταν πρόκειται για 
κάτι σημαντικό! Δεν κυκλοφορεί βλέπετε με το φως της ημέρας. Λέει πάντα πως 
άλλα τα μάτια του λαγού και άλλα της κουκουβάγιας!» συμπλήρωσε η Σπιθαμή. 

«Λαγός είναι;» ρώτησε με ενδιαφέρον ο Σπίγκος που έκανε την εμφάνισή του με 
ένα σακούλι γεμάτο από τα λογιών παράξενα που μάζευε για τα γιατροσόφια του.  

«Κουκουβάγια! Πιο σοφή και από τις σοφότερες!» απάντησε η Σπιθαμή.  
Στο μεταξύ, το ρηγόπουλο είχε ξεδιπλώσει μια περγαμηνή και την κοιτούσε 

προσεκτικά. Ήταν ο χάρτης που έδειχνε τη θέση των βασιλείων, ένας χάρτης που ο 
Ρήγας ο Απήγανος με προθυμία έδωσε στον γιο του μόνο και μόνο για να μην τον 
συμβουλεύεται ο ίδιος. Ο Ρήγας ο Απήγανος έλεγε πως αυτός ο χάρτης τού θύμιζε 
πόσο μικρό ήταν το δικό του βασίλειο σχετικά με τον μεγάλο και ανεξερεύνητο 
κόσμο. 

«Δε μένει παρά να πάρουμε τον πιο σύντομο δρόμο και να βρεθούμε στα όρια της 
χώρας των Σκορδοφάγων» αποφάνθηκε ο Φίλανδρος.  

«Όχι! Δεν έχω καθόλου καλές αναμνήσεις από βούρκους και βάλτους. Εκεί 
κόντεψα να πνιγώ!» τσίριξε τρομαγμένος ο Δράκος.  

«Μα τώρα μπορείς και πετάς. Θα κάνουμε πιο γρήγορα! Κάτι απαίσιο συμβαίνει 
και πρέπει να προφτάσουμε!» είπε ζωηρά το ρηγόπουλο. 



Κανένας δεν είχε να προβάλει άλλες αντιρρήσεις κι έτσι συνέχισαν να 
προχωρούν μέσα στο πυκνό δάσος. Δρόμο πήραν, δρόμο άφησαν πίσω τους πολύ, 
μέχρι που έπιασε να νυχτώνει και σταμάτησαν να φάνε και να ξαποστάσουν.  

Και τότε, πάνω που οι αισθήσεις ναρκώνονται και οι ταλαίπωροι ταξιδιώτες 
γέρνουν αποκαμωμένοι για να καλοδεχτούν τον ύπνο που έρχεται να σφαλίσει τα 
μάτια τους, ένα σχεδόν απόκοσμο κρώξιμο ακούστηκε κι αμέσως ο Φίλανδρος 
τράβηξε το σπαθί του έτοιμος να υπερασπιστεί τους φίλους του. Ο Σπίγκος 
χοροπήδησε και βρέθηκε κάτω από τις φτερούγες του Δράκου για σιγουριά. Μόνο η 
Σπιθαμή έστησε αυτί, άκουσε προσεκτικά και χαμογέλασε. 

«Νόνα! Δεν είναι σωστό να μας τρομάζεις!» 
Μ’ έναν γδούπο η κουκουβάγια φουρφούρισε κοντά στη φωτιά κι εκεί απόμεινε 

σιωπηλή κι ακίνητη. Η Σπιθαμή που γνώριζε από την καλή κι από την ανάποδη τα 
χούγια της νόνας της, κατάλαβε ότι ήταν έτοιμη να ανακοινώσει ή κάτι πολύ 
δυσάρεστο ή κάτι πολύ σημαντικό ή και τα δύο μαζί. Δεν έπεσε έξω. 

«Το φεγγάρι είναι λειψό!» έκρωξε το νυκτόβιο πουλί. «Όμως θα ξαναγεμίσει. Κι 
αυτό το ξέρουν οι Σκορδοφάγοι!».  

«Όλος ο κόσμος το ξέρει αυτό, δεν είναι και κανένα σπουδαίο νέο!» μουρμούρισε 
ο Σπίγκος που ανυπομονούσε να κοιμηθεί ξανά και να ονειρευτεί καζάνια γεμάτα 
κρέμα.  

«Ανόητε!» έκρωξε η κουκουβάγια ρίχνοντας ένα βλοσυρό βλέμμα προς τη μεριά 
του ξωτικού. «Αύριο βράδυ είναι πανσέληνος. Όταν το φεγγάρι γίνει ολοστρόγγυλο, 
οι τρομεροί ιππότες θα βάλουν εμπρός τα σχέδιά τους. Και τα σχέδιά τους, τα σχέδιά 
τους….» η κουκουβάγια σταμάτησε και πάλι, σκεπάζοντας τα μάτια με τις φτερούγες 
της.  

Ακόμη κι ο υπομονετικός Φίλανδρος λίγο ήθελε για να πιάσει από το λαρύγγι το 
πουλί και να το αναγκάσει να τελειώσει τη ζοφερή του πρόβλεψη.  

«Όταν το φεγγάρι γεμίσει, τότε οι ιππότες...» η κουκουβάγια κοίταξε προς τη 
μεριά του ρηγόπουλου σα να διάβασε τις σκέψεις του, «τότε οι ιππότες θα αλλάξουν 
τον κόσμο. Ουουου!» έκρωξε ξανά. 

«Με ποιον τρόπο, νόνα;» ρώτησε η Σπιθαμή. «Έτσι όπως μας τα λες, χάνουμε 
πολύ χρόνο!»  

«Οι νέοι δεν έχουν υπομονή. Νομίζουν πως ο χρόνος τρέχει μόνο γι’ αυτούς. Ο 
χρόνος μπορεί να είναι βιαστικός ή αφάνταστα τεμπέλης. Και όλα τα πράγματα 
γίνονται στον δικό τους χρόνο!» φιλοσόφησε η κουκουβάγια. 

«Αυτό σημαίνει πως ό,τι είναι να γίνει, θα γίνει;» ρώτησε με ξαφνικό ενδιαφέρον 
ο Φίλανδρος που μόλις είχε αρχίσει να πιάνει τον τρόπο σκέψης του σοφού πουλιού.  

«Μόλις το φεγγάρι γεμίσει, οι τρομεροί ιππότες θα αδειάσουν το κανάτι με το 
αμίλητο νερό στον Τρομερό Βάλτο. Τότε, ατμοί θα ανέβουν προς τα επάνω και θα 
φτάσουν τόσο ψηλά που θα κρύψουν το φεγγάρι. Ο ουρανός θα γίνει κόκκινος κι 



όταν πέσει η βροχή, θα είναι πια πολύ αργά για όλους!» είπε η κουκουβάγια με μια 
ανάσα.  

Κι αν στα αυτιά της παρέας μας έφτασαν κι άλλα λόγια, κανένας τους δεν τα 
κατάλαβε, γιατί το νυχτόβιο πουλί πέταξε και χάθηκε πάνω από τα ψηλά δέντρα.  

Ο Μάρκος ξεφύσησε αναστατωμένος. Στο δρακίσιο μυαλό του πλάθονταν 
φοβερές εικόνες. Ο ίδιος εξάλλου είχε γνωρίσει από την καλή τη μοχθηρία των 
Σκορδοφάγων.  

«Γιατί να έχουν φυλακίσει την Πράσινη;» αναρωτήθηκε φωναχτά.  
«Αν το γεράκι πήρε το κανάτι, γιατί δεν άρπαξε την ίδια στιγμή και την 

Πράσινη;» αναρωτήθηκε ο Φίλανδρος με τη σειρά του.  
«Κι αν η Πράσινη έχει κάτι ακόμη που θέλουν οι Σκορδοφάγοι;» πετάχτηκε το 

ξωτικό.  
«Τι να είναι αυτό; Η Πράσινη δεν έχει στον ήλιο μοίρα, τόσο φτωχή και 

ταλαιπωρημένη που είναι από την απαίσια οικογένειά της!» διαφώνησε η Σπιθαμή.  
«Μα εσύ η ίδια μας είπες πως δεν είναι η πραγματική της οικογένεια. Δεν μπορεί 

να ήρθε ουρανοκατέβατη σε αυτόν τον κόσμο! Θα έχει πραγματικούς γονείς, ίσως 
και αδέλφια!» είπε με τη σειρά του ο Φίλανδρος.  

Για λίγο κανείς δε μιλούσε, η ανησυχία όμως γινόταν μεγαλύτερη.  
«Δεν πρέπει να χάνουμε χρόνο! Καλύτερα να ξεκινήσουμε αμέσως. Φτάνει όσο 

ξαποστάσαμε!» αποφάσισε ο Φίλανδρος και σηκώθηκε μονομιάς.  
«Μα πού θα πάμε; Πώς θα τους αντιμετωπίσουμε;» μισοκλαψούρισε ο Μάρκος 

που για μία ακόμη φορά σκεφτόταν πως ήταν ένας λειψός Δράκος.  
Ο Σπίγκος σα να μάντεψε τις σκέψεις του, έχωσε το χέρι στο σακούλι του 

ψαχουλεύοντας ώσπου το άδειασε καταγής κι άρχισε να ξεδιαλέγει 
μουρμουρίζοντας.  

«Κι όμως, έχουμε ένα όπλο!» είπε ενθουσιασμένο το ξωτικό.  
«Πέρα από το σπαθί του Φίλανδρου, δε βλέπω κάτι άλλο εδώ γύρω!» σχολίασε ο 

Μάρκος. 
«Για Δράκος, δε σου κόβει και πολύ! Εσύ είσαι το όπλο!» του αντιγύρισε το 

ξωτικό. 
«Αν εννοείς ότι λόγω όγκου θα με πετάξεις σε κανένα κεφάλι για να σπάσει, 

μπορεί!» είπε ο Μάρκος γελώντας αμήχανα.  
«Εννοώ χαζέ μου Δράκε ότι το ατρόμητό μας όπλο είναι η φωτιά σου!» 
«Αφού το ξέρεις ότι δε βγάζω φωτιές!» 
«Δεν έβγαζες μέχρι τώρα! Αυτό όμως θα το αλλάξουμε!» 
Ο Μάρκος πήγε να διαμαρτυρηθεί, αλλά το ξωτικό είχε ήδη ανασκουμπωθεί και 

ανακάτευε σε μια γαβάθα διάφορα υλικά μουρμουρίζοντας ακατάληπτα και πάλι. 
Πέρασε λίγη ώρα κι ακουγόταν μόνο ο μονότονος γδούπος από το κοπάνημα, το 



ανακάτεμα και ξανά κοπάνημα μέχρι που το ξωτικό μύρισε ευχαριστημένο το 
μείγμα.  

«Έτοιμο είναι! Μπορείς να το πιεις τώρα!» είπε στον Δράκο χαμογελώντας. 
«Τι μας λες καλέ! Και πού ξέρω εγώ τι έχει μέσα; Άσε που μυρίζει απαίσια!» 

απάντησε αυτός και σούφρωσε με αηδία το μεγάλο του στόμα.  
«Θειάφι, πιπεριά και τη ρίζα του πιο καυτερού χόρτου που φυτρώνει στο Δάσος. 

Έχει και κάτι άλλα μέσα, αλλά δε χρειάζεται να τα ξέρεις όλα! Μη σου μπει καμιά 
ιδέα κι αρχίσεις να φτιάχνεις κι εσύ μαντζούνια! Άντε τώρα, κατέβασέ το 
μονορούφι, γιατί αυτό θα είναι το δεύτερο κατόρθωμά μου!» 

Ο Μάρκος μάλλον πείστηκε καθώς θυμήθηκε ότι το ξωτικό είχε γιατρέψει ήδη 
τις φτερούγες και τα στραμπουλήγματά του. Έκλεισε λοιπόν μάτια και μύτη και 
κατάπιε το αηδιαστικό γιατρικό. Αμέσως, ένας πολύ δυνατός βήχας άρχισε να 
τραντάζει όλο του το σώμα ενώ από τα ρουθούνια του έβγαινε καπνός.  

«Πωπω! Έπιασε το γιατρικό! Δεν το πιστεύω! Μόλις τελείωσα το δεύτερό μου 
κατόρθωμα. Ένα ακόμη και θα ξωτικωθώ!» ο Σπίγκος χοροπηδούσε κι έκανε 
τούμπες στον αέρα.  

«Ήμουν πολύ καλύτερα πριν!» μουρμούρισε δυσαρεστημένος ο Μάρκος, αλλά 
του κόπηκε η φόρα καθώς τον έπιασε καινούργια κρίση βήχα.  

«Τι αχάριστος που είσαι! Θα το συνηθίσεις!» είπε το ξωτικό.  
Η Σπιθαμή απομακρύνθηκε έντρομη. Δεν είχε διάθεση να καταστρέψει τα 

πανέμορφα φτερά της αν του Δράκου τού έμπαινε καμιά περίεργη ιδέα.  
«Φίλε μου, τώρα είναι που πρέπει να δοκιμάσουμε τις νέες αντοχές σου!» είπε ο 

Φίλανδρος χτυπώντας φιλικά τον Μάρκο στην πλάτη. «Αν ξεκινήσουμε αμέσως και 
τραβήξουμε ανατολικά σε μία ώρα θα βγούμε στη χώρα των Χθόνιων. Εκεί θα σε 
δούμε!» 

Δεν εξήγησε τίποτα άλλο και ο Μάρκος που δεν ήξερε τι είναι αυτοί οι Χθόνιοι, 
δε ρώτησε καν, καθώς ακόμη πολεμούσε να συνηθίσει τη φωτιά που έβραζε μέσα στο 
στήθος του.  



6. Όπου ο Μάρκος γίνεται κανονικός Δράκος και η παρέα βρίσκει 
ένα παράξενο βότσαλο.  
 
 

 χάρτης ήταν πολύ κατατοπιστικός και ο Φίλανδρος προσανατολίστηκε 
εύκολα ώστε να οδηγήσει τους φίλους του στη γη των Χθόνιων. Όταν 
κάποια στιγμή βγήκαν από το πυκνό δάσος, κόντευε πια να ξημερώσει. 

Συνηθισμένοι σε δέντρα και πρασινάδα, βρέθηκαν ξαφνικά μπροστά σε ένα 
ατελείωτο κίτρινο χρώμα, σε μια γη κατάξερη, χωρίς λουλούδια. Καθώς 
προχωρούσαν συνάντησαν ένα κάρο φορτωμένο δεμάτια. Ο οδηγός του είχε σκούρα 
τραχιά επιδερμίδα και φορούσε ένα πλατύγυρο ψάθινο καπέλο. Τα μαλλιά του ήταν 
κατάξανθα κι έφταναν μέχρι τη μέση του. Το κάρο σταμάτησε και ο άνθρωπος τούς 
κοίταξε λίγο καχύποπτα, για να μην πούμε ότι μόνο τον Δράκο κοιτούσε και μάλιστα 
πολύ καχύποπτα. 

Ο Φίλανδρος ξέκοψε από την παρέα και πλησίασε τον άνθρωπο. Οι άλλοι δεν 
άκουγαν τι συζητούσαν, έβλεπαν μόνο τις κινήσεις χεριών και κεφαλιών και 
ησύχασαν μόνο όταν το ρηγόπουλο έβγαλε το χάρτη και κάτι έδειξε στον άνδρα. 
Μετά έδειξε τον Δράκο κι ο άνθρωπος συμφώνησε. Μεμιάς έβγαλε ένα βούκινο κι 
άρχισε να το φυσάει. Σε λίγο έφτασαν κι άλλα κάρα που τα οδηγούσαν άνδρες λίγο 
έως πολύ ίδιοι με εκείνον που πρωτοσυνάντησαν.  

«Όλα εντάξει λοιπόν!» είπε ο Φίλανδρος γυρίζοντας στους φίλους του και τους 
εξήγησε ότι όλη η γη των Χθόνιων ήταν ένα ατελείωτο χωράφι σπαρτά και τώρα η 
εποχή του θερισμού είχε περάσει και είχε φτάσει η ώρα να κάψουν τα ξερά. Ο 
Μάρκος θα μπορούσε να δοκιμάσει τη νέα του δύναμη χωρίς κίνδυνο αφού φωτιά 
ήθελαν οι Χθόνιοι και φωτιά θα είχαν.  

Ο Δράκος φυσούσε και ξεφυσούσε γιατί ξαφνικά τον είχε πιάσει μεγάλο άγχος 
και δεν ήξερε αν θα τα κατάφερνε, άσε που δεν γνώριζε αν κινδύνευε κι ο ίδιος από 
αυτή την περίφημη καινούργια δύναμη. Καθόταν λοιπόν παράμερα κι έξυνε 
αμήχανα το αυτί με την πατούσα του ώσπου ο Φίλανδρος τον φώναξε να πάρει θέση. 
Τι να κάνει κι ο Μάρκος; Θα μπορούσε βέβαια να ανοίξει τις φτερούγες του και να 
πετάξει, αλλά δεν το βρήκε καθόλου σωστό, ακόμη και για έναν Δράκο ή καλύτερα 
ειδικά για έναν Δράκο, αφού υποτίθεται ότι οι Δράκοι είναι ατρόμητοι. Έκανε 
λοιπόν μερικά βήματα προς τα πίσω, πήρε μια βαθιά ανάσα και ξεφύσησε.  

Μπα! Τίποτα! Λίγος καπνός βγήκε από τα ρουθούνια του κι αυτός γρήγορα 
ανέβηκε ψηλά κατά τον ουρανό και χάθηκε. Δεύτερη προσπάθεια, τα ίδια και 
χειρότερα.  

«Μπορείς να τα καταφέρεις!» τον προέτρεψε ο Φίλανδρος κι ο Μάρκος πήρε ξανά 
κουράγιο, φύσησε, και αυτή τη φορά μια μικρή φλόγα βγήκε από το στόμα του.  

Δεν ήταν όμως αρκετή. Τι θα έκανε;  

Ο 



Το πλήθος -γιατί τώρα κι άλλοι Χθόνιοι είχαν προστεθεί- άρχισε να χειροκροτεί 
και να παροτρύνει τον Δράκο.  

«Φοβάμαι πως ό,τι βγει μέσα από τα σωθικά μου, θα προκαλέσει καταστροφή!» 
μουρμούρισε απογοητευμένος ο Μάρκος.  

«Όχι!» τον βεβαίωσε ο Φίλανδρος. «Δεν έχει θέση ο φόβος όταν πρέπει να κάνεις 
κάτι που σου ζητήθηκε για καλό». 

«Έτσι είναι;» ρώτησε ο Μάρκος.  
«Ακριβώς έτσι!» τον διαβεβαίωσε ο Φίλανδρος. «Άντε, δείξε τι αξίζει ένας 

Δράκος!» 
Ο Μάρκος έβηξε δοκιμαστικά, πήρε μια πολύ 

μεγάλη ανάσα και μετά φύσηξε δυνατά. Μια 
πελώρια φλόγα βγήκε από το στόμα του, μια 
φλόγα που εκτοξεύτηκε ίσια μπροστά κι αμέσως 
τα ξερά χορτάρια πήραν φωτιά.  

«Τα κατάφερες Μάρκο!» φώναξε ο 
Φίλανδρος. «Άνοιξε τώρα τις φτερούγες και 

πέτα ψηλά και μετά πιο χαμηλά, μέχρι να καούν όλα τα χωράφια!» 
Ο Μάρκος τον κοίταξε δύσπιστος, αλλά ο Φίλανδρος κούνησε το κεφάλι και οι 

Χθόνιοι κούνησαν κι αυτοί τα κεφάλια μαζί με τα πλατύγυρα ψάθινα καπέλα τους.  
Ε, αφού έτσι έπρεπε να γίνει και δε φαινόντουσαν να του κρατάνε κακία που 

έκαιγε τη γη τους, ο Μάρκος άνοιξε πλατιά τις δρακίσιες φτερούγες του και πέταξε 
ψηλά και πιο πέρα, και μετά χαμηλά, σκορπίζοντας τη φωτιά παντού μέχρι που 
αποκαμωμένος και μπαρουτοκαπνισμένος γύρισε πίσω.  

«Και μου έλεγαν πάντα πως οι Δράκοι δεν έχουν καμιά χρησιμότητα σε αυτόν 
τον κόσμο! Μπράβο σου! Το πιο κουραστικό κομμάτι της δουλειάς μας είναι αυτό, 
ίσως γιατί δε μας πάει η καρδιά να βάλουμε φωτιά στη γη μας. Όμως, έτσι πρέπει να 
γίνει, για να την ετοιμάσουμε για την καινούργια σπορά. Μου φαίνεται πως από εδώ 
και πέρα, θα σε φωνάζουμε κοντά μας κάθε τέτοια εποχή, να ξεμπερδεύουμε όσο 
γίνεται πιο γρήγορα!» του έδωσε τα συχαρίκια ο αρχηγός των Χθόνιων και μαζί με 
αυτά δώρισε στον Δράκο ένα παράξενο αντικείμενο.  

«Τι είναι αυτό;» ρώτησε ο Μάρκος καθώς άφηναν πίσω τους τη γη των Χθόνιων 
και τους ανθρώπους της που με τσουγκράνες και φτυάρια ανασκάλευαν τα 
τελευταία υπολείμματα της φωτιάς στα χωράφια τους. 

«Σαν ακορντεόν μοιάζει!» είπε ο Σπίγκος που είχε προσγειωθεί στον ώμο του 
Δράκου και σκάλιζε με τα γαμψά του νύχια το παράξενο δώρο.  

Όμως αυτό ούτε ήχο έβγαζε ούτε ανοιγόκλεινε και γενικά δε φαινόταν να έχει 
καμία χρησιμότητα.  

«Μυστήριοι άνθρωποι, μυστήρια δώρα!» κούνησε το κεφάλι του ο Σπίγκος που 
σκέφτηκε πως θα ήταν προτιμότερη μία γαβάθα ολόπαχη κρέμα.  



«Κι όμως, το κάθε τι είναι χρήσιμο! Αυτό εδώ είναι ένα φυσερό οπότε είναι 
σίγουρο πως θα έχουμε την ευκαιρία να το χρησιμοποιήσουμε εκεί που πηγαίνουμε!» 
χαμογέλασε με σημασία ο Φίλανδρος, αλλά και πάλι κανένας τους δεν κατάλαβε τι 
εννοούσε. 

Έτσι, δρόμο πήραν δρόμο άφησαν ξανά, και αυτή τη φορά κίνησαν προς τα 
δυτικά. Πέταξαν ήταν η καλύτερη λέξη, γιατί η απόσταση μέχρι να φτάσουν στην 
άλλη άκρη της Σκορδοφαγίας, εκεί που βρισκόταν ο τρομερός Βάλτος, ήταν ακόμη 
μεγάλη.  

Ενδιάμεσος σταθμός, το σπίτι που 
κατοικούσε η Μέγαιρα με τις κόρες 
της. Ο Μάρκος προσγειώθηκε λίγο 
μακρύτερα και η Σπιθαμή χώθηκε από 
το μισάνοιχτο παράθυρο και τρύπωσε 
κοντά στο τζάκι.  

«Άντε, βιαστείτε ακαμάτρες!» 
άκουσε τη Μέγαιρα να φωνάζει στις 
κόρες της.  

«Τι την ήθελες να πάει να φέρει το 
αμίλητο νερό;» αντιμίλησε στη μητέρα της η Μόρφω. «Ποιος θα μας βοηθήσει τώρα 
να γίνουμε οι ομορφότερες των βασιλείων;» 

«Σιγά που την έχουμε ανάγκη! Αφού ο γάμος με τον Φίλανδρο είναι σίγουρος! 
Και φυσικά θα διαλέξει εμένα!» είπε η Μπίλιω.  

«Εμένα θα πάρει! Είμαι η μεγαλύτερη και φυσικά η πιο όμορφη!» 
«Αφήστε τις πολυλογίες κι ετοιμαστείτε επιτέλους. Πρέπει να φτάσουμε έγκαιρα 

στην Παμφουκία να προλάβουμε!» είπε η μητέρα τους αυστηρά.  
Κι η Σπιθαμή έμεινε να κοιτάζει που στοίβαζαν ρούχα κι άλλα ρούχα σε σάκους 

και βαλίτσες μαζί με τεντζερέδια κι άλλα πολλά, λες και ξεκουβαλούσαν το σπίτι και 
την προίκα τους, τόσο σίγουρες ήταν πως είχαν δέσει τον γάιδαρό τους. Όταν 
επιτέλους ετοιμάστηκαν και φόρτωσαν όλα τα πράγματά τους κι αφού η Σπιθαμή 
σιγουρεύτηκε ότι είχαν πάρει τον δρόμο και δε θα ξαναγύριζαν, πέταξε κι αυτή εκεί 
που η υπόλοιπη παρέα περίμενε.  

Σε λίγο όλοι έψαχναν χωρίς ενόχληση στο σπίτι της Μέγαιρας μήπως και βρουν 
κάτι που θα έλυνε το μυστήριο της Πράσινης. Τα έκαναν όλα φύλλο και φτερό και 
τελικά απελπίστηκαν γιατί εκτός από βρωμιά και ακαταστασία, δεν ανακάλυψαν 
τίποτα περισσότερο.  

Μέχρι που ο Σπίγκος την τελευταία στιγμή, στο κελάρι όπου είχε καταφύγει με 
την ελπίδα να χορτάσει το λαίμαργο στομάχι του, βρήκε ένα σακούλι. Αδειάζοντας 
το περιεχόμενό του στο πάτωμα κατάλαβε πως αυτή ήταν όλη κι όλη η περιουσία 
της Πράσινης: δυο τρία μπαλωμένα ρούχα κι ένα φυλαχτό που ανθρώπινο μάτι δε θα 



γύριζε να το κοιτάξει δεύτερη φορά. Όταν το άνοιξε, το μόνο που βρήκε μέσα ήταν 
ένα βότσαλο που έγραφε επάνω τα ονόματα Λεοπόλδος και Μιρέλα.  

Μόνο ο Μάρκος κοίταξε λίγο παραπάνω το περίεργο βότσαλο, σαστισμένος στην 
αρχή και μετά κούνησε το κεφάλι του λυπημένος.  

«Τι παράξενο φυλαχτό! Γιατί να το κρατούσε άραγε το κορίτσι; Είναι σαν να 
φέρνει μαζί του θλίψη κι ένα πλάκωμα στην καρδιά!» είπε και το έδωσε στον Σπίγκο 
που το φύλαξε στο σακούλι του. 

«Δεν έχουμε πολύ χρόνο μπροστά μας! Πρέπει να φτάσουμε στη Σκορδοφαγία 
χωρίς άλλον ενδιάμεσο σταθμό. Αυτό σημαίνει πως θα περάσουμε πάνω από τους 
Ψηλούς Καταρράκτες που είναι στην πίσω μεριά του βουνού και μετά θα γυρίσουμε 
ξανά ανατολικά για να φτάσουμε στον Τρομερό Βάλτο» είπε ο Φίλανδρος κοιτώντας 
τον ήλιο. 

Ώρα μετά, καθώς πετούσαν πάνω από τους εντυπωσιακούς Ψηλούς Καταρράκτες, 
ο Σπίγκος είχε σκύψει επικίνδυνα και κρατιόταν ίσα-ίσα από το σβέρκο του Δράκου 
για να βλέπει καλύτερα τα λουλούδια και τα φρούτα που σ’ αυτή τη μεριά της γης 
υπήρχαν σε αφθονία. Σκεφτόταν τι θα μπορούσε να φτιάξει μ’ αυτά τα υλικά, αφού 
σύμφωνα με τον υπολογισμό της ώρας το τρίτο του κατόρθωμα θα γινόταν στο 
αποψινό φεγγάρι,  και δεν πρόσεχε καθόλου πόσο ενοχλητικά ήταν τα χοροπηδητά 
και οι φωνές του.  

Ο Μάρκος δίπλωσε, τίναξε και ξαναδίπλωσε τις φτερούγες του, οι  κινήσεις του 
όμως αποσυντόνισαν όλη την ομάδα. Ο Φίλανδρος βιάστηκε να πιάσει το ξωτικό από 
το πόδι. 

«Κρατηθείτε όλοι γερά!» φώναξε ο Μάρκος καθώς έκανε μια απότομη βουτιά 
μέχρι το νερό που κυλούσε, άχνιζε και άφριζε από κάτω. 

Η Σπιθαμή έχασε την ισορροπία της, έκανε μιαν ανάποδη στροφή στον αέρα και 
όλοι είδαν με τρόμο να πλησιάζει επικίνδυνα την επιφάνεια του νερού που κόχλαζε 
με μανία. Ευτυχώς ο Δράκος πρόλαβε και την τσάκωσε με το στόμα του κι ο 
Φίλανδρος την πήρε προστατευτικά στην αγκαλιά του. Όμως, τι συμφορά! Τα 
πανέμορφα φτερά της έμοιαζαν τώρα σαν ζαρωμένα χαρτιά και τα τόσο ζωντανά 
τους χρώματα φαινόντουσαν σαν ακανόνιστες μουτζούρες.  

Η Σπιθαμή άρχισε να κλαίει γοερά κι όλοι νόμιζαν πως είχε πάθει κάτι σοβαρό. 
Μέχρι να προσγειωθεί ο Μάρκος σ’ ένα ασφαλές σημείο της ξηράς και να 
καταλάβουν πως το μόνο που είχε τραυματιστεί ήταν η περηφάνια της μικρής 
κοπέλας, η ώρα είχε περάσει. Πολύτιμος χρόνος είχε ξοδευτεί και εκτός από το 
χαμένο γόητρο, όλοι έβλεπαν τώρα πως έπρεπε να βιαστούν ακόμη περισσότερο αν 
δεν ήταν να χαθεί και η γαλήνη που επικρατούσε στη γη.  

Ο Φίλανδρος ξετύλιξε τον χάρτη για να μελετήσει τις αποστάσεις νιώθοντας για 
πρώτη φορά έναν κόμπο στον λαιμό. Θυμήθηκε τα λόγια της κουκουβάγιας για τον 
χρόνο. Οι Σκορδοφάγοι έσπρωχναν την ώρα να περάσει, ενώ το ρηγόπουλο ευχόταν 



ο χρόνος να έμενε στάσιμος, η γη ακίνητη και οι φτερούγες του Δράκου να τους 
πήγαιναν μια ώρα γρηγορότερα μέχρι τον Τρομερό Βάλτο. Να διατηρήσει την 
ψυχραιμία του, αυτό χρειαζόταν! Το βασίλειο των απαίσιων Ιπποτών δεν ήταν πια 
πολύ μακριά. Αν ξεκινούσαν ευθύς αμέσως, θα έφταναν πάνω στη γέμιση του 
φεγγαριού.  



7. Όπου γνωρίζουμε το βασίλειο των Σκορδοφάγων Ιπποτών και 
τους φόβους της Πράσινης. 
 
 

ε μια γη που ακόμη και την ημέρα ο ήλιος κρύβεται από ντροπή και ίσα που 
την ακουμπάει, οι Σκορδοφάγοι Ιππότες ακονίζουν τα ξίφη τους, έτοιμοι να 
κατακτήσουν τον κόσμο. Όσο η ώρα περνούσε, τα πρόσωπά τους γίνονταν 

πιο άγρια και κακομούτσουνα. Από τα αυτιά, τα ρουθούνια και το στόμα τους 
έβγαιναν αναθυμιάσεις που έκαναν τον τόπο να γίνεται πιο δύσοσμος και τα 
ελάχιστα φυτά να σέρνονται στη γη.  

Το μόνο που ευδοκιμούσε μέσα σε όλη αυτή την μπόχα ήταν το σκορδόχορτο που 
θέριευε στους βαλτότοπους κι είχε γίνει τόσο ανθεκτικό ώστε πολλαπλασιαζόταν 
στη στιγμή, αρκεί τα νερά να ήταν στάσιμα.  

Στάσιμη ήταν και η μνήμη στο βασίλειο της Σκορδοφαγίας. Οι αναμνήσεις των 
υπηκόων της είχαν κολλήσει σε μία και μόνη στιγμή, όταν οι αστραφτερές 
πανοπλίες των Ιπποτών γέμισαν τον τόπο και εκατοντάδες ξίφη διασταυρώθηκαν 
πάνω από τον Τρομερό Βάλτο για να τιμήσουν τον άρχοντά του, τον Άκαρ. Κι αφού 
η μνήμη σκλαβώθηκε, δεν έμεινε τίποτα που να θυμίζει το πριν. Αν τους ρωτούσες, 
άλλοι με φόβο κι άλλοι εντελώς μηχανικά θα σου περιέγραφαν αυτό το τρομακτικό 
πλάσμα σαν τον σωτήρα του τόπου, μεγαλοπρεπή κι ακόμη περισσότερο, αν και 
κανείς ποτέ δεν τον είχε αντικρύσει.  

Οι υπήκοοι της Σκορδοφαγίας δούλευαν όλη την ημέρα στα σκορδοχώραφα και 
το μόνο που θυμόντουσαν ήταν τα δάκρυα στα μάτια τους. Έβλεπαν, ανέπνεαν και 
γευόντουσαν σκόρδο με τις ίδιες μηχανικές κινήσεις. Και την κάθε μέρα την 
περνούσαν κάτω από τον έλεγχο και την απειλή των Ιπποτών, γιατί έπρεπε να 
δουλεύουν πολύ κι ακόμη πιο πολύ. Η μεγαλύτερη παραγωγή ριχνόταν μέσα στον 
Τρομερό Βάλτο για να θρέφεται ο Άρχοντας, αυτός που ξέρουμε ήδη, αλλά ούτε 
εμείς τον έχουμε δει.  

Θα μου πείτε, και τότε πού ξέρουμε πως υπάρχει πραγματικά; Τι είναι ψέμα και τι 
είναι αλήθεια; Η απάντηση είναι πως κάπως έτσι λέμε παραμύθια. Συντηρούσαν 
λοιπόν οι Ιππότες της Σκορδοφαγίας ένα ψέμα για να ελέγχουν τον κόσμο ή μήπως 
όλα ήταν πραγματικότητα που απλά σε λίγες ώρες θα γινόταν ακόμη πιο αληθινή;  

Η μόνη αλήθεια προς το παρόν είναι ότι οι Ιππότες έδωσαν διαταγή στους 
υπηκόους ή σκλάβους, όπως σας βολεύει πείτε το, να μαζευτούν στις όχθες του 
Τρομερού Βάλτου με το που θα άρχιζε να πέφτει το σκοτάδι. Κι οι δύσμοιροι δεν 
μπορούσαν παρά να υπακούσουν.  

Μόνο οι φρουροί της Πράσινης είχαν διαφορετικές διαταγές. Γιατί συγχωρείστε 
μου την παράλειψη, αλλά οφείλω να συμπληρώσω εδώ ότι μόλις το Γεράκι απίθωσε 
το κορίτσι με τα πράσινα μαλλιά στα πόδια του αρχηγού των Ιπποτών, αυτός την 

Σ 



κοίταξε καλά-καλά κι έπειτα διέταξε να την κλείσουν στην υπόγεια φυλακή του 
κάστρου των Σκορδοφάγων. Και κάποιοι λένε ότι φόβος έκανε τα χείλη του να 
φαίνονται πιο στενά και τα μάτια του πιο γουρλωμένα. Και μετά έτρεξε στον 
Τρομερό Βάλτο για να συναντήσει τον άρχοντά του, αλλά κανείς δεν είδε και δεν 
άκουσε τίποτα άλλο.  

Μα το τίποτα απέχει μόνο δυο μέρες από το σήμερα και σήμερα η Πράσινη 
συνεχίζει να βρίσκεται στα υπόγεια του πύργου χωρίς να ξέρει τι πρόκειται να της 
συμβεί. Και μη μιλήσουμε για φαγητό! Ένα κομμάτι ξερό ψωμί τής έχουν αφήσει, 
απ’ αυτό που τρώνε και όλοι οι υπήκοοι, φτιαγμένο από τους καρπούς του 
μοναδικού δέντρου που φυτρώνει σε τούτον τον τόπο.  

Όσο κι αν πεινούσε, η Πράσινη δεν άγγιξε το ψωμί. Κάθε τι στη Σκορδοφαγία τη 
φόβιζε, όπως τη φόβιζε κι αυτό το Κάστρο που έμοιαζε με σκοτεινή μυρμηγκοφωλιά, 
όλο σκάλες και γεφύρια και αψίδες που ένωναν τη μία μεριά με την άλλη ή απλά δεν 
έβγαζαν πουθενά. Μέσα στην ατυχία της, ένιωθε και μια μικρή ελπίδα, γιατί στην 
τσέπη της ποδιάς της είχε ακόμη φυλαγμένα τα νερόμουρα. Κάθε τρεις και λίγο τα 
έπιανε στα χέρια της και τα ψηλάφιζε και μετά, βλέποντας πως ακόμη δεν είχαν 
ξεραθεί όπως της είχε πει η νεράιδα του πηγαδιού, απογοητευόταν, γιατί δεν 
μπορούσε να κάνει καμία ευχή.  

Σα να μην έφταναν όλ’ αυτά, κάθε που άκουγε τους Ιππότες να πηγαινοέρχονται 
στον πύργο, ο φόβος της μεγάλωνε. Μήπως ήξερε γιατί την είχαν φυλακίσει ή ακόμη 
για ποιο λόγο να ζει τόσο μίζερη ζωή με τη Μέγαιρα και τις κόρες της; Άραγε, ήταν 
πάντα τόσο άσχημη και τόσο φτωχή; Κι αυτά τα πράσινα άχαρα μαλλιά της! Αν είχε 
τώρα ένα ψαλίδι θα τα έκοβε από τη ρίζα να μην τα νιώθει πάνω στο κεφάλι της! 
Δεν άντεχε που την κοιτούσαν όλοι σα να τους είχε κάνει το μεγαλύτερο κακό.  

Ο χρόνος περνούσε και το κρύο γινόταν ανυπόφορο στο ολοσκότεινο πια 
μπουντρούμι. Η Πράσινη πεταγόταν κάθε που άκουγε έναν θόρυβο, όμως τα 
ποδοβολητά πήγαιναν κι ερχόντουσαν χωρίς να σταματάνε έξω από την πόρτα της 
φυλακής της. Παραξενευόταν όλο και περισσότερο, ο φόβος της δυνάμωνε κι αυτός. 
Κι όταν ήρθαν να προστεθούν σουρσίματα και ψίθυροι, τότε την πήραν τα κλάματα.  

Έβγαλε από την τσέπη τα νερόμουρα, τα ψηλάφισε ξανά. Τώρα το σκοτάδι ήταν 
τόσο που δεν μπορούσε να τα διακρίνει. Μέσα στην παλάμη της τα ένιωθε ζαρωμένα, 
αλλά είχαν στ’ αλήθεια ξεραθεί; Αν δεν είχε φως να διακρίνει την όψη τους, πώς να 
έτρωγε έστω και ένα, αφού κινδύνευε να χάσει μιαν ολόκληρη ευχή; Πόσο ακόμη θα 
περίμενε; «Την τύχη σου θα τη φτιάξεις μονάχη σου» της είχε πει η νεράιδα και της 
είχε θυμίσει πως έπρεπε να προσέξει τι ευχές θα έκανε.  

Η Πράσινη αναρωτήθηκε τι να σήμαινε αυτό. Αν το καλοσκεφτόσουν ήταν 
μεγάλη ευθύνη να πάρεις μ’ αυτόν τον τρόπο τη ζωή και την τύχη σου στα χέρια σου 
και όλα να εξαρτηθούν από μερικές λέξεις. Έπρεπε να προσέξει τι θα ζητήσει. Τι 
επιθυμούσε; Την ελευθερία της βέβαια. Και φυσικά να πάψει να είναι τόσο άσχημη. 



Όμως ήθελε κι όλος ο κόσμος να έχει καλοσύνη και χαρά και γέλιο και ειρήνη κι ένα 
σωρό άλλα! Γιατί ποια ζωή υπήρχε αλήθεια σ’ έναν κόσμο μίζερο όπου κατοικούσαν 
κι άλλοι σαν τους Σκορδοφάγους, τη Μέγαιρα και τις κόρες της;  

Μετά θυμήθηκε τη Σπιθαμή. Να μια όμορφη ευχή: Να ζούσε σ’ έναν κόσμο 
γεμάτο Σπιθαμές! Όταν όμως το σκέφτηκε ξανά, δεν της φάνηκε καθόλου καλή ιδέα, 
γιατί τότε δε θα ήταν ούτε κανονικός άνθρωπος ούτε κανονική πεταλούδα. Όχι, 
ούτε αυτό της άρεσε. Δάγκωσε τα χείλη και προσπάθησε να σκεφτεί καθαρά.  

Το βρήκε! Μπορούσε να ζητήσει να πάρει απάντηση σε μια ερώτηση. Αυτή θα 
ήταν η ευχή της. Μια απάντηση και όχι να αποκτήσει κάτι.  

Κλείνοντας τα μάτια, έβαλε στο στόμα της το νερόμουρο που της έμοιαζε πιο 
ζαρωμένο από τα άλλα δύο κι έκανε την ευχή-ερώτηση.  

«Ποια είμαι στ’ αλήθεια;» 
Ήταν κάτι που την απασχολούσε πάντα και φυσικά ήξερε πως η Μέγαιρα δεν 

ήταν η αληθινή της μητέρα ούτε η Μπίλιω με τη Μόρφω ήταν αληθινές αδερφές 
της. Όσο όμως κι αν τις είχε ρωτήσει και τις τρεις, δεν είχε πάρει καμιάν άλλη 
απάντηση πέρα από το ότι είχε βρεθεί μικρή και πεινασμένη κάτω από ένα δέντρο κι 
η καλοσύνη της Μέγαιρας την είχε σώσει. 

Η Πράσινη δεν τόλμησε να σκεφτεί τίποτα περισσότερο παρά μάσησε καλά-καλά 
το νερόμουρο και το κατάπιε πάντα με τα μάτια κλειστά. Με αδειανό το κεφάλι 
περίμενε υπομονετικά να συμβεί κάτι.  

Κι όταν περνάει ο χρόνος, μπορεί να είναι μια στιγμή μόνο ή περισσότερες κι 
ούτε η Πράσινη ήξερε να πει πόσες στιγμές μετά, μέσα στο σκοτάδι, πίσω από τα 
κλειστά της βλέφαρα, φάνηκε ένα αχνορόδινο φως, σαν ένα σύννεφο μπαμπακένιο 
που το παραμέριζαν αργά αόρατα χέρια και η εικόνα πρόβαλε ολοζώντανη εμπρός 
της.  

Δύο μικρά παιδιά, ένα αγόρι κι ένα κορίτσι 
κοιμόντουσαν το ένα πλάι στο άλλο, τόσο κοντά που 
τα ξανθά μαλλιά τους αγγίζονταν και τα ρόδινα απαλά 
μάγουλά τους έμοιαζαν να φουσκώνουν και να 
ξεφουσκώνουν στον ρυθμό της ίδιας αναπνοής. Πάνω 
από το κρεβάτι τους έστεκε μια γυναίκα ολόιδια η 
νεράιδα του πηγαδιού που γύρισε το κεφάλι και είπε: 
«Καλότυχα να είναι και τα δυο!» Αμέσως όμως η 
εικόνα άλλαξε και η Πράσινη είδε στο όνειρο ή τη 
φαντασία της ένα μακρύ χέρι με γαμψά νύχια και 
δέρμα στο χρώμα της μούχλας να αγγίζει πρώτα το αγόρι και μετά το κορίτσι και να 
λέει: «Αυτό είναι το δώρο μου για τον Λεοπόλδο κι αυτό για τη Μιρέλα!» 

Και μετά ένα μοχθηρό γέλιο έσβησε την όμορφη εικόνα και ήταν το μόνο που 
συντρόφευε την Πράσινη καθώς άνοιγε τα μάτια της. Για λίγο δεν καταλάβαινε πού 



ακριβώς βρισκόταν και μετά θυμήθηκε εκείνο το παράξενο βότσαλο που είχε βρει 
τυχαία στο δάσος χρόνια πριν. Ήταν τόσο ασήμαντο που άλλος στη θέση της θα το 
κλωτσούσε παραπέρα, η Πράσινη όμως που δεν είχε τίποτα δικό της, το είδε σαν ένα 
πολύτιμο δώρο, το μάζεψε και το φύλαξε μακριά από τα μάτια της Μέγαιρας. Πάνω 
του όμως έγραφε τα ίδια ονόματα, Λεοπόλδος και Μιρέλα. Τι να σήμαινε άραγε αυτό;  

Βαριά βήματα σταμάτησαν έξω από την πόρτα, μετά ακούστηκε το απαίσιο 
τρίξιμό της και δυο σιδεροντυμένοι Ιππότες την άρπαξαν και την έβγαλαν έξω. 

«Πού με πάτε;» φώναξε με τρόμο η Πράσινη. 
«Κάπου πολύ όμορφα!» απάντησε ο ένας από αυτούς και γέλασε μοχθηρά.  



8 Όπου φτάνει η ώρα της φοβερής αναμέτρησης  
 

άπου πολύ κοντά στο βασίλειο των Σκορδοφάγων, ο Μάρκος άρχισε να 
φταρνίζεται.  

«Πλησιάζουμε!» είπε ο Φίλανδρος.  
«Αυτό είναι το μόνο σίγουρο!» έπιασε τη μύτη του το ξωτικό. «Βρωμάει σκόρδο!» 
«Αλάνθαστος τρόπος για να προσανατολιστούμε!» συμφώνησε ο Φίλανδρος και 

κοίταξε προς τα κάτω.  
Η ορατότητα βέβαια ήταν πολύ περιορισμένη, καθώς βαριά σύννεφα τους 

κύκλωναν, σύννεφα που αν έριχναν βροχή θα πλημμύριζε όλος ο τόπος. Ο ήλιος είχε 
από ώρα χαθεί και έτσι κανένας τους δεν έβλεπε το καταπράσινο χρώμα τους, κάτι 
που από μόνο του ήταν παράδοξο και δεν προμήνυε τίποτα το καλό.  

Ο Μάρκος πετούσε τώρα πιο αργά ψάχνοντας ένα σημείο για να προσγειωθεί, ένα 
σημείο που θα τους κρατούσε κρυμμένους από τον κάθε καλοθελητή μέχρι να 
διαπιστώσουν τι ακριβώς συνέβαινε κοντά στον Τρομερό Βάλτο.  

«Εκεί κάτω!» τα μακριά δάχτυλα του ξωτικού έδειξαν προς ένα σημείο όπου 
ψηλά και πυκνά βούρλα σχημάτιζαν μια ασπίδα προστασίας που μπορούσε να 
καλύψει ακόμη και τον όγκο του Μάρκου.  

Σε λίγο, όλοι τους είχαν κρυφτεί πίσω από τον καλαμιώνα σε μια θέση που τους 
επέτρεπε να κατασκοπεύουν χωρίς να τους βλέπει κανείς.  

«Τι περιμένουμε αλήθεια;» ρώτησε ο Σπίγκος.  
Ο Φίλανδρος έβαλε το δάχτυλο στα χείλη για να του δείξει ότι έπρεπε μόνο να 

ψιθυρίζουν και να μιλάνε όσο το δυνατόν λιγότερο. Τα μάτια του έκαναν τον γύρο 
της περιοχής. Ήταν πολύ παράξενο που κανένα ζωντανό πλάσμα δε φαινόταν. Αυτό 
όμως επιβεβαίωνε όλες τις ιστορίες που είχε ακούσει για τον Τρομερό Βάλτο και τον 
άρχοντά του τον Άκαρ.  

Το ρηγόπουλο αναρωτιόταν μήπως ο Άκαρ ήταν ένα δημιούργημα της 
φαντασίας των Σκορδοφάγων για να εξυπηρετήσουν τους αρρωστημένους σκοπούς 
τους. Τι είχε πει εκείνη η Κουκουβάγια; Στη γέμιση του φεγγαριού, οι Ιππότες θα 
έριχναν το αμίλητο νερό στον Βάλτο κι ο κόσμος θα άλλαζε. Πώς να το πιστέψει 
κανείς αυτό, όταν όλα ήταν τόσο ήσυχα;  

Όμως πάλι, η ησυχία και η ηρεμία έμοιαζαν εξωπραγματικές, άρα σίγουρα κάτι 
παραμόνευε. Μήπως ο Άκαρ υπήρχε πραγματικά, βρισκόταν λίγο μακριά τους στο 
βασίλειό του στον σκοτεινό πάτο του βούρκου και περίμενε την ελάχιστη ώρα που 
απόμενε για να δείξει τις δυνάμεις του; 

Τι είχαν αυτοί να αντιπαρατάξουν; Μα φυσικά τον Μάρκο που ήταν πια ένας 
σωστός Δράκος. Ο Μάρκος μπορούσε να σκορπίσει τον τρόμο αν ήθελε, αν ήταν 
ανάγκη να αντιμετωπίσει το κακό. Εξάλλου ο ίδιος είχε πάθει τα χειρότερα από τους 

Κ 



Ιππότες. Η εκδίκηση δεν ήταν πάντα η καλύτερη λύση, μερικές φορές όμως ήταν και 
η μοναδική.  

«Τι σκέφτεσαι;» ρώτησε ανήσυχος ο Μάρκος.  
Ο Φίλανδρος δεν πρόλαβε να απαντήσει καθώς ένας υπόκωφος θόρυβος άρχισε 

να απλώνεται ολόγυρα. Η παρέα στριμώχτηκε στην κρυψώνα και όλοι τέντωσαν τα 
αυτιά τους.  

Πάνοπλοι Ιππότες σε παράταξη των πέντε έκαναν την εμφάνισή τους, την ίδια 
ώρα που το φεγγάρι πρόβαλε ακριβώς πάνω από τον αποκρουστικό Βάλτο. Τα 
βουρκόνερα άρχισαν να ταράζονται από φυσαλίδες μέχρι που το έλος πήρε την όψη 
χυλού που κοχλάζει σε δυνατή φωτιά.  

Ο αρχηγός των Ιπποτών, ντυμένος στο ατσάλι και ζωσμένος τρία σπαθιά, 
προχώρησε μπροστά. 

«Αφέντη μας! Προσκυνώ!» ακούστηκε η βραχνή φωνή του και αμέσως το 
σιδερένιο κορμί του υποκλίθηκε προς τη μεριά του Βάλτου. Μέσα από τον σκοτεινό 
βούρκο βγήκε ένα ήχος που έμοιαζε με γέλιο και βρυχηθμό μαζί.  

Οι Ιππότες παραμέρισαν και φάνηκε η Πράσινη που είχε πάψει από ώρα να 
αντιστέκεται σα να περίμενε χωρίς φόβο μια πολύ κακιά μοίρα.  

«Και όταν το αμίλητο νερό πέσει να το πιεις, αγαπημένε μας Αφέντη, την ώρα 
που εμείς οι πιστοί σου θα σε δοξάζουμε, όλη η καλοσύνη θα χαθεί από τον κόσμο. Σε 
λίγο δε θα υπάρχει και η Πράσινη, γι’ αυτό ας της κάνουμε μια χάρη. Φέρτε την εδώ 
κοντά μου!» πρόσταξε άγρια ο τρομερός Ιππότης.  

Κανένας δεν μπορούσε να διακρίνει την έκφραση της Πράσινης όπως δεν 
μπορούσε να δει τα πρόσωπα των Ιπποτών και τι ακριβώς κρυβόταν κάτω από τις 
περικεφαλαίες τους. Γύρω από το δύστυχο κορίτσι μαζευόταν μια θολούρα, κάτι σαν 
ομίχλη που έμοιαζε να την έχει ντύσει και να προσπαθεί ή να την προστατέψει ή να 
την καταπιεί.  

«Καλό μας κοριτσάκι, η ασχήμια σου είναι τόση που δίκαια θα μπορούσες να 
γίνεις αιώνια σύντροφός μας! Προηγείται όμως ο άρχοντάς μας! Εκείνος θα σε πάρει 
κοντά του και θα αποφασίσει!» γέλασε με κακία ο αρχηγός των Σκορδοφάγων. «Και 
τότε, θα πάψεις να είσαι καλή, γιατί ποτέ πια δε θα γίνεις η πριγκίπισσα Μιρέλα! Πού 
είναι τώρα ο Λεοπόλδος σου για να σε σώσει;» το γέλιο ακούστηκε τρανταχτό και 
ανατριχιαστικό συνάμα.  

Ο Φίλανδρος παρακολουθούσε έκπληκτος. Θυμήθηκε το βότσαλο που είχε βρει ο 
Σπίγκος και ψιθυριστά του το ζήτησε. Το ψηλάφισε στα χέρια του μηχανικά και 
γύρισε προς τη μεριά του Μάρκου με μια υποψία στα μάτια του. Αυτό που είδε τον 
έκανε να αναπηδήσει από την έκπληξη.  

Τα μάτια του Μάρκου είχαν πάρει το χρώμα της φωτιάς ενώ πυκνός καπνός 
έβγαινε από τα ρουθούνια του. Θυμός! Αυτό ήταν που αισθανόταν τώρα ο Δράκος, 

έναν θυμό που δεν μπορούσε κι ούτε ήθελε να ελέγξει. Ένα θερμό κύμα απλωνόταν  



 
 
 
 
 
 
 
 
 

σε όλο του το σώμα ζητώντας κι αυτό να βγει προς τα έξω. Μια ανάμνηση ήρθε από 
το πουθενά, η εικόνα του Λεοπόλδου και τις Μιρέλας, δυο κατάξανθων παιδιών, να 
παίζουν και να γελάνε μαζί. Η καρδιά του χτύπησε δυνατά κι ένα φως ξεπήδησε από 
το σώμα του, μια αχτίδα που στόχευε το βότσαλο που κρατούσε στα χέρια του ο 
Φίλανδρος. 

Η παράξενη πέτρα πύρωσε κι άρχισε να βγάζει κι αυτή καπνό. Ο Φίλανδρος 
κατάλαβε πως η πέτρα ζητούσε τον κάτοχό της και αυτόματα την έδωσε στον Δράκο. 
Με το που την κράτησε εκείνος, μια ομίχλη την τύλιξε κι όταν επιτέλους καθάρισε, 
είχε μεταμορφωθεί σε ένα περιδέραιο που στην άκρη του κρεμόταν μια χρυσαφένια 
καρδιά από αυτές που πάντα κρύβουν κάτι μέσα τους. Όταν ο Μάρκος την πίεσε κι 
άνοιξε, είδε τα ζωγραφισμένα πρόσωπα δύο ολόιδιων παιδιών. Τα ονόματά τους 
ήταν Λεοπόλδος και Μιρέλα και φαινόταν ολοκάθαρα πως ήταν αδέλφια.  

Δεν πρόλαβε να νιώσει άλλα συναισθήματα καθώς οι Ιππότες με ένα στόμα 
φώναξαν. 

«Το φεγγάρι γέμισε! Ήρθε η ώρα!» 
Ένα στριγκό κρώξιμο ακούστηκε και η επιφάνεια του Βάλτου αναταράχτηκε. 

Άλλοι είδαν μια τεράστια ουρά να ξεπροβάλλει, άλλοι έναν λαιμό κι άλλοι ένα 
τεράστιο ρύγχος ή μπορεί και τίποτα απ’ όλα αυτά.  

Ο αρχηγός των Σκορδοφάγων άδειασε το κανάτι με το αμίλητο νερό στον Βάλτο 
κι αμέσως ένα κόκκινο χρώμα έβαψε την επιφάνειά του. Ο τόπος γέμισε αχνό και μια 
έντονη μυρωδιά σκόρδου. Και τότε, όσοι δεν πίστευαν στην ύπαρξη του Άκαρ 
άκουσαν το θηρίο.  

Μόνο ο Δράκος έμοιαζε να μην επηρεάζεται από τις τρομερές κραυγές καθώς ο 
δικός του θυμός όλο και μεγάλωνε. Από τα αυτιά και το στόμα του έβγαινε τώρα 
πυκνός καπνός και μαζί με αυτά, σαν να έβγαιναν κι οι ξεχασμένες του αναμνήσεις 
στην επιφάνεια: Ένα ευτυχισμένο βασίλειο, μία αγαπημένη οικογένεια, ο Λεοπόλδος 
και η Μιρέλα που ο τερατώδης Άκαρ είχε μεταμορφώσει και πετάξει σαν σκουπίδι 
από τη γη τους.  

Τα φλογισμένα μάτια του Δράκου κοίταξαν προς τη μεριά της Πράσινης. Ένα και 
μοναδικό δάκρυ κύλησε από αυτά καθώς με το βλέμμα αγκάλιασε την αλυσοδεμένη 



αδελφή του. Η φωνή του ακούστηκε αλλαγμένη, βραχνή, μια φωνή που θα έκανε 
περήφανο κάθε γνήσιο Δράκο.  

«Ώρα να πνίξω μια για πάντα στον Βάλτο του αυτόν που φταίει για όλες τις 
συμφορές, τις δικές μου και των άλλων!» βροντοφώναξε κι έκανε δυο μεγάλες 
δρασκελιές βγαίνοντας από την κρυψώνα του.  

«Μάρκο! Τι πας να κάνεις; Όχι μόνος σου! Περίμενέ με!» φώναξε ο Φίλανδρος 
τραβώντας το σπαθί από το θηκάρι του. 

«Μείνετε όλοι εδώ! Ξέρω πολύ καλά τι κάνω!» 
Κανένας δεν κουνήθηκε καθώς ο βρυχηθμός που απλώθηκε ήταν σα να πάγωσε 

τον ίδιο τον χρόνο! 



9. Όπου τίποτα δεν είναι αυτό που φαίνεται. 
 
 

ανένας δεν είχε ξαναδεί τόσο τρομερό πλάσμα! Και δε μιλάμε τώρα για τον 
Άκαρ, αλλά για τον Δράκο. Οι Ιππότες το μόνο που θυμόντουσαν από αυτόν 
ήταν ένα αδύναμο μικρό που ο άρχοντάς τους είχε καταδικάσει. Όσο για τον 

ίδιο τον Άκαρ, σίγουρος για τη δύναμή του, πρόβαλε τον μακρύ λαιμό του τρία 
μέτρα πάνω από τον Βάλτο και κοίταξε με μίσος τον Δράκο. Το βλέμμα του σήμαινε 
πως ο Δράκος θα αποδεικνυόταν τρομερά ηλίθιος αν τολμούσε να αναμετρηθεί μαζί 
του.  

«Δε με φοβίζεις Άκαρ! Ήρθε η ώρα να 
πληρώσεις!» φώναξε άγρια ο Μάρκος. 

Ο Άκαρ σηκώθηκε πελώριος πάνω από 
τα νερά πλησιάζοντας απειλητικά τον 
Δράκο. Όλοι παρακολουθούσαν με κομμένη 
την ανάσα. Ο Δράκος οπισθοχώρησε μερικές 
δρασκελιές κι ο Άκαρ γέλασε δυνατά σα να 
ήθελε να δείξει πόσο αδύναμος ήταν ο 
αντίπαλός του και πόσο βέβαιος ο χαμός 
του.  

Οι Ιππότες άρχισαν να γελάνε και αυτοί, 
όμως το γέλιο τους κόπηκε απότομα κι 
έκαναν πίσω τρομαγμένοι καθώς ο Δράκος άπλωσε τις μακριές του φτερούγες και 
σηκώθηκε στον αέρα.  

Μη γνωρίζοντας τα πραγματικά σχέδια του Δράκου, οι Ιππότες που κρατούσαν 
την Πράσινη προχώρησαν μερικά βήματα μπροστά υπολογίζοντας το κατάλληλο 
σημείο για να την πετάξουν μέσα στον Βάλτο όπου την περίμενε ο Άκαρ.  

Η Πράσινη έβγαλε μια στριγκλιά που έκανε τους δυο Ιππότες να τιναχτούν. Στον 
ελάχιστο χρόνο που έμενε, έσκυψε στην τσέπη της ποδιάς της, έπιασε με το στόμα το 
νερόμουρο και κάνοντας τη μοναδική ευχή που θα έφερνε τη σωτηρία, το κατάπιε 
μονομιάς.  

Αμέσως αστραπές και βροντές άρχισαν να ταρακουνούν το σύμπαν. Ο Δράκος που 
τους κοιτούσε όλους από ψηλά, ξεχύθηκε προς τα κάτω και ανοίγοντας το στόμα του 
έστειλε ένα δυνατό κύμα φωτιάς στον Βάλτο. Η κραυγή του Άκαρ ενώθηκε με τις 
βροντές, αλλά και με τον ήχο του μέταλλου καθώς, σαν να είχαν φανεί από το 
πουθενά, εκατοντάδες φιγούρες έρχονταν από τη μεριά των σκορδοχώραφων 
οπλισμένες με τσουγκράνες, αξίνες και φτυάρια και ορμούσαν πάνω στους Ιππότες 
που οπισθοχωρούσαν άτακτα.  

Κ 



Στον Βάλτο η μάχη συνεχιζόταν. Τα κύματα της φωτιάς κάλυπταν τώρα όλη την 
επιφάνεια του βρώμικου νερού και οι κινήσεις του Άκαρ έμοιαζαν με αυτές που 
κάνει ένας μεθυσμένος. Ο συριστικός ήχος της φλόγας ήταν πιο δυνατός ακόμη κι 
από τον θόρυβο της μάχης στην οποία είχαν μπει με ορμή ο Φίλανδρος και το 
ξωτικό. Το τελευταίο τελείωσε και το τρίτο του κατόρθωμα φτιάχνοντας μιαν 
αλοιφή που έκανε το δέρμα τόσο σκληρό ώστε τίποτα δεν μπορούσε να το 
διαπεράσει. Αυτή η αλοιφή προστάτευε τώρα το γενναίο ρηγόπουλο.  

Ο Σπίγκος αλάλαζε γεμάτος χαρά έχοντας βρει επιτέλους τη χρησιμότητα του 
παράξενου δώρου των Χθόνιων. Με το φυσερό παραμάσχαλα, έστελνε τη φωτιά εκεί 
που ήταν μαζεμένοι οι Σκορδοφάγοι.  

Και ο χρόνος, όπως έχουμε πει τόσες φορές μέχρι τώρα, για άλλους είναι μακρύς, 
για άλλους σύντομος. Όσος όμως κι αν είναι πραγματικά, κάποτε όλα ησύχασαν. Και 
ήταν τότε που ο ουρανός άρχισε για πρώτη φορά μετά από χρόνια να ροδίζει και η 
αυγή να κάνει την εμφάνισή της. Και για μια στιγμή ο χρόνος έμεινε ακίνητος λες 
και προσπαθούσε επιτέλους κι αυτός να πάρει μιαν απόφαση.  

Με το που φάνηκαν οι πρώτες αχτίνες του ήλιου να χαϊδεύουν τον κόσμο, 
άνθρωποι και ξωτικά έμειναν με το στόμα ανοιχτό. Γιατί μπροστά στα έκπληκτα 
μάτια και στα στόματα που άνοιγαν διάπλατα από θαυμασμό και απορία μαζί, όλα 
άλλαζαν. Ο Βάλτος έγινε μια γαλήνια λίμνη, ο Άκαρ δε φαινόταν πουθενά και οι 
σιδερόφρακτοι Ιππότες είχαν εξαφανιστεί, σα να μην είχε υπάρξει ποτέ το 
παραμικρό ίχνος τους.  

Κι όλοι εκείνοι οι δούλοι της γης δεν ήταν οι κουρελιάρηδες με τα πρόσωπα 
γεμάτα ρυτίδες, αλλά χαρούμενοι καλοντυμένοι άνθρωποι που γελούσαν και 
κουβέντιαζαν μεταξύ τους σα να είχαν βρεθεί σε μια μεγάλη γιορτή.  

Ο Φίλανδρος γύριζε ανάμεσα στο πλήθος ψάχνοντας να βρει τον Μάρκο, αλλά ο 
Δράκος έμοιαζε να έχει εξαφανιστεί. Το ρηγόπουλο δεν μπορούσε να καταλάβει τι 
συνέβαινε. Θυμόταν την τελευταία προσπάθεια του Μάρκου όταν έβγαλε από το 
στόμα την πιο φοβερή του φλόγα, αυτήν που κατατρόπωσε ολοκληρωτικά τον Άκαρ. 
Θυμόταν που μετά τον είδε να προσγειώνεται ξανά στη γη διπλώνοντας προσεκτικά 
τις φτερούγες του. Πού να βρισκόταν τώρα; 

«Ψάχνεις τον φίλο σου;» μια μελωδική 
φωνή τον έκανε να στρέψει το κεφάλι και να 
αντικρίσει την πιο όμορφη κοπέλα που θα 
μπορούσε να βρίσκεται στον κόσμο.  

Δεν κατόρθωσε να της απαντήσει, τόσο 
είχε μείνει με το στόμα ανοιχτό θαυμάζοντας 
τα μακριά κατάξανθα μαλλιά της και τα 
μάτια της που φεγγοβολούσαν σαν πολύτιμα 
πετράδια.  



Της έγνεψε καταφατικά κι εκείνη του χαμογέλασε και του ζήτησε  να την 
ακολουθήσει.  

Χάθηκαν μέσα στο πολύβουο πλήθος που υποκλινόταν και παραμέριζε έως ότου 
βρέθηκαν μπροστά σ’ ένα πελώριο Κάστρο. Οι πύλες άνοιξαν σαν από μόνες τους, κι 
οι δυο τους ανέβηκαν τις σκάλες και μπήκαν σε μια τεράστια αίθουσα όπου είχε 
στηθεί μια μεγάλη γιορτή. Κι εκεί, στην κορυφή του τραπεζιού, ο Φίλανδρος είδε 
έναν νέο άντρα ολόιδιο με τη ζωγραφιά του περιδέραιου.  

«Να σου συστήσω τον αδελφό μου τον Λεοπόλδο! Εσύ βέβαια μπορείς να τον 
αποκαλείς Μάρκο, αν σε βολεύει καλύτερα!» του είπε τότε η κοπέλα. 

Ο Λεοπόλδος σηκώθηκε και ήρθε προς τη μεριά του Φίλανδρου, τον αγκάλιασε 
και του είπε γελώντας. 

«Μόνο φίλε μου, μη σου ξεφύγει ποτέ και με φωνάξεις Δράκο! Δεν ξέρει κανείς 
τι μπορεί να έχει απομείνει από τον παλιό μου εαυτό!» 



10. Όπου ψέμα και αλήθεια φτιάχνουν τρία παραμύθια. 
 
 

ίναι τα παραμύθια ψέματα ή μισές αλήθειες; Ποιος να ξέρει! Είναι όμορφες 
ιστορίες πάντως που μας αφήνουν ωραίες εικόνες και κάτι να μας γυρίζει 
πίσω. Θα μπορούσε λοιπόν η ιστορία μας να έχει μεταφερθεί στο σήμερα ή 

ακόμη και στο αύριο.  
Θα με ρωτήσετε: «τι ακριβώς έγινε τελικά;»  
Όλοι θα καταλάβατε ότι ο Λεοπόλδος και η Μιρέλα θα βασίλευαν όμορφα και 

ειρηνικά αν ο κακός Άκαρ δεν κυρίευε τον τόπο τους. Για να απαλλαγεί από αυτούς 
μεταμόρφωσε το αγόρι σε έναν Δράκο που μόνο Δράκος δεν ήταν, και το κορίτσι σε 
ένα άσχημο πλάσμα, ίσα για να παρατείνει τα βασανιστήριά τους. Για τον Δράκο, 
σωτήρας και φίλος υπήρξε ο Φίλανδρος. Για την Πράσινη, η Σοφή Κουκουβάγια ήταν 
αυτή που την έφερε μέχρι το σπίτι της Μέγαιρας, μια και ήταν ο μοναδικός τρόπος 
για να ξεφύγει το κορίτσι από τους διώκτες του. Κανείς δε θα έψαχνε να την βρει 
εκεί.  

Θα μου πείτε τώρα πως άφησα την ιστορία χωρίς τέλος. Μα ποτέ δεν υπάρχει 
τέλος σε κάτι. Ο καθένας είναι ελεύθερος να φτιάξει το δικό του παραμύθι, να το 
τελειώσει εκεί ή να το συνεχίσει. Εγώ θα απαντήσω μόνο σε αυτό που ξέρω πως θα 
είναι η επόμενή σας ερώτηση.  

Τι ευχήθηκε η Πράσινη λίγο πριν καταπιεί το δεύτερο νερόμουρο; 
«Να έρθουν κοντά μου οι φίλοι μου!»  
Αυτή ήταν η ευχή της και δε χρειάστηκε ούτε ένα δευτερόλεπτο να το σκεφτεί 

και να αποφασίσει.  
Και τότε όλοι εκείνοι οι σκλάβοι που δούλευαν στα σκορδοχώραφα, απόκτησαν 

ξανά αναμνήσεις, ξέφυγαν από τα μάγια τους κι έτρεξαν να βοηθήσουν.  
Όσο για το τρίτο νερόμουρο, αυτό που θα σας πω είναι πως ακόμη στέκει σε ένα 

βάζο στο ρηγάτο της Παμφουκίας. Πώς βρέθηκε εκεί; Η Μιρέλα αποφάσισε ότι δεν το 
χρειαζόταν πια αφού κάθε τι που θα μπορούσε να επιθυμήσει έγινε πραγματικότητα. 
Ξαναβρήκε τον αδελφό της, τον εαυτό της, το βασίλειό της, ο κόσμος έγινε πάλι 
ειρηνικός και φιλήσυχος. 

«Όταν υπάρχει αγάπη και φιλία παντού, τι άλλο θα μπορούσα να ζητήσω;» 
ρώτησε τον Φίλανδρο καθώς αποχαιρετούσαν τον Λεοπόλδο, τον Σπίγκο και τη 
Σπιθαμή και ξεκινούσαν για το ρηγάτο της Παμφουκίας.  

«Έχεις δίκιο!» απάντησε ο Φίλανδρος κρατώντας σφιχτά το χέρι της. «Ίσως να 
αφήσουμε το τελευταίο νερόμουρο στην άκρη, μπορεί και να φανεί χρήσιμο στα 
παιδιά μας!» 

Η Μιρέλα που κάποτε την έλεγαν Πράσινη γέλασε και τίναξε κοκέτικα τα 
ολόξανθα μαλλιά της. Η αλήθεια είναι πως είχε μπει στον πειρασμό να δοκιμάσει το 

Ε 



τρίτο νερόμουρο και να ευχηθεί να περάσει όλη της τη ζωή μαζί με τον Φίλανδρο 
που κέρδισε την καρδιά της. Όμως, με έναν μαγικό και χωρίς εξήγηση τρόπο, 
κατάλαβε πως δε χρειαζόταν. Την είχε προλάβει εκείνος.  

Θα μου πείτε τώρα πως πάλι δεν είμαι δίκαιη. Υπάρχουν ακόμη αναπάντητες 
ερωτήσεις, όπως τι απέγιναν η Μέγαιρα και οι κόρες της ή αν ο Σπίγκος έγινε ένας 
άξιος Θεραπευτής ή ακόμη γι’ αυτούς που δεν τους ξεφεύγει το παραμικρό, τι 
κάνουν τώρα ο Μπατιρέας και η Ζηνοβία.  

Όπως είπα και πιο πάνω, μπορείτε να τις απαντήσετε μόνοι σας ή αν δε θέλετε να 
φτιάξετε το δικό σας παραμύθι, ίσως και να συναντηθούμε ξανά και να μοιραστούμε 
κι άλλες ιστορίες! 

Κι έζησαν όλοι έτσι όπως έπρεπε να ζήσουν….. 
 

Ερίλια 
 

 
 

ΤΕΛΟΣ 
 





 
 
 
 
 
 
 
 
 
 
Η ιδέα για τις Εκδόσεις Σαΐτα ξεπήδησε τον Ιούλιο του 2012 με 
πρωταρχικό σκοπό τη δημιουργία ενός χώρου όπου τα έργα συγγραφέων 
θα συνομιλούν άμεσα, δωρεάν και ελεύθερα με το αναγνωστικό κοινό.  
Μακριά από το κέρδος, την εκμετάλλευση και την εμπορευματοποίηση 
της πνευματικής ιδιοκτησίας, οι Εκδόσεις Σαΐτα επιδιώκουν να 
επαναπροσδιορίσουν τις σχέσεις Εκδότη-Συγγραφέα-Αναγνώστη, 
καλλιεργώντας τον πραγματικό διάλογο, την αλληλεπίδραση και την 
ουσιαστική επικοινωνία του έργου με τον αναγνώστη δίχως 
προϋποθέσεις και περιορισμούς. 
 

Ο ισχυρός άνεμος της αγάπης για το βιβλίο, 
το γλυκό αεράκι της δημιουργικότητας, 

ο ζέφυρος της καινοτομίας, 
ο σιρόκος της φαντασίας, 
ο λεβάντες της επιμονής, 
ο γραίγος του οράματος, 

καθοδηγούν τη σαΐτα των Εκδόσεών μας. 
 

Σας καλούμε λοιπόν να αφήσετε  
τα βιβλία να πετάξουν ελεύθερα! 



ΜΕ ΛΙΓΑ ΛΟΓΙΑ 
 
Ο Μάρκος είναι ένας Δράκος που ούτε να πετάξει μπορεί ούτε να βγάλει φωτιά 
από το στόμα του. Ζει ειρηνικά στην Παμφουκία μέχρι τη στιγμή που η μακρινή 
ανάμνηση των Ιπποτών της Σκορδοφαγίας θα τον οδηγήσει στον Τρομερό 
Βάλτο. Μαζί του ο Φίλανδρος, ο Σπίγκος και η Σπιθαμή έχουν ένα μεγάλο ταξίδι 
να κάνουν και πολλούς γρίφους να λύσουν: Ποια είναι η Πράσινη και πού 
βρίσκεται τώρα; Ποιος πήρε το αμίλητο νερό και τι θέλει να το κάνει; Γιατί για 
κάποιους η μυρωδιά του σκόρδου παραείναι αποπνικτική;  
Θα φτάσουν άραγε ο Δράκος και οι φίλοι του πάνω στην ώρα για να 
πολεμήσουν το κακό που έρχεται από τον Τρομερό Βάλτο; 
Η σύγκρουση δύο ακραίων κόσμων, η μάχη, το αποτέλεσμα. Μια αλληγορία για 
την πάλη του καλού και του κακού, την αγάπη, τη φιλία, την ανθρωπιά.  
 

(προτεινόμενη ηλικία 10+) 
 
 

 

ISBN: 978-618-5147-14-3 


