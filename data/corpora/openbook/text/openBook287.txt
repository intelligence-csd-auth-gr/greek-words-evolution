











































~ 1 ~ 
 

  



~ 2 ~ 
 

 

 

 

 

 

 

 

 

 

 

 

 

 

 

 

«Σε μία OLYMPIA TRAVELLER ‘79» 

Έτος Έκδοσης 2018 

Φωτογραφία Εξωφύλλου: Αλεξία Παναγιωτίδου 

Σχεδιασμός Εξωφύλλου, σελιδοποίηση, επιμέλεια: Μιχάλης 
Κατράκης 

ISBN: 978-618-83664-5-9 

Άδεια Ελεύθερης Διανομής CC: 

Αναφορά Δημιουργού- Μη Εμπορική Χρήση- Όχι Παράγωγα Έργα 

 

https://creativecommons.org/licenses/by-nc-nd/4.0/deed.el 

https://creativecommons.org/licenses/by-nc-nd/4.0/deed.el


~ 3 ~ 
 

Σε μία 

 ‘79 

ΜΙΧΑΛΗΣ ΚΑΤΡΑΚΗΣ 

 

 

 

 

 

 

 

OLYMPIA TRAVELLER  
    (όχι) ποιήματα 

ΜΑΝΙΦΕΣΤΟ 

  



~ 4 ~ 
 

 

 

  



~ 5 ~ 
 

  



~ 6 ~ 
 

 

 

 

 

 

 

 

Στην Αλεξάνδρα, 

 
 
 
 

που μιλά όμορφα 
γελά όλο χάρη 

ξέρει 
και περιμένει 

 

 

 

 

  



~ 7 ~ 
 



~ 8 ~ 
 

 

…



~ 9 ~ 
 

…



~ 10 ~ 
 

ΘΑ ΜΙΛΩ ΟΜΟΡΦΑ 

 

 

Θα μιλώ όμορφα 

όπως προσμένουν 

με εύηχες λέξεις, σύνθετες 

πολυσύλλαβες, ταπεινές 

να μην ενοχλώ. 

Όμορφα θα γράφω 

λίγα ορθογραφικά, άψογη στίξη, ορθά νοήματα 

χωρίς ίχνος πρόκλησης 

θα γελώ όλο χάρη 

με ένα μετριασμένο μειδίαμα 

κι όταν θρηνώ 

θα το κάνω με υπόκοφο τρόπο 

μέσα στην πιο σκληρή μου ώρα 

κανέναν να μην προκαλώ. 

όταν γαμώ 

θα ‘χω το στόμα μου κλειστό 

και μετρημένες τις ανάσες 

και τον πόθο, τον κάθε πόθο κατεσταλμένο 

κανείς να μην το καταλάβει. 



~ 11 ~ 
 

Κι όλα αυτά θα τα κάνω 

με κάθε μέτρο και προφύλαξη 

κανένας να μην πάρει μυρουδιά 

όχι από αιδώ ή διακριτικότητα 

αλλά για να αδρανήσουν με το περιστατικό μου 

να με πάρουν στα χέρια τους 

να θελήσουν να με φιλήσουν που στέκω 

έτσι ταπεινά 

και να εκραγώ όσο πιο κοντά γίνεται 

στα χυδαία τους πρόσωπα. 

  



~ 12 ~ 
 

Ο ΚΑΘΡΕΦΤΗΣ 

 

 

Σε αποστρέφομαι με μια γνήσια αποστροφή. Η όψη σου δείχνει 

βλακώδης και δολερή, σε φοβάμαι συχνά, μα περισσότερο σε 

αποστρέφομαι. Τα μάτια σου πάσχουν από μια βλεφαρόπτωση, 

θυμίζεις αόριστα ερπετό, όχι κάποιο τυχαίο, θυμίζεις με τα 

μισόκλειστα μάτια σου το ερπετό που προσφέρει το μήλο, το 

χαμόγελο σου είναι βιασμένο και μου προκαλεί αναγούλα, η όψη 

σου ωχρή, η φλέβα στο μέτωπο σου με ανατριχιάζει. Μπαίνω στον 

κόπο να σε αγαπήσω για όλους τους επιβεβλημένους λόγους κι 

αυτό με αηδιάζει ακόμα περισσότερο, βρήκα ακόμα και ελαφρυντικά 

για την ασχήμια σου, σκύβω στο πρόσωπο σου και σε αποσυνθέτω 

με τα ζεστά μου χνώτα, γρήγορα ξεπροβάλεις και πάλι. Σ' αγαπάω, 

ομολογώ, όμως κυρίως σε αποστρέφομαι. Κι αυτό με γεμίζει 

ικανοποίηση γιατί γεννά μέσα μου την επιθυμία. Ό,τι κάνω, θα το 

κάνω με αγάπη, από αηδία, λύπηση κι αποστροφή. Μα θα 'ναι για 

το καλό σου. 

 

Σου γυρνάω την πλάτη, δεν σε βλέπω πια κι αυτό με κάνει να 

νοιώθω όμορφα και με γεμίζει φόβο. Ίσως κι οι άλλοι να σ' 

αποστρέφονται. Καημένε. Δε θα μάθεις ποτέ, ποτέ κανείς δεν θα 



~ 13 ~ 
 

σε αγαπήσει τόσο ώστε να σου πει, πόσο βαθιά αποστροφή 

προκαλείς, πως στρίβεις τα σωθικά του και στρέφει αλλού το 

βλέμμα γεμάτος αηδία και θλίψη. 

 

Γυρίζω ξανά για να σε παρηγορήσω, σκύβω και φιλώ το παγωμένο 

γυαλί. Θα τα καταφέρουμε, σου λέω, μα δεν πιστεύω λέξη, ήθελα 

μόνο να σου πω ένα ψέμα.  

 

Μου γυρνάς πρώτος την πλάτη και φεύγεις.  



~ 14 ~ 
 

ΛΕΥΚΑ ΛΙΝΑ 

 

 

Πάνω σ’ ένα άσπρο προσκέφαλο που μυρίζει 

ιδρώτα, χνώτα βαριά και ξέπνοα  

και κολπικά υγρά 

κρατάς τα μάτια σου κλειστά, γυμνή κάτω 

από το λευκό σεντόνι. 

Σηκώνομαι αργά 

φορώ τα ρούχα μου 

ξυπνάω με γλυκόλογα τα παιδιά 

τα ταΐζω 

γλύφω τις τσίμπλες τους να φύγουν 

τα χτενίζω 

τα φιλώ. 

Tα παρατάω έπειτα στα χέρια 

των δασκάλων, να μάθουν όσα λάχει. 

Δουλεύω με σθένος, τίμια 

χαμογελώ συχνά 

γελάω σπανιότερα, όμως το κάνω 

λέω και δυο κουβέντες αντρίκιες 

σηκώνομαι, βαδίζω, τρώω, κατουρώ 



~ 15 ~ 
 

όλα τα κάνω σωστά, όπως κι όλοι οι άλλοι. 

Μα κι αν τα κάνω σωστά, 

τα κάνω μόνο με την σάρκα. 

Ό,τι άλλο 

έχει απομείνει δίπλα στην στερνική σου εκτομή, 

στο προσκέφαλο με τα χνώτα, τα μαλλιά και τα υγρά σου 

κάτω από το λευκό σεντόνι. 

Γυρνάω και σε βρίσκω 

να απλώνεις μίαν ολόλευκη μπουγάδα. 

Μοσχοβουλούν τα στροσίδια. 

  



~ 16 ~ 
 

ΤΟ ΔΕΝΤΡΟ 

 

 

Έλα. 

Κόψε και φάε 

Είναι γλυκός ο καρπός, όλο ζουμί 

-όχι, δεν ξέρω τίνος είν’ το δέντρο- 

φώναξε και τον διπλανό 

να κόψει από το κλαδί, οποίο κλαδί να ‘ναι, 

το ίδιο γλυκό θα ‘ναι το φρούτο 

να χορτάσει κι αυτός 

-ποιανού είναι δεν γνωρίζω- 

να απλώσει χέρι 

κι αν δεν φτάνει ας τεντωθεί 

κι αν πάλι δεν φτάνει ας απλώσει πιο πολύ το χέρι 

μέχρι να του κοπούν οι τένοντες και να σκιστεί η σάρκα. 

Κι αν πάλι του μείνει μόνο η παραμόρφωση 

ας πάρει του γειτόνου το σκαμνί να πατήσει, τότε θα φτάσει. 

Κι αν δεν αρκεί αυτό, ας πατήσει πάνω στις πλάτες άλλου. 

Κι αν δεν τα καταφέρει, 

του δίνουμε μια και το κόβουμε 

το φέρνουμε στο ίδιο μπόι 



~ 17 ~ 
 

χαμηλώνουν στο ύψος του τα κλαδιά 

ή και χαμηλότερα, στο χώμα πάνω. 

Ό,τι ακουμπά στη λάσπη το φτάνει ο καθένας 

για να πάρει. Να πάρει. 

Κι άμα ξεραθεί ο κορμός 

τον παίρνουμε κι αυτόν. 

Κάνει ωραία ζέστη 

για τα τομάρια μας η θράκα. 

Φάε. Πες και του διπλανού 

-δεν ξέρω τίνος είναι, στο ξανάπα-. 

  



~ 18 ~ 
 

ΕΓΩΙΣΜΟΣ 

 

 

Γεμίζεις δύο χούφτες με το στανιό, 

σπάταλα μετρημένος 

Σκύβω, απλώνω πάνω σου κάθε μου ελάχιστο εκατοστό 

Κρυώνεις, λέω 

Πιάνω του ονείρου μου τη φόδρα 

Την φέρνω γύρω σου μια στροφή 

Δυο, τρεις 

Δεν σαλεύω, λες, θα σπάσω 

Θα συνηθίσεις απαντώ, φτάνει να μην κρυώνεις 

Αργότερα με προσπερνάς στον δρόμο 

Στο μήκος, στο πλάτος και στο μέσα ύψος 

Θυμήσου τον Ίκαρο και πως 

Πιο πάνω από μένα λιώνει το κερί. 

Διπλώνεις κόντρα το φτερό 

Σαλταρεις, στόχο έχεις το ζερβό μου μάτι, 

Δειλιάζεις τελευταία ώρα 

Φέρνεις τον ορίζοντα στα μέτρα τα δικά μου. 

Σε φτύνουν και σε γδέρνουν 

Δεν είναι τίποτα μου λες, μα επιμένω 



~ 19 ~ 
 

Σε βάζω στο αμόνι 

Σηκώνω την βαριά κι αρχίζω 

Από τα οστά, την σάρκα κι ό,τι σου ‘χω δώσει 

να φτιάχνω θώρακα Ολύμπιο 

Μ’ όλη μου τη μαστοριά 

Και το δικό μου σθένος 

Και τον δικό μου κόπο 

Με ιδρώτα και δύναμη δική μου 

Αρκεί να γίνει σίγουρη δουλειά 

Πού να σου ταιριάζει όπως ξέρω. 

Σε στηρίζω όρθιο, παραπατάς, σε πιάνω. Στέκεις. 

Σε κοιτώ. Γελάω και την ίδια ώρα κλαίω. 

«Τωρα είσαι έτοιμος. Γιε μου.» 

  



~ 20 ~ 
 

ΦΑΙΔΡΟ ΧΡΟΝΙΚΟ 

 

 

Πέρασε το χθες -γέλα!- 

Ξεμπερδέψαμε με τα πέτρινα χρόνια -γέλα!- 

Πέρασε και άφησε μονάχα 

Παραφουσκωμένες κοιλιές 

Κι άδεια κρανία. 

Αναθερμαίνουμε ψυχρούς πολέμους 

Με Βολταρέν και έμπλαστρα καψαϊκίνης 

Μας καίει τα χέρια η δραστική ουσία 

Αλλά εκεί εμείς, όλο τους τρίβουμε. 

Το σήμερα ξημέρωσε -γέλα!- 

Λάμπει στα ψηλά ο ήλιος -γέλα!- 

Φοράμε πάνω μας τον Θεό 

Για αντηλιακό υψηλού δείκτη 

Και γυαλιά σκούρα 

Άμα κοιτά πολύ ώρα τον ήλιο 

Τυφλώνεται ο άνθρωπος 

Και βλέπει αλλιώτικα μετά 

Όλο ουράνιες σφαίρες. 

Το αύριο θα ‘ρθει -γέλα!- 



~ 21 ~ 
 

Είναι σίγουρο ότι θα μας προλάβει -γέλα!- 

Θα βαδίζουν άλλοι για μας 

Τέρμα ο κόπος 

Άλλοι θα μιλάνε και θα σκέφτονται 

Εμείς μόνο φαΐ και καλοπέραση 

Δεν έπιασε ακόμα η ξυλοκαΐνη την ψυχή σου; 

Γέλα! 

Μα, γιατί δεν γελάς; 

  



~ 22 ~ 
 

ΜΙΑ ΑΝΑΣΚΑΦΗ ΘΑ ΦΕΡΕΙ ΘΑΛΑΣΣΕΣ 

 

 

Μάζεψα τα τελευταία κοχύλια 

Όλα μαζί δεν κάνανε μια χούφτα 

Βάρυνε το χέρι μου 

Τα έβαλα στην τσέπη ενός ρούχου 

Και τώρα γέρνω απ’ την καλή μου μεριά. 

Τα κουβαλάω πάνω μου 

Μέσα στις πρώτες μπόρες 

Στα ξερά φύλλα 

Στο πρωινό σκοτάδι με τη φωνή του ανέμου 

Και τα φέρνω στα χιόνια 

Μέχρι που το ρούχο δεν αντέχει άλλο 

Τρυπάει η τσέπη και πέφτουν 

Τα παπούτσια των ανθρώπων 

Τα σκεπάζουν χώμα και σκουπίδια, 

Μαζί και τα δικά σου. 

Κάποιος σκάβει και τα βρίσκει 

Όταν όλα έχουν περάσει 

Σε ένα άλλο καλοκαίρι που δεν έφτασε ακόμα 

Και λέει 



~ 23 ~ 
 

«εδώ κάποτε υπήρχε μία θάλασσα». 

Τα κρατάνε εκστατικά στα χέρια τους 

-όπως κι εγώ- 

Γράφουν για αυτά πολλοί 

Για το πώς βρέθηκαν στην καρδιά του βουνού 

Άλλοι τόσοι 

Για το πώς υπήρχαν εκεί πριν από το χειμώνα 

Πριν από τον χρόνο ακόμα 

Μερικοί αναλύουν τις λεπτές τους αποχρώσεις 

Σε εκθέσεις πολυσέλιδες. 

Όμως για το πώς γελούσες 

κάθε που έβρισκες από ένα 

Με το κύμα 

Μπλεγμένο στους γοφούς σου 

Δεν έγραψε κανείς. 

  



~ 24 ~ 
 

ΕΛΑΤΤΩΜΑΤΙΚΟΙ ΑΠΟΡΡΙΦΘΕΝΤΕΣ 

 

 

Ξοδεύτηκαν επιμελώς οι ώρες 

σχολούν οι βάρδιες 

άπραγες με τις χούφτες άδειες 

τα χέρια βαλμενα στις τσέπες 

χαμόγελα στα πρόσωπα. 

Πιοτό τώρα και άνοστα αστεία 

ό,τι δεν βγήκε στην παραγωγή 

να βγει από μέσα μας 

μην τύχει και το κουβαλήσουμε στο σπίτι 

μην απλωθεί στο προσκέφαλο του παιδιού μας 

στα πόδια της γυναίκας μας 

μέσα στο φαΐ που βράζει 

και τα μολύνει όλα 

και τα χαλάσει οριστικά 

όσα με κόπο φτιάξαμε 

για εμάς τους ίδιους. 

Το σπίτι, το στεφάνι, τον σπόρο 

που θα ανθίσει μαζί με τ’ αλλά άνθη. 

Πιοτό και άνοστα αστεία 



~ 25 ~ 
 

μην τύχει και κουβαλήσουμε 

πάνω στο ξόδεμα της ώρας 

όπως σχολούν οι βάρδιες 

τίποτα που κόπηκε από την παραγωγή 

και το έφτυσε ο ταινιόδρομος 

γιατί χαλούσε την παρτίδα. 

Κι άμα λαθέψουμε στο ποτήρι 

κι αυτό επιβιώσει 

κι απλωθεί τραχύ, νωθρό και πρόστυχο 

μέσα στο σπιτικό μας 

στο χέρι του παιδιού μας 

γύρω από της γυναίκας μας τις θηλές 

στο πιάτο με το ζώο που μας θρέφει 

πού θα βρούμε έπειτα τρόπο 

στο ίδιο ράφι να σταθούμε 

με την υπόλοιπη παρτίδα; 

  



~ 26 ~ 
 

ΚΑΡΜΠΟΝ 

 

 

Θα ξυπνήσεις ένα πρωί 

τα σημάδια του καρμπόν 

θα μαρτυρούν το προηγούμενο 

και όλα πριν από εκείνο, 

στο ίδιο πάντα δωμάτιο 

το ίδιο τετράγωνο και κλειστό 

όπως συνήθως 

με την ίδια σκόνη που είχε από χρόνια. 

Η ίδια καρέκλα 

το ίδιο βρώμικο τραπέζι 

και ο σοβάς λευκός, ολόλευκος κι αθώος 

κάτω από το ίδιο φως μιας λάμπας 

που ράθυμα εκτελεί το ίδιο πάντα έργο. 

Θα φτιάξεις έναν καφέ 

κοινό, ξεψυχισμένο 

πάλι θα τρίξει η καρέκλα 

πάλι θα τρίξει το τραπέζι 

με τον αγκώνα όπως στηρίζεις το κορμί. 

Πυκνός θα σου φανεί ο αέρας 



~ 27 ~ 
 

πυκνός και δύσοσμος 

μα θα τον αγνοήσεις 

κοιτώντας του τραπεζιού το ξύλο. 

Κι εκεί απάνω 

θα δεις, όπως ποτέ άλλοτε, 

χωρίς καρμπόν κι αντίγραφα 

του ίδιου πάντα συμβιβασμού 

έναν στίχο που χάραξες 

πάνω στο θρανίο σου 

δύο ανθρώπους πίσω 

και έλεγε για όνειρα και για φωτιές που καίνε. 

Πυκνός θα σου φανεί 

και δύσοσμος ο αέρας 

μα τρόπο δεν θα βρεις 

-ούτε επιφάνεια αρκετή 

που να μην την έχεις σημαδέψει 

με μια ορμή που σκότωσες 

μεθοδικά και ταπεινά- 

για να τον αγνοήσεις. 

Θα σηκωθείς 

θα ανοίξεις το παράθυρο 

το μπλε θα σε χτυπήσει 

καταπρόσωπο 



~ 28 ~ 
 

όλο στοργή και μίσος. 

Και όπως θα χαμογελάς 

θα πιάσεις τα ξύλινα δοκάρια 

το πόδι θα περάσεις πάνω από το περβάζι 

και θα βρεθείς τυλιγμένος 

μέσα στον ίδιο ουρανό που έχεις προδομένο. 

Θα μείνει να κρυώνει ο καφές 

μα, δε βαριέσαι. 

Ποτέ σου δεν τον πέτυχες 

ούτε στη ζάχαρη 

ούτε και στο καϊμάκι. 

Κάποιος θα βρεθεί να σε φιλέψει 

σε ένα άλλο δωμάτιο 

με άλλη καρέκλα 

άλλο τραπέζι 

κι αλλουνού ανθρώπου 

τα ανορθόγραφα στιχάκια.  



~ 29 ~ 
 

ΠΑΓΙΩΜΕΝΕΣ ΤΗΛΕΜΕΤΡΗΣΕΙΣ 

 

 

Με πιάνει κάποιες ώρες 

μια τρέλα ανήκουστη, 

παράταιρη τελείως 

με εκείνη των ειδήσεων 

και όσων έπονται 

κι όλο παροξυσμό και έπαρση γεμάτος 

αδειάζω τις βουλιμικές οθόνες. 

Αναστεναγμούς ακούω τότε 

από τα έπιπλα 

τον καναπέ 

τα φλιτζανάκια του καφέ 

και της γιαγιάς το σεμέν. 

Αδειάζω τις οθόνες 

-στους δρόμους και στα πεζοδρόμια 

παίζεται το παιχνίδι- 

στο δάσος που κρατά κρυφό 

στον κόρφο του πεύκου 

κάτι που μας ανήκει 

και δεν αναζητήσαμε. 



~ 30 ~ 
 

Την μπάλα που σκίστηκε 

τον σουγιά που χάραξε 

-για πάντα- 

κι ας ήταν μόνο μια στιγμή 

μέσα στις τόσες άλλες. 

Αδειάζω τις οθόνες 

πάνω στο κορμί που ξεψυχάει 

στο κρεβάτι, αγκαλιά με το σεντόνι, 

το Άρλεκιν, υπνωτικά και βότκα 

μοσχοβουλούν οι δύο λαγόνες 

το άρωμα σου 

που όλο πάει να σβήσει. 

Αδειάζω τις οθόνες 

στο γέλιο -να κρυφτώ- ενός μικρού αλήτη 

κι αν δεν υπάρχει εκεί κανείς 

έλα να φτιάξουμε έναν 

κι αν δεν αρκεί η ύλη για κάτι νέο 

να γίνουμε εμείς 

με κάθε κύτταρο μας στραμμένο 

μακριά από τις οθόνες 

στραμμένο προς τον ήλιο 

πίσω η σήψη του εφήμερου 

μπροστά μονάχα χρόνος 



~ 31 ~ 
 

και όσα χάδια χωράνε 

στις λιγοστές του 

-ελάχιστες- 

σκιές που ξεθωριάζουν. 

Τι ξέρουν οι οθόνες 

που τις παραγεμίζει; 

Τι ξέρουν, λέω, από όλα αυτά; 

Κι έπειτα αναρωτιέμαι, 

προς τι η τόση έπαρση 

κι αυτή η ανήκουστη τρέλα; 

Συνέρχομαι 

εισπράττω τον ίδιο μου τον ψόγο 

μετρημένα 

χωρίς να διαταράξω επιπλέον 

το διαταραγμένο πρόγραμμα. 

Ησυχάζει ο καναπές 

ηρεμεί το σεμέν. 

Τα φλυτζάνια, δυστυχώς, 

πρόλαβα και τα έσπασα. 

  



~ 32 ~ 
 

Η ΜΑΚΕΔΟΝΙΑ ΕΙΝΑΙ… 

 

 

Βλέπω ημίγυμνους στους δρόμους, μακεδονικές σάρισες, εικόνες, 

άλογα, σημαίες και πανό διαρκείας. Βλέπω μίσος, φόβο, οργή. 

Βλέπω ενέργεια και δύναμη σε κάθε στιγμιότυπο. Και καθώς βλέπω 

αυτές τις εικόνες και διαβάζω τις αντίθετες απόψεις αναρωτιέμαι 

αν είμαι ο μοναδικός άνθρωπος που αισθάνεται μικρός μπροστά σε 

μία παροδικότητα τόσο στιγμιαία που δεν είναι καν άξια λόγου σε 

κοσμικό επίπεδο. 

 

Μα, ας υποθέσουμε πως η παροδικότητα αυτή, είναι άξια λόγου. 

Αν είναι έτσι, αν πράγματι δηλαδή το άνοιγμα και το κλείσιμο των 

βλεφάρων του ανθρώπου έχει έστω και μία ελάχιστη αξία και ουσία 

για κάποιον άλλο πέρα από τον ίδιο τον άνθρωπο, τότε όλο αυτό 

μου φαντάζει ξένο προς την ίδια μας την φύση ή ακόμα 

περισσότερο, προς την κοσμολογική μας θέση μέσα στις αδιανόητες 

δυνάμεις που μας ορίζουν. 

 

Το μόνο που μαρτυρά πραγματικά για εμάς είναι ένας άκρατος 

εγωισμός. Κατονομάζουμε μία βουνοκορφή και την 

οικειοποιούμαστε. Κατονομάζουμε μία θάλασσα και σημειώνουμε 



~ 33 ~ 
 

πάνω σε ένα χαρτί «από εδώ έως εδώ, δικιά μου». Κοιτάμε τον 

ουρανό και λέμε «αυτό το κομμάτι εδώ, μου ανήκει». Μοιράζουμε 

τον φυσικό κόσμο που προϋπήρχε, που θα συνεχίσει να υπάρχει 

όταν εμείς θα είμαστε ένα περιστατικό στιγμιαίο, όπως έχει συμβεί 

και στο μακρινό παρελθόν με άλλους κυρίαρχους του πλανήτη.  

Αυτό που μπορούμε να απολαύσουμε ως δώρο, ως φυσικό πεδίο 

δημιουργίας καταφέραμε να το κατατμήσουμε, να περιορίσουμε 

τους εαυτούς μας πίσω από σύνορα και όρια πολύ στενά για να 

χωρέσουν το ανθρώπινο πνεύμα. Βάλαμε ταμπέλες. 

Αποβλακωθήκαμε με την ιδιοκτησία. Γιατί μόλις κατονομάσαμε τα 

πάντα και παλέψαμε για να τα κάνουμε δικά μας απέναντι σε άλλα 

ανθρώπινα όντα που μέχρι πριν λίγο δεν είχαμε τίποτα να 

χωρίσουμε, εκείνη την στιγμή η ίδια μας η ιδιοκτησία, μας έκανε 

υπόδουλους μίας ιστορικής ταυτότητας. 

 

Δεν μου ανήκει τίποτα, δεν έχω δικαίωμα πάνω σε τίποτα που να 

φέρει κάτι από τον εαυτό μου και να είναι περισσότερο ή 

διαφορετικό από αυτό που ανήκει σε έναν Κορεάτη, σε έναν 

Αυστραλό, σε έναν Αιθίοπα ή σε έναν Αργεντινό. Δεν έχω εθνική 

ιστορία. 

 

Δικός μου είναι ο Μέγας Αλέξανδρος. 

Δικός μου ο Γκάντι. 



~ 34 ~ 
 

Δικός μου ο Νεύτων. 

Δικός μου ο Ναπολέων. 

Δικός μου ο Τζένκις Χαν. 

Ο Αριστοτέλης. Ο Μοντεζούμα. Ο Σαλαδίνος. Ο Νίξον. 

Δικός μου είναι ο Χίτλερ. 

Οι Κόκκινοι Χμερ. 

Ο Ερνέστο Γκεβάρα. 

 

Όλοι είναι δικοί μου. Γιατί δεν πιστεύω στην ιστορία του έθνους, 

αρνούμαι την εθνική ταμπέλα που μου φόρεσαν στο σχολείο μαζί 

με την φουστανέλα με τις τετρακόσιες πτυχές (αυτό το ρούχο από 

μόνο του καλλιεργεί μίσος, μία πτυχή για κάθε χρόνο σκλαβιάς, 

μου είπαν, μία πτυχή μίσους για κάθε Τούρκο, όμως και ο Κεμάλ 

Μουσταφά, δικός μου είναι). 

 

Πιστεύω στην ιστορία του είδους των ανθρώπων. 

 

Πιστεύω στο φυσικό πεδίο δράσης του είδους ως ενιαίο, 

παρεχόμενο έναντι ύπαρξης, ένα είδος χρησιδανείου από όσους θα 

έρθουν μετά από εμένα. Οι γραμμές του χάρτη δεν μου μιλούν 

παρά μόνο ως σημεία αναφοράς για μία διαφορετική διάλεκτο, δικές 

μου είναι και αυτές. 



~ 35 ~ 
 

 

 

(Περι)ορίσαμε τους εαυτούς μας, εξαντλήσαμε το σφρίγος και την 

μέσα μας φλόγα στο μίσος και στον εθνικό μας ρόλο ενώ θα 

μπορούσαμε να δουλέψουμε για το κοινό καλό. Το ΚΟΙΝΟ καλό. 

Το μόνο που κατονομάζω είναι ο «ΑΝΘΡΩΠΟΣ».  

 

Και όταν θα χρειαστεί, θα ήθελα να δω ημίγυμνους στους 

δρόμους, μακεδονικές σάρισες, εικόνες, άλογα, σημαίες και πανό 

διαρκείας. Ενέργεια και δύναμη σε κάθε στιγμιότυπο την επόμενη 

φορά που θα μας ενημερώσουν πως «ένα παγόβουνο στο μέγεθος 

της Γαλλίας έσπασε από τον Βόρειο Παγωμένο Ωκεανό και 

λειώνει στον Ατλαντικό, αποτελώντας κίνδυνο για την 

ναυσιπλοΐα». 

  

Τώρα, αν σκεφτείς για λίγο όλα αυτά, η Μακεδονία είναι… 

  



~ 36 ~ 
 

ΑΠΕΧΘΑΝΟΜΑΙ 

 

 

Απεχθάνομαι 

με κάθε ελάχιστο εκατοστό 

της ψυχής μου 

με τρόπο τόσο απόλυτο 

ώσπου και σωματικά 

υλοποιείται με βίαιες συσπάσεις 

-κι αυτό γιατί θυμίζει εγκλεισμό, 

αιώνιο κελί, σκλαβιά, 

οριστική και απόλυτη φυλακή- 

κάθε μικρό χαμόγελο σου 

κάθε ελάχιστο μορφασμό του προσώπου σου 

τα μάτια 

-μεγάλα, φωτεινά, αφόρητα μάτια- 

το όλο αγάπη, επιθυμία ή λαγνεία βλέμμα σου. 

Το βάδισμα σου το μισώ 

θυμίζεις Αυγουστιάτικο λίκνο 

στην κληματαριά του πλακόστρωτου 

καθώς βαδίζεις. 

Μισώ το στήθος σου 



~ 37 ~ 
 

μικρό μέσα σε μία παλάμη 

γεμίζει το στόμα μου 

η μυρωδάτη σάρκα 

την κοιλιά σου μισώ 

με τα σημάδια 

που γεύεται η γλώσσα 

το χνούδι σου αποστρέφονται 

θυμίζει άσωτη εφηβεία 

το ηβικό όρος 

τον τράχηλο 

την μήτρα σου 

κι ό,τι όμορφο μυστικό 

σκοτώνει κάθε εικοσιπέντε. 

Μισώ το δάκρυ σου 

μισώ την ανάσα σου στον λαιμό μου 

μισώ το άρωμα σου 

νωπό, χωμάτινο, αέρινο και πύρινο μαζί 

μισώ όπως προφέρεις 

τ’ όνομα μου 

μισώ όπως δεν το προφέρεις 

αποστρέφομαι να βρίσκεσαι 

κοντά μου 

μα και το αντίθετο ακόμα 



~ 38 ~ 
 

γιατί πάντα κουβαλάω τον φόβο 

της μορφής σου. 

Μισώ τα πάντα πάνω σου 

μισώ εσένα, εμένα 

μισώ αυτή την φυλακή 

που μου ‘χει επιβάλλει 

η όψη σου και μόνο. 

Μισώ… 

Μα, ποιον κοροϊδεύω; 

Το πρωί που ήρθαν οι δεσμοφύλακες 

να με μαζέψουν γελούσα μανιασμένα. 

«Ευτυχέστερο κατάδικο δεν είδαμε ποτέ» 

έλεγαν κι απορούσαν. 

Ως τώρα 

με έχουν πλέον 

συνηθίσει. 

  



~ 39 ~ 
 

ΑΝΤΙΣΤΑΘΕΙΤΕ 

 

Πριν ξημερώσει Κυριακή 

αντισταθείτε. 

Βγείτε έξω 

μπλέξτε τις γλώσσες 

αγγίξτε το δέρμα που ιδρώνει 

χορέψτε το 

και το πρωί που θα ριγά 

και θα ανατριχιάζει 

σκεπάστε το σαν κάτι ακριβό 

και φευγαλέο. 

Αντισταθείτε 

βγείτε στους δρόμους 

στο παγκάκι 

με τον φίλο 

δίπλα στην θάλασσα 

στην πλατεία με τα περιστέρια 

στην στάση του προαστιακού 

κάτω από μια γέφυρα 

με σπαστό και μάρλμπορο 



~ 40 ~ 
 

ώσπου να φέξει 

και να φανούν τα πρώτα δάκρυα. 

Πάρτε μοναχικές ανάσες 

πάρτε του διπλανού τις ανάσες 

τις λέξεις 

το «σ’ αγαπώ» που περιμένατε 

ολόκληρη βδομάδα 

και το «αντίο» που αποφεύγατε 

όλες αυτές τις μέρες. 

Βαφτείτε 

στολιστείτε 

βάλτε αρώματα 

και όνειρα κάτω από τα 

ματόκλαδα. 

Βγείτε στην νύχτα 

ή φέρτε τη στο σαλόνι 

στο κρεβάτι σας ακόμα 

μονάχα 

για τον Θεό, αντισταθείτε. 

κάντε κάτι ανθρώπινο, 

έτσι για αλλαγή. 

Από Δευτέρα κουρδίζεστε ξανά, 

κλειδιά υπάρχουν.  



~ 41 ~ 
 

ΜΕ ΕΝΑ ΚΑΙ ΕΞΗΝΤΑ 

 

 

Πέρασε ο καιρός των μεγάλων έργων 

χάθηκαν στον χρόνο τα ταλέντα 

και οι στοχαστές ρεμβάζουν 

πολτό αναμασημένων ιδεών 

ζωντάνεψαν αλλιώτικα θηρία 

σθένος δεν έχει πλέον χέρι 

μαχαίρι να γυρίσει 

σε κανενός βολεμένου 

μπάσταρδου την καρδιά 

αρκεί να έχει ένα δεκάρικο στην τσέπη 

για ν’ αγοράσει καπνό 

καφέ 

-με ένα και εξήντα αγοράζεις αριστουργήματα 

σε κούπες μίας χρήσεως- 

και τα ρέστα δεύτερο χέρι 

ποίηση από πανέρι 

Ναυαρίνου με Τσιμισκή. 

Γράφουν οι ποιητές 

λένε οι λογάδες 



~ 42 ~ 
 

όλο πλαδαρά λόγια 

χοντρά 

μυρμηγκιάζουν την ράχη μου 

οι τεμπέληδες 

οι δοξασμένοι 

πάνω σε μια κατουρημένη 

φωλιά από ξεραμένες δάφνες 

παροπλισμένο λουμπεναριό 

δεν φτουράει πια για να φτιάξει 

ούτε καν ένα περιθώριο 

της προκοπής 

ένα ριμάδι στρίφωμα 

πάνω στο όνειρο 

ας είναι και παλιό 

ας είναι και κλεμμένο 

αλλουνού όνειρο 

αρκεί με μια σακοράφα να 

το στριφώσουμε απάνω μας 

αλλά νωθροί 

στενάζουν πάνω στην αισθαντικότητά τους 

οι ποιητές με τις παχιές 

τις λέξεις 

και τα λεπτά, σαν τρίχα, 



~ 43 ~ 
 

νοήματα 

με τους αποστειρωμένους έρωτες 

-τι το κακό έχει το «μουνί»; 

Στην τιμιότητα περίσσιο είναι 

ενός αιδοίου- 

και την ξοφλημένη ιδεολογία 

που κρατούν κονδυλοφόρους 

με φούντα στην κορυφή 

αντί να ακονίζουν ξίφος 

λόγχη 

βιοτριολικές εκρήξεις 

και να βουτούν 

τις γλώσσες τους σε καυστική ποτάσα. 

Τους ξεχέζω 

τους φτύνω 

αυτούς τους ποιητές 

κι όταν κανείς ως τέτοιος μου συστήνεται 

νοιώθω εὐθύς αποστροφή 

και ίχνη ντροπής 

για την χειραψία 

που χουφτώνει το πλαδαρό 

του χέρι. 

Μα αρκετά 



~ 44 ~ 
 

πέρασαν τα σαρανταπέντε δευτερόλεπτα 

τον πάγωσαν κιόλας 

«Πόσο είπατε;» 

Ω! Μα τι να τους κάνω τους ποιητές; 

Στις μέρες μας αγοράζεις 

ένα σωστό ποίημα 

να ευφρανθεί η ψυχή σου 

με μόλις 

ένα και εξήντα. 

Κι όλο χαμόγελα είναι τα παιδιά, 

όλο χαμόγελα! 

  



~ 45 ~ 
 

ΑΥΤΟΔΙΚΙΑ 

 

 

Συστολικά ξεστόμιζε την κάθε 

λέξη 

χωρίς ψυχή άπλωνε το χέρι 

στο ψωμί 

ήσυχα ορμούσε στις ηδονές 

με κάθε κουμπί του κουμπωμένο 

στην θέση του 

το ζωνάρι καλά σφιγμένο 

το χαμόγελο ταπεινό 

και ένα πρόσωπο ροδαλό 

και αθώο 

-τόσο αθώο- 

όλοι έχουν να πουν έναν λόγο καλό 

για το σουλούπι του 

και πώς ταΐζει με ό,τι 

περισσέψει στο πιάτο του 

τα αδέσποτα επιμελώς 

-ακόμη και τις αργίες- 

βαδίζει με ακρίβεια κρατώντας 



~ 46 ~ 
 

τις γραμμές ανέπαφες 

και σίγουρα 

θα ξεψυχήσει ήρεμα στον ύπνο του 

να μην ταλαιπωρήσει τα παιδιά του 

αποφεύγει τις προστριβές 

τηρεί τις νηστείες 

γελάει από ευγένεια με τα κοινά αστεία 

λέει εκείνα που διαβάσαμε στα νέα 

τα καταφέρνει εν ολίγοις 

να θυμίζει στα πάντα του 

σωστό άνθρωπο. 

Κι έπειτα στο πόδι η γειτονιά 

φωνές και κλάματα 

κι όλοι δηλώνουν 

«Ήταν πολύ εντάξει το παιδί. 

Γελούσε πάντα με τα κοινά αστεία 

και σε καμιά περιστασιακή ηδονή 

βουτούσε ήσυχα 

Σας λέω, είχε το κάθε κουμπί του 

κουμπωμένο. 

Τι συνέβη; 

Ω, μα είναι πασιφανές! 

Κουράστηκε ο άνθρωπος 



~ 47 ~ 
 

να ξοδεύει στο μίσος 

την τόση ανθρωπιά του, 

πήρε μαχαίρι 

πήρε περίστροφο 

πήρε λοστό 

και σκότωσε 

το γέλιο με τα κοινά αστεία 

τσάκισε τα πόδια που πατούν 

χωρίς να διαταράσσουν τις γραμμές 

κι έκοψε το χέρι που τάιζε 

με τα αποφάγια τα αδέσποτα. 

Το δίχως άλλο, πήρε απόφαση να μην πεθάνει 

ήσυχα μα ενοχλητικά 

όταν θα φτάσει σε κάποιο μακρινό τόπο 

ή στην διαδρομή 

-δεν γνωρίζω τις λεπτομέρειες, 

ήταν εντάξει σας λέω το παιδί 

ήταν άτυχο 

συνέβη απλώς μέσα του να φωλιάζει 

ένας άνθρωπος κομμάτι 

περισσότερος από ότι οι δικοί μας 

που ενοχλήθηκε από την τόση σπατάλη. 

Και που επιρρίπτω, ρωτάτε το έγκλημα; 



~ 48 ~ 
 

Μα είναι ξεκάθαρο πως πρόκειται 

για μια περίπτωση 

αυτοδικίας. 

Ναι 

αυτό είναι. 

Μια ευτυχής, 

-ενοχλητική ομολογώ, μα πάντως 

ευτυχής- 

περίπτωση στυγνής 

αυτοδικίας.» 

Ο δράστης διέφυγε 

ενώ όλοι κοιτούσαν. 

Έδειχνε όμορφος 

μα κάπως ονειροπόλος. 

  



~ 49 ~ 
 

ΤΟ ΔΙΧΤΥ ΜΑΣ 

 

 

Μάθαμε να ορίζουμε 

το κεφαλαίο και το μικρό 

το οικείο από το αλλότριο 

το μερτικό που μας αναλογεί 

και το κύμα να μετράμε μιας θάλασσας 

που λέμε μας ανήκει 

φωτεινή μέσα στο πρώτο μπλε 

εκτός χρωματολογίου. 

-Μου αρέσει- 

πώς 

φτιάχνουμε το δίχτυ μας 

για ότι μας ανήκει 

βάζουμε ο καθένας από ένα 

υψωμένο δάχτυλο πάνω 

σε κάθε βρόγχο 

να το μαντάρουμε γερά 

κρεμάμε έπειτα δόλωμα 

κόκκινο βαθύ 

για μια καλή ψαριά 



~ 50 ~ 
 

γελάμε με την τέχνη μας 

θαυμάζουμε τον ζήλο μας 

κι όσα θρηνούμε ρίχνουμε 

για σημαδούρες 

απ’ άκρη σ’ άκρη 

σ’ ετούτο τον στενό 

μικρό κολπίσκο 

που έχουμε για απέραντο 

οργή καλλιεργώντας για 

όσα έξω από αυτόν 

μας λένε πως υπάρχουν. 

Καλάρουμε αξημέρωτα 

δώδεκα εγώ 

ογδόντα ο διπλανός 

κι ο κάθε βρόγχος στιβαρός 

με υψωμένα δάχτυλα 

χαμόγελα κι όλο 

καυτές καρδούλες. 

Έπειτα φτάνει το μεγάλο ψάρι 

δεν θέλει στα δίχτυα μας να πιαστεί 

ήρθε μονάχα να μας πει 

για όσα γίνονται έξω απο τον 

κολπίσκο 



~ 51 ~ 
 

και πως το κύμα είναι απέραντο 

το μπλε αρχαίο 

αδιαίρετο 

και επουσιώδες 

κι όπως πασχίζει να 

συρθεί μέχρι 

το βουλοκέρι στο αφτί μας 

για να μας τραγουδήσει 

όσα έμαθε στα ανοιχτά 

ξηλώνει ένα σαθρό δεσίδι 

λύνει τον πρώτο βρόγχο 

κι αρχίζει το δίχτυ να σκορπάει 

πέφτουν σορός τα υψωμένα δάχτυλα 

από πάνω όλη η τελειότητά μας 

επιπλέουν τα χαμόγελα 

μέσα σε δάκρυα λύπης 

μα όλα 

όλα 

τυλίγονται από 

αυτό που πάντα περισσεύει 

και κάνει τα σαγονιά να σφίγγονται 

και τα δόντια μας να λάμπουν 

ξεγυμνωμένα. 



~ 52 ~ 
 

Ανάθεμα στα ψάρια τα μεγάλα! 

Θαρρείς εμείς δεν ξέραμε 

από μονάχοι μας να μισούμε 

ή πως δεν είχαμε εχθρούς 

και απεχθείς συνθήκες. 

τώρα πού θα βρούμε 

τόσα δάχτυλα υψωμένα 

-πέθαναν οι Ρωμαίοι 

Αυτοκράτορες, 

τα μάθατε; 

Το ψάρι μας το είπε!- 

Να βάλουμε από ένα 

πάνω σε κάθε βρόγχο; 

Πού δίχτυ θα βρεθεί 

να μας κρατήσει μακριά 

Από την θάλασσα των υπολοίπων; 

Έχει σπουδαίες αποχρώσεις 

ο κόλπος μας, 

ολόκληρη παλέτα. 

τίποτα εκτός χρωματολογίου.  



~ 53 ~ 
 

ΑΚΟΥΣ, ΡΕ ΑΛΗΤΗ; 

 

 

Τέτοιος είσαι, ρε αλήτη 

το νύχι σου λαμποκοπά 

το μούτρο σου γυαλίζει 

από το μαλλί σου δεν ξεφεύγει 

ούτε μια γαμημένη τρίχα 

τέτοιος είσαι. 

Έχεις τέλειο χαμόγελο, 

αλήθεια, 

αρκεί κάποιος να σε κοιτά 

στο στόμα 

πιο πάνω τίποτα 

ούτε σύσπαση στις κόρες 

γύρω το δέρμα ασάλευτο 

από εφήμερη χημεία 

και κάτι ίνες που συγκρατούν 

τα βρώμικα σαγόνια σου. 

Τέτοιος είσαι, 

κατά τόπους ομορφιά 

μέσα σ’ ένα βουνό σκουπίδια 



~ 54 ~ 
 

που δεν θα νοιάζουν σύντομα κανέναν. 

Τέτοιος είσαι, ρε αλήτη, 

στην τσέπη σου δε χωράει 

ούτε χαρτάκι από ζαχαρωτό 

παραφούσκωσε η τσέπη σου από 

λεφτά 

που δούλεψες σκληρά 

πάνω στα σώματα άλλων για να τα αποκτήσεις 

κι όλο πουλάς 

ωραία ιδεολογία. 

Τέτοιος είσαι, 

εκείνο που μπορείς να χουφτώσεις έχει 

πραγματική αξία 

τα υπόλοιπα μπορούν 

να παραμείνουν αναπόδεικτα, 

Τέτοιος είσαι. 

Κάποια στιγμή θα λιώσεις, 

ρε αλήτη, 

κι εσύ όπως κι εγώ, 

με τον ίδιο τρόπο που έλιωσε 

το πρεζόνι που έφαγαν εχθές 

στον Δημοτικό Κήπου 

του μικροαστικού μπουρδέλου μας 



~ 55 ~ 
 

με τον ίδιο τρόπο που λιώνει τώρα 

-τώρα ρε αλήτη!- 

στον πράσινο διάδρομο 

πάνω στο ράντζο 

με τον σουμιέ χωμένο στα πλευρά της 

η γιαγιά μας. 

Πίσω τους άφησαν ένα 

νοσηρό χνάρι ανθρωπιάς 

που όσο το κοιτάς τόσο σε πονάει. 

Τώρα γελάς 

κοιτάς με αποστροφή 

και υπεροψία 

δεν σε νοιάζει, γιατί άλλωστε; 

Αλλά κάποια μέρα, 

θα σαπίσεις και εσύ 

ρε αλήτη, 

ακριβώς όπως και εγώ 

ακριβώς όπως και εκείνοι. 

Πίσω σου θα αφήσεις ένα 

ιλαρό ίχνος 

από ίνες και υγρό για μπότοξ. 

Και όσο το κοιτάμε 

Ρε αλήτη, 



~ 56 ~ 
 

Τόσο θα γελάμε. 

Τόσο θα γελάμε! 

  



~ 57 ~ 
 

Ο ΚΗΠΟΥΡΟΣ 

 

 

Δεν με ενοχλεί ο μπάτσος. 

Είναι ωραίος τύπος ο μπάτσος 

ενας μαλάκας σαν και εμάς 

τίποτα ιδιαίτερο 

ή εξαιρετικό 

ως προς αυτή την άποψη 

ούτε σταλιά λιγότερο 

ούτε όμως και πιο πολύ 

ξένος ως προς την σήψη 

εμάς των υπολοίπων. 

Δεν με ενοχλεί ο μπάτσος. 

Ο κηπουρός με ενοχλεί 

που έχει τα νύχια καθαρά 

σταυροπόδι 

ρουφά το τσίπουρο 

κάτω από μια παχιά σκιά 

για όσο αυτή κρατάει 

και δεν χώνει τα χέρια του 

στο χώμα 



~ 58 ~ 
 

να απλώσει μια 

τη χούφτα να κλείσει 

και με ιδρώτα 

-μονάχα έτσι μαλακώνει 

το χώμα 

κι η γη σου δίνει- 

να κυλά πάνω στα μάγουλα του 

να τραβήξει 

εκείνη τη σάπια ρίζα που μέσα μας 

φωλιάζει 

και να την ξεριζώσει 

τουλάχιστον 

από τα σωθικά του μπάτσου 

για να μπορεί να 

επιβάλει όσα λέει 

το γράμμα 

με το παράδειγμα 

και όχι με το όπλο. 

Δεν με ενοχλεί διόλου 

ο μπάτσος 

τρυφερά στέκομαι απέναντι 

σε έναν μαλάκα 

που τόσο πολύ μου μοιάζει. 



~ 59 ~ 
 

Ο κηπουρός όμως, 

ο κηπουρός με το ραχάτι του 

βαθιά μ’ αηδιάζει. 

  



~ 60 ~ 
 

ΠΡΟΣΦΥΓΙΚΗ ΜΟΙΡΟΛΑΤΡΙΑ 

 

 

Η γειτονιά μυρίζει Σμύρνη 

από τους ντενεκέδες με τα βασιλικά 

τα ταγιέρ ναφθαλίνης 

τα λούσα των παστρικών κυράδων 

τον ιδρώτα των παππούδων 

με τις αμάνικες φανέλες 

και τα βαριά μπαχάρια 

με άρωμα που μπαστάρδεψε 

-όλο το αργοσβήνει 

ο νοτιάς της Ελευσίνας- 

από εκατό χρόνια μπόλι 

κι όλο συχνότερα μυρίζει 

οχετό 

σάπιους κιμάδες 

και χαλασμένα βότανα. 

Το κουπάκι το λέμε ακόμα 

η μοίρα μας παραμένει ασαφής. 

Εκατό χρόνια ακόμα 

να περάσουν 



~ 61 ~ 
 

και θα ‘χουμε πλήρως 

αφομοιώσει εκείνους τους πρώτους 

πρόσφυγες. 

Δεν θα μυρίζει άλλο 

σάπιος κιμάς 

και χαλασμένα βότανα. 

Μονάχα οχετός. 

Αυτή είναι η μοίρα μας 

την διάβασε από χρόνια 

η κυρά- Μακρίνα 

πάνω στο κατακάθι. 

Αναθάρρησαν οι βεγγέρες 

και στήθηκαν χοροί. 

Εκείνη πάλι, 

βάλθηκε απαρηγόρητη 

να κλαίει. 

Το κουπάκι δεν το 

ξανάπε σε κανέναν. 

Ήταν από πάντα της 

παράξενη γυναίκα. 

  



~ 62 ~ 
 

MOΛΩΝ ΛΑΒΕ 

 

 

Σ’ όσους τολμούν να διεκδικούν 

να πω μονάχα 

ΜΟΛΩΝ ΛΑΒΕ 

σε εκείνον τον ζητιάνο 

στον τύπο με το παράξενο χαμόγελο 

που καθαρίζει τζάμια 

κι όλο ζητάει χρήματα. 

Ας κοπιάσει. 

ΜΟΛΩΝ ΛΑΒΕ 

στον ιερέα με το μαύρο ράσο 

που θέλει να σκυλέψει 

κάτι ελάχιστα απομεινάρια 

αρχαίου φόβου, 

ας έρθει. 

ΜΟΛΩΝ ΛΑΒΕ 

στο παιδί που ορμάει 

καρφί στο θώρακα μου 

με μάτι αστραποβόλο 

και το χαμόγελο δρεπάνι. 



~ 63 ~ 
 

Έχω, ας έρθει να πάρει. 

Στο σούρουπο, 

ΜΟΛΩΝ ΛΑΒΕ 

και στο πρώτο φώς 

και σ’ ότι παρεμβάλει. 

Στην μέση σου 

στις φτέρνες σου 

σ’ εκείνο το ψεγάδι 

που τόσο λατρεύω να χαϊδεύω 

ΜΟΛΩΝ ΛΑΒΕ. 

ΜΟΛΩΝ ΛΑΒΕ 

Στον λόγο του Ελύτη 

στο άκουσμα του Μάνου 

στο κύμα που προσμένουμε 

μέχρι να σιχαθούμε 

στο τίποτα που διακαώς 

αναζητούμε 

στο γιασεμί της σκάλας 

στον αδελφό μου 

-το όνομα του όλο λησμονώ- 

σ’ εκείνο το χαμόγελο 

μιας άλλης εφηβείας. 

Ας έρθουν για να πάρουν. 



~ 64 ~ 
 

Έφτασε, φαντάζομαι, καιρός 

όσα μου έδωσαν πίσω να διεκδικήσουν. 

ΜΟΛΩΝ ΛΑΒΕ 

αντίσταση καμία. 

Μόνο που όσα δικά τους 

στοίβαξαν στη γη μου τόσα χρόνια 

και τώρα διεκδικούν, 

έχουν αμετάκλητα αλλάξει 

από το άγγιγμα μου. 

Κοπιάστε να πάρετε 

όσοι τολμάτε. 

Τώρα, 

αν του γούστου σας δεν είναι πλέον 

λυπούμαι που δεν 

αντιστάθηκα. 

  



~ 65 ~ 
 

ΠΡΑΚΤΙΚΟΣ ΟΔΗΓΟΣ 

 

 

Να μην ρωτάς πολλά 

Να ακούς μονάχα 

Να μάθεις τα γράμματα 

Όσα σου δείξουν 

Τα άλλα μην σε νοιάζουν 

Υπάρχει λόγος που δεν τα συμπεριέλαβε 

Κανένας 

Σε καμία ύλη. 

Να γελάς με τα άλλα τα παιδιά 

Ποτέ μονάχος. 

Κι αν καμιά φορά κάτι θυμηθείς 

Και σου ‘ρθει το χαμόγελο στα χείλη 

Δωσ’ του μια και πνίχ’ το 

Πριν σε πάρουν μυρουδιά 

Ο λύκος και τα γουρουνάκια. 

Να κάνεις τον σταυρό με το δεξί 

Ή να μην τον κάνεις καθόλου 

Από μίσος το ‘χει ο κόσμος 

Το ζερβό 



~ 66 ~ 
 

Κι ας έχουμε όλοι την καρδιά 

Ζερβά μέσα στα στήθια. 

Συμμάζευε τα ρούχα σου 

Δίπλωνε όμορφα 

Λιγότερο βρωμάνε έτσι 

Του κορμιού σου την αποφορά. 

Να κοιμάσαι στο σκοτάδι 

Έχε τα παράθυρα κλειστά 

Τρυπώνουν αλλιώτικα θεριά 

Τις νύχτες μες στα όνειρα 

Κι ίσως να σε λυγίσουν 

Να σε γυρίσουν τούμπα 

Στα μυαλά σου μέσα 

Στον μαύρο ύπνο κι όλα να πάνε στράφι. 

Να τρως πολύ 

Όλο να το τρως 

Μην τύχει και περισσέψει τίποτα 

Για ‘κείνον που δίπλα σου πεινάει. 

Γρήγορα να τρως 

Πρώτου τον σπρώξει απελπισιά 

Και φάει τα σωθικά σου. 

Να δίνεις το χέρι σου 

Στις απαλές παλάμες 



~ 67 ~ 
 

Από τις τραχιές δεν έχεις τίποτα να πάρεις 

Μονάχα μόχθο. 

Να βάλεις και μια σημαία στο μπαλκόνι 

Την ώρα που θα περνάει 

Η πορεία 

Η παρέλαση 

Η κλούβα 

Να ξέρουν όλοι το φρόνημα 

Που σε διακατέχει. 

Βάλε στεφάνι 

Πιες το κρασί 

Και στο κρεβάτι μετρημένα πράγματα. 

Δούλεψε με όποιον τρόπο 

-Σημασία δεν έχει το έργο 

Σημασία έχει ένα κτήμα 

Δύο δωμάτια, σαλόνι, κουζίνα, μπάνιο 

Τα ιδιαίτερα 

Το μανικιούρ 

Και τα ιταλικά δερμάτινα παπούτσια- 

Όχι λιγότερο 

Ούτε όμως και πιο πολύ 

Από τον διπλανό σου. 

Να τα χαϊδεύεις τα παιδιά σου 



~ 68 ~ 
 

Να τα φιλάς 

Μα αν είναι αρσενικά 

Πιο λίγο απ’ τις κόρες 

Μην τύχει 

Και πουστέψουν. 

Παντελόνια μάθε τα να φορούν 

Αν είναι αγόρια 

Κι αν είναι κορίτσια 

Ποτέ να μην σηκώνουν 

Το φουστάνι 

Χωρίς καλό αντάλλαγμα. 

Πάρε την σύνταξη σου 

Με το εφάπαξ αγόρασε 

Νέο αυτοκίνητο 

Πιες και μερικούς καφέδες στο καφενείο 

Ρίξε το φαρμάκι σου μαζί με τους 

Υπόλοιπους 

Κι από ‘κει 

Όλων μαζί γραμμή στον οχετό 

Και στο πέλαγος 

Μπαστάρδεψε το μπλε του τόπου 

Έτσι κι αλλιώς 

Μπλαβίζει και σβολιάζει. 



~ 69 ~ 
 

Καν’ τα όλα σωστά 

Με βεβαιότητα 

Και δίχως στιγμή να αμφιβάλεις 

Για την αποτελεσματικότητα 

Ετούτης της 

Ευθανασίας. 

Είναι δοκιμασμένη. 

  



~ 70 ~ 
 

ΤΟ ΠΡΟΒΛΗΜΑ ΣΟΥ 

 

Ξέρεις 

έψαξα πολύ να βρω στο πρόβλημα σου 

μια κάποια λύση. 

Στην αρχή εστάθη αδύνατο. 

Με τι δόλιο μέσο να ξεγελάσω 

την φύση του ανθρώπου; 

Η μάζα, έλεγα, είναι αδιαίρετη 

με συμπαγής αρμούς φθόνου 

μίσους 

γνήσιας ματαιοδοξίας 

και πουτανιάς. 

Βγήκα έπειτα στο παγερό σκοτάδι 

περόνιασε το κρύο τα οστά μου 

σε κάποιο φτηνιάρικο μπαρ της επαρχίας 

σερβίρουνε σε δόσεις την αλήθεια 

δεν αντέχεις πάνω από τρεις 

μετά σε στέλνει 

ψάχνεις να τα κατεβάσεις 

σε καμία τυχαία 

να τριφτείς πάνω στα κοκκινάδια της 



~ 71 ~ 
 

να μπλέξεις τα νοήματα 

με την δυσοσμία και τον κλαυσίγελο της 

να πεις «ελα να τσακίσουμε 

παρέα ό,τι μας μένει» 

να πάρεις τον μαστό της για απάντηση 

και να σε βρει το χάραμα σταράτο 

και στα πόδια σου. 

Εκείνη θα ‘χει 

ξεψυχήσει 

μ’ ένα βλακώδες χαμόγελο. 

Εκεί, μέσα στο μπαρ 

στην δεύτερη δόση 

την βρήκα την λύση στο πρόβλημα σου. 

Βάλε τα καλά σου 

πάρε ένα στιβαρό φτυάρι 

βγες έξω στην νύχτα 

όπου πάει το μεγάλο κοπάδι 

μπες μέσα στο πρώτο μαγαζί 

φτυάρισε μια γερή δόση 

από τα απομεινάρια τους 

-η φρέσκια κοπριά 

είναι η καλύτερη για 

πρώιμα χλωρά κλαδιά 



~ 72 ~ 
 

όψιμους καρπούς 

και μαραμένα άνθη- 

και ρίξε την απάνω σου. 

Η δυσωδία θα σε τυφλώσει 

μα θα ‘ναι για το καλό σου. 

Σε όλα τότε θα τους μοιάζεις 

όμοια θα ζέχνεις με το υπόλοιπο 

κοπάδι. 

Αλλιώτικα φοβάμαι 

θα ‘ναι έκδηλη η ομορφιά σου 

θα σε κατασπαράξουν 

δεν την αντέχει το κοπάδι 

την τόση ομορφιά. 

Αυτό να κάνεις. 

Κι ίσως τότε να μην χρειαστεί 

να φτάσεις στην τρίτη δόση. 

Ίσως ποτέ να μην σε βρει 

το χάραμα σταράτο 

και στα πόδια σου. 

Μα θα ‘χεις γλιτώσει 

το πτώμα μιας τυχαίας.  



~ 73 ~ 
 

ΣΥΝΑΙΝΕΣΗ 

 

 

Στου χωριού τον καφενέ 

τα παλικάρια παίζουνε 

στα ζάρια 

την κόρη του Νώντα του τρελού 

έτσι όπως κάνουν 

οι νοικοκυραίοι σ’ ετούτα 

τα παιχνίδια 

στ’ αστεία 

εκείνος δίπλα βλέπει. 

Κάθε που πάει κάτι για να πει 

ο πιο μικρός 

του γιομίζει το ποτήρι 

κι εκείνος ησυχάζει. 

«Έχει τα μάτια του λαφιού 

η κόρη του Νώντα του τρελού 

κι όλο άγρια κοιτάζει.» 

«Έχει το στόμα της μαβί 

όλο σάρκα το λάγνο στόμα 

που υπόσχεται πολλά 



~ 74 ~ 
 

και λέει λίγα.» 

«Μα είν’ η κόρη μου» 

φωνάζει 

γεμίζει με καλή ρακή 

ο πιο μικρός απ’ όλους 

κάτω στο λάρυγγα 

τ’ αδειάζει το ποτήρι 

κι αμέσως ησυχάζει. 

«Έχει μαστούς περίφημους 

του Νώντα του τρελού 

η θυγατέρα 

σαν πορτοκάλια ζουμερά.» 

«Μέση στενή 

λεκάνη φαρδιά 

και δυνατά καπούλια.» 

«Ντροπής λόγια, παιδιά μου.» 

κι άλλο πιοτό του βάζουνε 

κι εκείνος ημερεύει 

πέφτει το ζάρι ασσόδυο 

«Δύο μπούτια έχει σφιχτά» 

«Μαλλί μακρύ και πλούσιο» 

«Φρύδι σαν το γεφύρι» 

τεσσάρες φέρνει ο επόμενος 



~ 75 ~ 
 

«Δεν είναι για τα μούτρα σας 

η κόρη μου 

δεν είναι για τα σάλια σας 

ούτε για τα σιχαμερά σας 

χέρια» 

μονολογεί κι ευθύς 

ξεθηλυκώνει. 

Κρατάει στο ένα το μαχαίρι 

στ’ άλλο του δίνουν τη ρακή. 

«Θα πιεις τρελέ; 

Θα πιεις;» 

Κοιτάει το ένα το καλό 

κοιτά και το ζερβό του. 

«Έχει κοιλιά αλάβαστρο 

κι όποιος εξάρες φέρει 

θα την γλεντήσει ως το πρωί 

την κόρη την αγνή.» 

Σηκώνει ένας το ζάρι στο πλαδαρό του χέρι 

ζέχνει καλοζωία 

η σάπια του κοιλιά 

πετάει μια 

την τύχη παίζει και αυτός 

της θυγατέρας. 



~ 76 ~ 
 

«Θα πιεις λοιπόν, τρελέ;» 

Καρφώνει ο Νώντας ο τρελός 

τα μάτια στον χυδαίο 

έπειτα βλέπει το καλό του 

γεμάτο με λεπίδα 

στο άλλο βλέπει 

τη ρακή. 

Βουρλίζεται ο Νώντας ο τρελός 

τα μάτια κλείνει 

«Σ Τ Ο    Δ Ι Α Ο Λ Ο !» 

φωνάζει 

ορμά με μιας 

σαν το θεριό 

κι αδειάζει το ποτήρι. 

Το ζάρι φέρνει τις εξάρες 

κερνάει την γύρα ο τυχερός. 

Στον Νώντα τον τρελό 

σερβίρουνε διπλή μερίδα. 

  



~ 77 ~ 
 

ΚΥΡΙΑΚΗ ΑΠΟΓΕΥΜΑ 

 

 

Να φτιάξω ένα τσιγάρο με τα στερνά της μέρας 

πύκνωσε η υγρασία 

-μ’ αρέσει όπως στέκει ο καπνός 

μετέωρος 

τοξικός 

με κάτι δικό μου μέσα του 

γύρω απ’ τα μαλλιά σου. 

Μέσ’ στο χαρτί να φτιάξω 

το χαρμάνι 

ένα κομμάτι απ’ το χαμόγελο σου 

προ ολίγου με κάτι που ‘πα 

ένα ακόμα των αγοριών μας 

οι φωνές 

οι χοροί 

το τρεχαλητό πάνω στο πλακάκι. 

Η γόβα σου μετά 

που ξέμεινε 

από χθες κάτω απ’ το κρεβάτι 

το φαγητό που δεν έφτασε για όλους 



~ 78 ~ 
 

μα ήταν αρκετό για ακόμα τόσους 

το ζάρι που τρύπωσε κάτω από τον καναπέ 

το ποτήρι που ‘χει ακόμα κοκκινάδια 

και κάτι θλιβερά κατάλοιπα 

του πρωινού καφέ σου 

και λίγο από τον ουρανό 

που όλο λέει να κλάψει 

κι όλο διπλά το σκέφτεται. 

Θα το τυλίξω με στοργή 

-ίσως μου φύγει το παράπονο 

καθώς θα το ακουμπάω με την γλώσσα- 

στην τσέπη θα το βάλω. 

Αύριο με τον καφέ θα πάρω δύο ρουφηξιές. 

Την επόμενη ξανά 

κι έπειτα το άλλο πρωί. 

Αν είμαι προσεκτικός 

αυτή η Κυριακή 

θα μου κρατήσει μέρες. 

  



~ 79 ~ 
 

ΠΡΟΣΩΠΑΓΝΩΣΙΑ 

 

 

Συχνά αυτοοικτίρομαι για την θολή μου μνήμη 

εκφράζομαι με λόγια φθονερά κι απαξιωτικά συγχρόνως 

για όσους εύκολα ανακαλούν στην μνήμη τους 

πρόσωπα τυχαίων συναναστροφών με λεπτομέρεια 

και γλαφυρότητα που βαθιά με εκπλήσσει. 

Δεν θυμάμαι απολύτως κανέναν 

εκτός από ένα μικρό αγόρι 

που τυχαία είδα σε κάποια θάλασσα 

πριν αρκετό καιρό. 

Θυμόμουν το σουλούπι του 

τα μαλλιά 

το χρώμα των ματιών του 

τα ψεγάδια του δέρματος του 

με εκπληκτική ακρίβεια. 

Ήταν μέσα στο κύμα ως την μέση 

το πολύ δέκα χρόνων 

και φώναζε προς την ακτή όλο έξαψη 

«Κοίτα μαμά! Με βλέπεις;» 

«Σε βλέπω άγγελε μου!» 



~ 80 ~ 
 

σηκώνει το χέρι 

τεντώνει τα δύο δάχτυλα 

τα κολλάει στον κρόταφο 

και τραβάει μίαν ανύπαρκτη σκανδάλη. 

Το σώμα του έπεσε αέρινο μέσα στο νερό 

«Μπράβο αγάπη μου!» 

και σκόρπισε. 

Αν ξαναβγήκε δεν γνωρίζω 

κι αν ήταν αλλαγμένος 

είχα φύγει μαζί με τον απόηχο του πυροβολισμού 

και δεν θα το ανέφερα ποτέ και σε κανέναν 

τι σκοτάδι γέμισε μέσα μου εκείνη 

η αιθέρια σφαίρα 

αν δεν τον συναντούσα τυχαία 

εχθές στον δρόμο 

άντρα πια, τον γνώρισα αμέσως 

στεκόταν απέναντι από μία όμορφη 

και σκυθρωπή γυναίκα 

δίπλα του είχε ένα αγόρι 

-αόριστα τον θύμιζε σε κάποια πρώιμη εκδοχή- 

«Κοίτα με», φώναζε όλο έξαψη οικεία 

«Με βλέπεις, αγάπη μου;» 

«Σε βλέπω γλυκέ μου» 



~ 81 ~ 
 

σηκώνει το χέρι 

τεντώνει τα δύο δάχτυλα 

τα κολλάει στον κρόταφο 

του αγοριού που έτρεμε στην σκιά του 

και τραβάει μίαν ανύπαρκτη σκανδάλη. 

Το παιδί διαλύθηκε 

εκείνη χειροκρότησε ενθουσιασμένη 

«Ω, μα τι έξοχο σημάδι!» 

αν το παιδί βγήκε ποτέ από τα σκοτάδια 

δεν ξέρω για να πω 

είχα φύγει μαζί με την προέκταση 

της πατρικής βολής 

δίχως στιγμή να σταθώ στης πράξης 

την αποτρόπαιη φύση. 

Άλλωστε, ο θύτης εκείνος είχε 

από χρόνια πεθάνει σε κάποια ηλιόλουστη παραλία 

με τι δικάζεις τον νεκρό; 

Έκτοτε, δεν θυμήθηκα άλλο πρόσωπο 

ποτέ μου. 

Έπαψα όμως να αυτοοικτίρομαι.  



~ 82 ~ 
 

ΔΕΝ ΕΙΝΑΙ ΠΑΡΑ ΕΝΑΣ ΜΥΘΟΣ 

 

 

Σηκώνεσαι βαρύς, ράθυμος 

Ικανοποιητικό αντλείς σθένος, καλλιεργείς επαρκή ουτοπία 

Συναγελάζεσαι δύο, τρεις, εκατό ανθρώπους 

Υπομένεις τους έρωτες, τρως με όρεξη 

Φοράς τα ίδια ρούχα, εργάζεσαι το ίδιο έργο 

Ολόψυχα αφήνεται στην ίδια ηδονή, στην ίδια τηλεθέαση, κοιμάσαι 

Σηκώνεσαι βαρύς, ράθυμος… 

  



~ 83 ~ 
 

ΦΤΩΧΕ ΜΟΥ ΓΡΑΦΙΑ… 

 

 

Φτωχέ μου γραφιά 

ποια Χίμαιρα κυνηγάς να αδράξεις 

με τις πενιχρές σου λέξεις; 

Δεν τα έμαθες; 

Αποδείχθηκε πως οι λέξεις δεν είναι αλυσίδα 

ούτε χαλκάς 

ούτε και χαλινάρι ούτε και χάμουρο 

να δαμάσεις το θηρίο. 

Τίποτα δεν μπορούν να σου προσφέρουν οι λέξεις. 

Οι λέξεις είναι πυρετός 

φτωχέ μου γραφιά, 

επιθανάτιος ρόγχος και πρώτη ανάσα. 

Είναι σάρκα 

στα χέρια σου πλαδαρή και μπόσικη 

στα χέρια όσων σου φούσκωσαν τα μυαλά 

και πίστεψες πως έστω και λίγο θα τους μοιάσεις 

είναι εκείνη του βρέφους 

εύθραυστη και ζωοδόχος 

των ηδονών 



~ 84 ~ 
 

στιλπνή και λεία 

μα σ’ όλων μας τα χέρια 

είναι το ίδιο καυτή 

ζωντανή 

σάρκα. 

Είναι οι λέξεις πανίσχυρες κι ανεπαρκείς 

γροθιά μαζί και χάδι 

όσες ζουν ακόμα 

και όσες κηδέψαμε δημοσία δαπάνη. 

Ποτέ δεν θα ‘ναι αρκετές οι λέξεις 

ποτέ δεν θα ‘ναι οι σωστές 

-δεν πρέπει να είναι- 

κι αν κάποτε σου μοιάζουν τέτοιες 

ξέχνα το 

πάρε ξανά τ’ αλφαβητάρι 

και το πρώτο ανθολόγιο σου, 

δεν κάνεις για τις λέξεις. 

Φτωχέ μου γραφιά, 

οι λέξεις είναι σάρκα 

εκείνη που γρονθοκοπάς 

και την ίδια ώρα τρυφερά αγκαλιάζεις 

και είναι η δική σου σάρκα. 

Αν δεν νοιώθεις τα χτυπήματα 



~ 85 ~ 
 

και τα στοργικά της χάδια 

ξέχνα το. 

Γίνε σιδηρουργός καλύτερα. 

Ίσως με την εξάσκηση 

να φτιάξεις μίαν αλυσίδα αρκετή 

και έναν κραταιό χαλκά 

για εκείνη την Χίμαιρα 

που λες πως σε στοιχειώνει. 

Αν πάλι όχι 

δεν ήταν ποτέ Χίμαιρα. 

Δεν ήταν παρά μία λέξη. 

  



~ 86 ~ 
 

ΙΣΤΟΡΙΚΗ ΣΥΝΕΧΕΙΑ 

 

 

Σωστά μου τα ‘μαθαν με το νι και με το σίγμα 

στη λαϊκή, στο σωματείο, στη Λεωφόρο 

όπου θες τα ίδια μου ‘παν. 

Στην Αγορά, στην Σύγκλητο, στον Άρειο Πάγο 

στην Ακαδημία, στα Κυκλώπεια Τείχη 

στον λαβύρινθο του Μίνωα και πιο πίσω ακόμα 

στα σπήλαια μέσα και πάνω στα κλαδιά των δέντρων. 

Παντού τα ίδια μου έμαθαν 

ποιο είναι το σωστό να διαχωρίζω 

από το στρεβλό και το αλλόκοτο. 

Φέρε μου ένα αρνί βυζανιάρικο 

χαριτωμένο που να μην ενοχλεί διόλου 

μονάχα να μασάει τα ζιζάνια μέσα από το χωράφι. 

Κι άμα καθαρίσει το χωράφι και διασφαλιστεί η σοδειά 

το σφάζω και το τρώω. 

Δώσε μου ένα καλό πλατάνι δίπλα στο γάργαρο ρυάκι. 

Η φλυαρία του 

μ’ αποχαυνώνει κάτω από το λιοπύρι 

στον ίσκιο του θα σταθώ να ξαποστάσω. 



~ 87 ~ 
 

Κι άμα βγει το καλοκαίρι και σφίξει 

ο Βοριάς τα δόντια 

του δίνω μια και το φέρνω κατάχαμα 

να ανάψει μια καλή φωτιά απ’ το παλιό πλατάνι. 

Δώσε μου μια γυναίκα 

να με κοιτά στα μάτια 

στον ίσκιο μου να τρέμει γεμάτη προσμονή 

και μουσκεμένα σκέλια. 

Να την καβαλήσω 

να την βιάσω 

κι άμα μαζί της ξεμπερδέψω 

και γίνει το κέφι μου 

στην δίνω χάρισμα σου. 

Τον αδελφό φέρε μου 

να του γυρίσω το μαχαίρι στην κοιλιά 

για δύο δεκάρες 

την μάνα μου 

να βγω από τα μέσα της 

σέρνοντας κι αυτά μαζί μου 

φέρε τον ξένο 

να τον φιλέψω ψωμί και νερό 

να σου τον κάνω σκλάβο. 

Όλα σωστά μου τα ‘μαθαν 



~ 88 ~ 
 

απ’ τα κλαδιά των δέντρων 

μέχρι την Λεωφόρο. 

Κοίτα να τα μάθεις κι εσύ 

αν θέλεις να προκόψεις. 

Κατάλαβες παιδί μου; 

  



~ 89 ~ 
 

 

 

 

 

 

 

Η ΗΛΕΚΤΡΟΝΙΚΗ ΕΚΔΟΣΗ ΤΗΣ 

ΠΟΙΗΤΙΚΗΣ ΣΥΛΛΟΓΗΣ «ΣΕ ΜΙΑ 

OLYMPIA TRAVVELER ‘79» ΠΡΑ- 

ΓΜΑΤΟΠΟΙΗΘΗΚΕ ΤΟΝ ΟΚΤΩΒΡΙΟ 

ΤΟΥ 2018 ΑΠΟ ΤΟΝ ΙΔΙΟ ΤΟΝ 

ΣΥΓΓΡΑΦΕΑ ΚΑΙ ΔΙΑΝΕΜΗΘΗΚΕ  

ΗΛΕΚΤΡΟΝΙΚΑ ΜΕ ΑΔΕΙΑ  

CREATIVE COMMONS. 

* 

 


