



















Ανθολόγιον Ιστολόγιον


        
             

    
        
            Έκδοση: thinking

            Εικονογράφηση εξωφύλλου: Πανδώρα Γιαμαλίδου

            www.thinking.gr

            email: info@thinking.gr

            
            Αυτό το έργο διανέμεται δωρεάν με άδεια χρήσης
Creative Commons Attribution-NonCommercial-NoDerivs 3.0 Ελλάδα
      
           
            ISBN: 978-618-80147-0-1 

        
    
        
            ΑΝΘΟΛΟΓΙΟΝ ΙΣΤΟΛΟΓΙΟΝ

            ενενήντα ένα κείμενα από επτά 


            βλέμμα

            vita moderna

            sraosha

            old boy

            niemandsrose

            ou ming

            το βυτίο

            
         
            
                μια ιδέα της 


            
            

           
        

    
        Περιεχόμενα

       
        Πρόλογος

        Η πρώτη αράδα του αφηγήματος

        23/4/2010

        Ο άνθρωπος με τις απαντήσεις

        Η ευεργεσία του κόσμου

        Tο χαλίκι

        Στον παράδρομο

        Ο ταμίας των ανέμων

        Το όνειρο της αρτιμέλειας

        17/1/2007

        Η σκιά έφτανε στη θάλασσα

        Αδιάκοπα

        Οι γυναίκες των άλλων

        Είδωλα ψυχών κουρασμένων

        27/8/2010

        Gone with the wind 

        Το τελικό σώμα

        Vissi d’arte, vissi d’amore

        Χύνω

        To be a woman

        Πουτάνες κι ερωμένες

        6/6/2008

        Δυο γυναίκες

        But we like it when we're spinning in his grip

        Το ζακετάκι

        Σόπινγκ θέραπι

        Όπως και νά 'χει 

        Mισές σχέσεις*
     
        13:38 

        Σπουδή στο πορφυρό

        Διαβάζοντας τον θυμό στις ζωές των άλλων

        “Με δάκρυα στα μάτια”

        9/11/2009

        Και τι ζωή χωρίς εμάς θα κάμεις

        Η βαρύτητα κι οι μουσακάδες

        Belle epoque της Κυριακής

        Η μυρωδιά της θα σε ακολουθεί

        Α2

        17/10/2009

        Λεωφορεία γεμάτα σαρδέλες

        Απόψε ξέμεινες

         Διασταυρώσεις

        Ολα καλά, ρε! ― όλα αφανισμένα

        Kάτι μπήκε στο μάτι της

        Το ερασιτεχνικό βίντεο μιας λυπητερής είδησης

        Να απαντούσες, για όλους

        Για λέγε σκηνικό, κουρέλι

        31/12/2009

        Το Ποστ της Φιόνα

        Στη μέγγενη του φόβου

        2/9/2007

        Τα φώτα στο βάθος του ορίζοντα

        Πάλι και ξενιτέψεις με, στα ξένα μην πεθάνω

        Βαριά ρωσική προφορά

        8/5/2011

        Η φτώχεια, οι χαρές κι η αποφορά της

        Μού 'πες θα φύγω

        23/11/2010

        Χάσαμε την αγάπη

        In the net

        Δευτέρα το καταλαβαίνει

        29/8/2009

        Τα ίδια

        What then?

        Παίω δι' οργής τον τροχηλάτην

        Το λαθάκι

        Working Class Blues

        3/3/2011

        Απολαύσεις που πρέπει να απολαύσεις

        Το ύψιλον του Ντραγκάο (βγαίνω για λίγο)

        Άσυλο

        Τα δώρα που σπάνε

        Συνειρμικά επίκαιρα, επετειακά

        Ο θάνατος

        Κάποιος να την προσέχει

        Βαθιά μέσα στη νύχτα

        13/5/2010

        Wake me up when winter ends

        Έρωτας στο διαδίκτυο

        Αρχιπέλαγος: Η ύλη της νοσταλγίας

        29/4/2007

        Η απόλυσή σου, το ψωμί μου

        Κι όμως συνεχίζεται

        Για πέντε έως έξι δευτερόλεπτα

        Σχολικές γιορτές υπό βροχήν

        9/1/2010

        Το ΚΤΕΛ έπαιζε μόνο β. καρρά

        Η ιστορία του Καισερά Σερά & της Γουιλμπί Γουιλμπί

        Ενα σκάνδαλο: η αγάπη

        30/7/2010

        Σίριαλ Κίλερ

        7/9/2008

    
        Πρόλογος

         Η μνήμη συν τω χρόνω πάντα παίζει το γνωστό της παιχνίδι σε όσους μεγαλώνουν· αυτό
                που επικαλύπτει με ένα νοσταλγικό επίχρισμα την οσμή που αναδίδει το παρελθόν και
                ανασύρει τις αγαπημένες εμμονές στο παρόν ως αξιωματικές προβολές. Με αυτόν τον
                τρόπο, ό,τι ζήσαμε και αγαπήσαμε σε κάποια στιγμή αποθεώνεται και με ευκολία μας
                οδηγεί σε αφορισμούς για το καθημερινό και σύγχρονο: «Δε γράφονται πια τέτοια
                τραγούδια», «Δεν υπάρχει πια αξιόλογη λογοτεχνική παραγωγή» και άλλα παρόμοια. 

            Η συλλογή αυτή έρχεται να ακυρώσει αυτήν την απολυτότητα και να αλιεύσει τη
                λογοτεχνική παραγωγή εκεί όπου, στην ουσία, υφίσταται, με μια νέα ματιά, στην εποχή
                μας· όχι, κατ’ ανάγκην, στα πολυσέλιδα μυθιστορήματα ή στις συλλογές διηγημάτων και
                ποιημάτων των «ευπώλητων προτάσεων» από εκδοτικούς οίκους, αλλά στις καθημερινές
                μικροαφηγήσεις των φωνών που θάλλουν στο Διαδίκτυο. Εκεί όπου η ματιά του σύγχρονου
                αναγνώστη «στέκεται και ξεκουράζεται» από την πληθώρα εύπεπτης τροφής ως ρόφημα της
                όρασης, εκεί όπου η μοναχική αναγνωστική απόλαυση γίνεται η πιο ουσιώδης παρένθεση
                και έναυσμα σκέψης απέναντι στο βόμβο της πληροφόρησης. 

            Οι ετεροανθολογούμενες φωνές αυτής της προσπάθειας επαναφέρουν – ο καθένας με την
                οπτική του και το προσωπικό του ύφος- την αφήγηση στην ουσιαστική της διάσταση:
                αυτήν της πολιτικής πράξης επικοινωνίας. Εκκινώντας από διαφορετικές αφορμές και
                εξαντλώντας τα προσωπικά τους εκφραστικά μέσα, επαναπροσδιορίζουν το περιεχόμενο της
                αφήγησης σε μιαν εποχή πολυποίκιλης κρίσης και στέκονται σε ένα ιδιότυπο «δημόσιον
                βήμα». Δεν αγορεύουν ούτε αναλώνονται στις ρητορείες, αλλά επιμένουν με τις
                χαμηλόφωνες διηγήσεις του, την ανάδειξη του καθημερινού και ασήμαντου – για τα μάτια
                των πολλών - αλλά πάντα καίριου, να «συναντηθούμε» μέσα από τις ιστορίες τους. Χωρίς
                να το επιδιώκουν, επαναφέρουν ως προσωπική και συλλογική αγωνία το ερώτημα του
                Χέντερλιν: « Τι κάνουν οι ποιητές σε χαλεπούς καιρούς;» Οι συγκεκριμένοι μιλούν.
                Διαλέγονται διαρκώς μεταξύ τους, συχνά εν αγνοία τους κι υπόγεια. Ενίοτε, κραυγάζουν
                σπαρακτικά. Άλλοτε, ανασύρουν τις προσωπικές τους εξομολογήσεις ως αναθήματα «μιας
                εποχής στην κόλαση». Κάποτε, υπενθυμίζουν την ομορφιά, την απλότητα, μέσα από
                εικόνες και πλάνα μιας ζωής εν κινήσει ή μέσα από τις παύσεις μιας στιγμής. Τα
                κείμενά τους συγκροτούν ένα work in progress, μια «μυθιστορία εν εξελίξει», στην
                οποία διαπλέκονται διαφορετικές φωνές, εκτίθενται οι ξεχωριστές ατομικές μαρτυρίες,
                για να συγχωνευτούν εκεί όπου η ευθύνη της αφήγησης ακουμπά το δάχτυλο «επί τον
                τύπον των ήλων» της εποχής μας. 

            Το «Ανθολόγιον Ιστολόγιον» καλεί σε μια διαφορετική ανάγνωση. Υπάρχει ένα κοινό
                αφηγηματικό υποκείμενο: αυτό της αγωνιώσας και βασανιζόμενης συνείδησης. Το
                «αφηγηματικό εγώ» πάλλεται εντός της εποχής, την αποτυπώνει, την κρίνει, την
                επαναδιαπραγματεύεται με τους δικούς του όρους, τη φοβάται, την αγαπά, την ξορκίζει.
                Πάνω από όλα, όμως, επιμένει στην καταγραφή, τοποθετεί τον εαυτό του εντός της
                κοινής μοίρας και ιστορίας, επιλέγοντας τα δικά του όπλα. Στο επίκεντρο βρίσκεται το
                βίωμα, που μας βοηθά στην κατανόηση της πραγματικότητας και, κυρίως, καταδεικνύει
                τον απόηχο και την απήχηση των γεγονότων στις ευαίσθητες ψυχές αυτών που λειτουργούν
                ως «κεραίες» και δέκτες του συλλογικού γίγνεσθαι. Δεν είναι τυχαίο πως οι
                «μικροαφηγήσεις» συνιστούν μιαν επαναφορά σε αυτό που στη θεωρία της λογοτεχνίας
                αποκαλούμε «ημερολογιακό ύφος», πρακτική που αναδείχθηκε σε μιαν άλλη εποχή κρίσης,
                αυτήν του μεσοπολέμου. Στις δύσκολες στιγμές, η σημαίνουσα ευαισθησία και ιδεολογία
                εκφέρεται μέσω του «εγώ» κι όχι μέσω των διακηρύξεων. Τα κηρύγματα, εξάλλου, ανήκουν
                στους πολιτικούς, όχι στους «ποιητές». Εξάλλου, όπως αναφέρει και ο Foucault:
                «Οφείλουμε να αναζητούμε το συγγραφέα μέσα στο λόγο του ιδίου και των συγχρόνων του,
                οφείλουμε να αναζητήσουμε επίσης την «τάξη του λόγου» και τη «θέληση της εποχής»,
                τον τρόπο με τον οποίο ο ίδιος συμμορφώνεται ή αντιστέκεται». 

            Αν και ο προϊδεασμός είναι κάτι που προσωπικά απεχθάνομαι, θα σας καλούσα, κατά
                παρέκκλιση των συνηθειών μου, να ανακαλύψετε τον τρόπο με τον οποίο η αφήγηση του «Βλέμματος» «συνομιλεί» με τις μεγάλες
                αφηγήσεις της ιστορίας και της εποχής· τις «διακειμενικές» αναφορές του «Sraosha» να συγκροτούν τα παράλληλα
                νήματα πάνω στα οποία ακουμπά η καθημερινή διαπάλη· τη διαρκή υπαρξιακή εξακτίνωση
                και συχνά αναίρεση του «εγώ» μέσα από τις προσωπικές ιστορίες που κρύβονται στο
                υπόστρωμα της αφήγησης του «Vita Moderna»·
                την ανέλιξη της «ύψιστης τέχνης της ειρωνείας», κατά Μπόρχες, στα γραπτά του «Old Boy»· τις μικρές αυτόνομες
                εικόνες-ιστορίες του ασήμαντου που προσπερνάμε βιαστικοί στις μικροαφηγήσεις του «Βυτίου» τη «σκηνοθεσία» των προσώπων
                και των φωνών που συνιστούν ένα διαρκή διάλογο με την ουσία του «εγώ» στα γραπτά «Του κανενός το ρόδο»
                το φθεγγόμενο σπάραγμα της συλλαβής στα ελλειπτικά επιγράμματα της «Ou Ming».
            

            Κυρίως όμως θα σας καλούσα να ανακαλύψετε από «Την
                        πρώτη αράδα του αφηγήματος»,«Τα φώτα στο βάθος του ορίζοντα» εκεί όπου «Το ΚΤΕΛ έπαιζε μόνο Β.Καρρά» σε ένα
                ιδιότυπο «Σόπινγκ Θέραπι», να βρείτε
                        «Απολαύσεις που πρέπει να
                        απολαύσεις», να αναρωτηθείτε «Και τι ζωή χωρίς εμάς θα κάμεις» και είναι σίγουρο πως κάποια
                φωνή στο βάθος θα ακουστεί να λέει: «Για λέγε
                        σκηνικό, κουρέλι».
            

            Καλή ανάγνωση… 

            Πάνος Οικονόμου

            (contrabbando)

        

    
        
            Η πρώτη αράδα του αφηγήματος

            βλέμμα

            19/6/2006

            «Οταν γραφτεί η πρώτη αράδα ενός αφηγήματος, έχουν ήδη επιλεγεί τα πάντα, και το ύφος
                και ο τόνος και η τροπή των συμβάντων. Με δεδομένη την πρώτη αράδα, δεν χρειάζεται
                παρά υπομονή: όλα τα υπόλοιπα πρέπει και μπορεί να βγουν απ’ αυτήν».

            Προσέτρεξα στον Τσέζαρε Παβέζε για να μπορέσω να αναχωνέψω το αφήγημά μου της περασμένης Κυριακής· στα ημερολόγιά του μεταφρασμένα από τον Παναγιώτη Κονδύλη. Ελαβα απροσδόκητες αντιδράσεις εξαιτίας του αφηγήματος· θερμές, άμεσες, από
                φίλους και αγνώστους, όλες ολιγόλογες και ευθύβολες: σημάδευαν στα σπλάχνα, με
                άφησαν κατακολακευμένο μαζί και αμήχανο, χωρίς μιλιά. Ημουν τόσο βυθισμένος στην
                καθημερινότητα, που σχεδόν δεν είχα συναίσθηση τι είχα γράψει, δεν αντιλαμβανόμουν
                για τι μου μιλούσαν.

            Οταν συνήλθα κάπως από το ναρκισσιστικό μικροόργιο, πήγα να δω την πρώτη αράδα:
                    «Ακούω τον ψίθυρο του κύματος απαράλλαχτο.» Διαβάζοντάς την σαν
                επαγγελματίας δημοσιογράφος, και σαν παλιός έντιτορ, σχεδόν σοκαρίστηκα: Πώς ξεκινά
                ένα κομμάτι έτσι; Αν μου το έφερνε άλλος για δημοσίευση, θα συμβούλευα για κάτι
                διαφορετικό. Αμέσως μετά, βγήκα λίγο από τα στερεότυπα του έντιτορ· και βρήκα τον
                Παβέζε.

            Αρχιζα να καταλαβαίνω το αφήγημα μέσα από την πρώτη του, την προγραμματική αράδα:
                ήταν περιγραφή σε α΄ πρόσωπο. Θέαση του κόσμου, και θέαση του θεατή. Ημουν ένα
                βλέμμα που νιώθει, εντός του κοινού τόπου.

            Τότε άστραψε αυτό που μου έχουν πει αναγνώστες κατά καιρούς, με οξυδερκή απλότητα:
                Γράφεις κάτι που το έχω σκεφτεί ή νιώσει κι εγώ· βρίσκεις τον τρόπο να το εκφράσεις.
                Ιδού ο κοινός τόπος.

            Η πρώτη αράδα είχε αναβλύσει από ένα ποτάμι κοινού αισθήματος, από το συλλογικό
                απόθεμα βλεμμάτων και άτακτων σπινθήρων. Η πρώτη αράδα με είχε βρει, και με οδήγησε
                στο ύφος, τον τόνο, προπάντων στην τροπή. Το αφήγημα ξεκίνησε από τον κοινό τόπο και
                ετράπη προς αυτόν. Οι παλινδρομήσεις από το Εγώ στο Αλλοι δεν εξέτρεψαν το αφήγημα
                από την κοίτη του, από τον κοινό τόπο: κύλησε όλο μέσα στο ποτάμι που νιώθουν πολλοί
                (όχι όλοι), όχι στο ρυάκι που νιώθει ο ένας. Αυτή η πληθυντική κοινότης είχε ήδη
                αναγγελθεί με την ακροτελεύτια λέξη της παβεζικής αράδας: «απαράλλαχτο».
                Υπαινισσόταν ότι το κύμα ακούγεται από πολλούς έτσι, ίδιο. Ωστε ο αφηγητής εκβίαζε
                από τον αναγνώστη του ένα πρώτο βαθμό συνενοχής, ένα γρήγορο γκολ από τα
                αποδυτήρια.

            Ας μου επιτραπεί κι άλλο ο αυτοαναφορικός παροξυσμός· γιατί ειλικρινά πιστεύω ότι το
                feedback από τον ιδεατό αναγνώστη, τον τόσο ποθητό, όταν και όπως έρχεται, είναι η
                μονάκριβη τροφή του γράφοντος αφηγητή. Δεν μπορώ να εξηγήσω γιατί γράφω· δεν ξέρω
                ακριβώς, αλλά η ευκολότερη απάντηση είναι: γιατί πρέπει. Με αφορμή όμως τις
                παρατηρήσεις αναγνωστών για μερικά γραπτά μου, που με οδήγησαν να αναστοχαστώ πάνω
                στον τόνο και τον τρόπο, μπορώ να πω αδρά το πώς γράφω, πώς θεωρώ λυσιτελή τη
                δημόσια γραφή σήμερα. Το ένα κλειδί το έχουν ήδη αποκαλύψει οι αναγνώστες, όπως
                προείπα: είναι ο κοινός τόπος. Γράφω, συνομιλώ, πάνω στο ρευστό έδαφος της
                ανέκφραστης πλην ολοζώντανης συλλογικής εμπειρίας· δυναμικό και ρευστό τόσο που να
                αποβαίνει ολισθηρό και επικίνδυνο, ταυτόχρονα όμως αυτό το ρευστό έδαφος είναι η
                θεμελιώδης, η ιδρυτική προϋπόθεση για τη συνομιλία.

            Το άλλο κλειδί είναι η ενσυναίσθηση· αντλώ παραθλασμένα από το εννοιολόγιο του
                ρομαντισμού: αυτό που οι Γερμανοί προπάτορες είπαν Einfuehlung. Θα το ονόμαζα και
                συμπάθεια, εμπάθεια, συμπόνια· και θα εντόπιζα διασταλτικά αυτή τη λειτουργία και
                στην εξάρτυση της ψυχανάλυσης (υπό το σχήμα της μεταβίβασης και αντιμεταβίβασης) και
                της ανθρωπολογίας αλλά και των φυσικών επιστημών, όπου ο παρατηρητής επηρεάζει
                αναπόφευκτα το παρατηρούμενο και επηρεάζεται από αυτό. Το υποκείμενο μετέχει του
                αντικειμένου· το βλέμμα γίνεται αυτό που βλέπει.

            Κοινωνώ του συλλογικού αισθήματος, εμβαπτίζομαι στο πλούσιο άμορφο και αναδύομαι με
                εκφρασμένο ένα αίσθημα κάθε φορά· μια έναρθρη ή εμμελή εντύπωση. Στα διάκενα βεβαίως
                της σελίδας φωλιάζει πάντα το ποσοστό του ανείπωτου.

            Επιστρέφω στον Παβέζε: «Δυσκολία της τέχνης: να αποδώσεις ως έκπληξη
                    πράγματα γνωστά. Αν δεν ήσαν γνωστά δεν θα ενδιαφερόσουν τόσο να τα
                    πραγματευθείς έτσι ώστε να εκπλήσσουν».

            ΚΑΘΗΜΕΡΙΝΗ, 07.08.05

             αρχική
                    ανάρτηση

        

    
        
             ou ming

            23/4/2010

            Πριν φύγουν για τα ποστ, στεκόμαστε με τις λέξεις στο κατώφλι. Τους φτιάχνω το γιακά,
                τους στρώνω κάτι τελευταία τσουλούφια και τις αποχαιρετώ κουνώντας το publish. Εκεί
                που καθόμασταν χθες στο σαλονάκι των drafts, μιλούσαμε για αυτό το φαινόμενο: έχεις
                βρει μια πρόταση που σου τριβελίζει το μυαλό και θέλεις οπωσδήποτε να την κολλήσεις
                κάπου. Σου φαίνεται εντυπωσιακή, έχει ένα δικό της ειδικό βάρος. Και όπου την
                κολλάς, σου καταστρέφει την ισορροπία του κειμένου. Αλλάζεις το κείμενο, πεθαίνουν
                πολλές μικρές και όχι εντυπωσιακές λέξεις, κάτι φτωχοί λουστράκοι των κειμένων
                πέφτουν ξεροί με τις βούρτσες και τις μπογιές δίπλα στο κασελάκι τους. Και παρόλη τη
                σφαγή, αυτή η πρόταση είναι αδύνατον να δημιουργήσει σχέσεις με τις γύρω προτάσεις.
                Είναι σαν τον αλαζόνα που χαλάει την παρέα, πώς το λένε.

            αρχική ανάρτηση

        

    
        
            Ο άνθρωπος με τις απαντήσεις 

            old boy

            24/5/2011

            Mπήκε στο βαγόνι και άρχισε το γνωστό τροπάρι: «Συγγνώμη, να σας κάνω μια ερώτηση;».
                Όταν τον έβλεπαν τον απέρριπταν αμέσως, γιατί καταλάβαιναν ποιά θα ήταν η ερώτηση.
                Και είτε τους περίσσευαν ψιλά είτε όχι, δεν είχαν καμία διάθεση να τα δώσουν σε
                αυτόν. Ένας στους -πολλούς- τόσους του έδινε, αλλά και αυτός συνήθως πριν τον αφήσει
                καν να προχωρήσει στην ερώτηση.

            Κατάλαβε τότε ότι έπρεπε να το πάρει αλλιώς. Πήγε σπίτι, ανάγκασε την μάνα του να του
                ανοίξει, πλύθηκε, λούστηκε, ξυρίστηκε, έβαλε καθαρά ρούχα και επέστρεψε στους
                σταθμούς και τα βαγόνια. «Συγγνώμη, να σας δώσω μια απάντηση;» άρχισε να ρωτά, και
                νά που τα αυτιά που ως τώρα ήταν κλειστά άνοιξαν, νά που η άμεση απόρριψη
                μετατρεπόταν σε άμεσο ενδιαφέρον.

            Τα νέα κυκλοφόρησαν αστραπιαία. Κάποιος τα τουίταρε, πάμπολλοι τα ριτουίταραν,
                τσίμπησαν και τα υπόλοιπα μίντια, τόσο τα σόσιαλ όσο και τα σοσιαλιστικά. Ανάμεσα
                μας κυκλοφορούσε ένας άνθρωπος που προσέφερε απαντήσεις. Μπορούσες να του κάνεις
                ό,τι είδους ερώτηση ήθελες. Δεν θα υπεξέφευγε («Υπάρχει Θεός;», τον ρώτησε ένας
                τριαντάχρονος. «Υπήρχε παλιά και θα ξαναϋπάρξει στο μέλλον. Αλλά τώρα όχι. Δεν
                υπάρχει». «Γιατί έπαψε να μου τηλεφωνεί το παιδί μου;», τον ρώτησε μια
                εβδομηντάχρονη. «Επειδή έτσι συνδυάζει την ηδονή της ελευθερίας με την ηδονή της
                ενοχής». «Ποιά είναι η πιο ωραία γεύση παγωτό στον κόσμο;», τον ρώτησε ένας
                δεκάχρονος. «Το σορμπέ λεμόνι». «Γιατί το ουίσκι έχει τόσο διαφορετική γεύση μέσα
                από τα χείλια της;», τον ρώτησε ένας εικοσιπεντάχρονος. «Επειδή το ποτό πρέπει να
                φιλιέται και το φιλί να πίνεται». «Θα ξαναβρώ γρήγορα δουλειά;», τον ρώτησε ένας
                άνεργος. «Αν σου κάνει η μαύρη, ναι». «Υπάρχουν φορές που σκέφτομαι να πέσω απ' το
                μπαλκόνι. Θα το κάνω;», τον ρώτησε μία με φόβο στη φωνή. «Όχι. Γιατί τότε θα το κάνω
                κι εγώ». «Υπάρχουν φορές που επί ώρες δεν κάνω τίποτε άλλο απ' το να κοιτάω τον
                τοίχο του σαλονιού. Γιατί;», τον ρώτησε ένας με θλίψη στη φωνή. «Επειδή έτσι είναι η
                φύση σου. Ή επειδή έτσι έγινες στην πορεία. Ή επειδή αν δεν υπήρχαν ιδιοσυγκρασίες
                σαν τη δική σου, τους τοίχους δεν θα τους πρόσεχε ποτέ κανείς». «Θα σοβαρευτώ
                ποτέ;», τον ρώτησε μία με γέλια στη φωνή. «Ναι, βέβαια. Και όχι βέβαια». «Θα
                ευτυχήσω ποτέ;», τον ρώτησε ένας με λυγμούς στη φωνή. «Όταν πάψεις να ψάχνεις
                ανθρώπους που σου μοιάζουν». «Με ποιό δικαίωμα νομίζεις ότι έχεις μια απάντηση για
                όλα;», τον ρώτησε ένας με βάρος στη φωνή. «Με αυτό της ελαφρότητας»).

            Όσο αιφνίδια ξεκίνησε, τόσο αιφνίδια σταμάτησε. Λίγες μέρες μετά, στη μέση ενός
                βαγονιού που πήγαινε προς αεροδρόμιο, διευκρίνισε ότι η επόμενη είναι η τελευταία
                ερώτηση που θα δεχθεί. Έπειτα θα ξανάμενε άπλυτος, άλουστος, αξύριστος και θα
                επέστρεφε στις τάξεις των ζωντανών σκουπιδιών αυτής της πόλης. («Μα γιατί;», τον
                ρώτησε ένας με γραβάτα στη φωνή. «Επειδή θα με αναζητήσετε»).

            Και πράγματι άρχισαν σύντομα να τον αναζητούν. Πολλοί από τους κανονικούς, όταν πια
                έβλεπαν σκουπίδια, αντί να αποφεύγουν το βλέμμα και να επιταχύνουν το βήμα, τα
                πλησίαζαν και προσπαθούσαν να τους πιάσουν κουβέντα: «Συγγνώμη, να σας κάνω μια
                ερώτηση;». Εκείνα τους απέρριπταν αμέσως, γιατί καταλάβαιναν ποιά θα ήταν η ερώτηση.
                Και είτε τους περίσσευαν απαντήσεις είτε όχι, δεν είχαν καμία διάθεση να τις δώσουν
                σε αυτούς. 

            αρχική ανάρτηση

        

    
        
            Η ευεργεσία του κόσμου 

            vita moderna

            15/11/2009

            Κανένας, δεν χαίρεται κανέναν.

            (από παρανάγνωση-σχόλιο του qarcq )

            Τα-λαι-πω-ρού-με-θα, συλλάβιζε κάποιος σήμερα στο τραμ και κάποιος άλλος συμπλήρωνε
                ορίστε, τα χάλια μας. Δεν μπορούσα να τους δω γιατί είχα σταθεροποιηθεί σε θέση που
                εξασφάλιζε μερική ισορροπία δυνάμεων στο υποσύνολο: στο στενό πλάνο μου και σε
                ακτίνα εκατοστών επεξεργαζόμουν ένα πολύ περιποιημένο γυναικείο χέρι (σε χειρολαβή),
                ένα εφηβικό αυτί με ακουστικό από το οποίο ακουγόταν ένα συριστικό κζι κζι κζι -
                θύμιζε μέταλ αλλά υποθέτω πως ήταν Βανδή, καθώς και μια ξανθιά αλογοουρά σε
                κινητικότητα να με χαιδεύει περιοδικά στον ώμο· κάθε φορά που ανέμιζε, έστελνε
                έντονα αρώματα τσιχλόφουσκας που με αγκάλιαζαν ευχάριστα- κανένα παράπονο. Μια κυρία
                πιο μπροστά προσπαθούσε να βολέψει το καροτσάκι της λαϊκής ενώ ο κύριος δίπλα
                δεχόταν τις αγκωνιές της κοιτάζοντας πότε εκείνη και πότε εμένα, ζητώντας
                συμπαράσταση-καταδίκη της αποσταθεροποιητικής της ενέργειας. Τελικά του
                ανταποκρίθηκα κάπως, παίρνοντας μια έκφραση που σήμαινε «τι να πει κανείς».
                Ασφυξία.

            *

            Για χρόνια πολλά, οι «μεγάλοι» όριζαν μέσα μου έναν αδιαφοροποίητο ανθρωποπολτό,
                επικίνδυνο και μισητό, γιατί με πίεζε, νόμιζα, να συνθηκολογήσω. Δεν θυμάμαι πότε
                ξεμπέρδεψα μ’ αυτή την ιδέα της καταδίωξης, για την ακρίβεια συνεχίζω να
                αποστρέφομαι τους αορίστως μεγάλους μια και δεν αποτελούν τόσο κατηγορία ηλικιακή
                όσο αέναο μηχανισμό περιστολής της επαναστατικής λίμπιντο. Και λίγα λέω. Ευτυχώς
                κάποια στιγμή λύνεται το ζήτημα της ταυτότητάς σου (στα τριάντα; στα πενήντα; στα
                εξήντα; καλά είναι) και μπορείς να κατοπτεύσεις τις ηλικίες και τα στυλ με
                περισσότερη συμπάθεια και, ίσως, αγάπη. Άργησα εντωμεταξύ να καταλάβω πως οι
                λεγόμενοι φυσιολογικοί άνθρωποι αισθάνονται εξίσου πλάσματα ανένταχτα. Πρόσφατα η
                μάνα μου, μου αποκάλυψε ότι ποτέ δεν συνήθισε πραγματικά την έκφραση «ο άντρας μου»,
                μιλώντας για τον πατέρα μου. Περίεργο. Αν ακόμα και οι στυλοβάτες του οικοδομήματος
                αποδεικνύονται τρωτοί και ανθρώπινοι, προς τι η δια βίου προπαγάνδα υπέρ της μίας
                αγίας καθολικής ευθυγράμμισης; Ποιος βολεύεται τελικά; Είχε δίκιο η Σώτη και
                οποιοσδήποτε άλλος άνοιξε απλώς την πόρτα και βγήκε.

            Αγχωμένες κινήσεις, κρυφές σκέψεις και επιθυμίες στριμωγμένες σε ένα (ηλεκτρισμένο)
                τετραγωνικό μέτρο. Ο Βαλερύ έλεγε πως οι άνθρωποι διαφέρουμε σ΄αυτό που δείχνουμε
                και μοιάζουμε σ’ αυτό που κρύβουμε. Σωστά. Παρά τις κατακτήσεις των σύγχρονων
                καιρών, ζούμε οχυρωμένοι πίσω από μια σκηνογραφία βλεμμάτων, χειρονομιών και
                εκφράσεων βικτωρινής εποχής. Με ένα σώμα μονίμως εκτός παιχνιδιού και μια γλώσσα
                άκαμπτη, άνυδρη, άσαρκη, απονευρωμένη, στερεοτυπική, αδυνατούμε να φτάσουμε στον
                άλλον, να διαπεράσουμε ένα κέλυφος φτιαγμένο από τα ίδια σκληρά υλικά. (Μετά το
                πολύωρο ραντεβού, συχνά ακολουθεί ένα διευκρινιστικό μήνυμα, ένα μέιλ, ένα
                τηλεφώνημα: μωρέ ήθελα να σου πω ότι…Ο τόνος αλλάζει, η απεύθυνση είναι άμεση, σαν
                τα πρόσωπα να αναλώθηκαν σε προσκηνοθετημένους ρόλους.) Μια σχεδόν υποχρεωτική μάζα
                λόγου φράζει διαρκώς την επικοινωνία, αναστέλλοντας την πραγματική συνάντηση. Από
                αυτή την άποψη διαβάζουμε ξανά και ξανά τον πρόλογο όλων των σχέσεων. Στο κυρίως
                έργο θα μπούμε εν ετέρα μορφή.

            *

            Εν τω μεταξύ το κορίτσι με την αλογοουρά στέλνει διαρκώς μηνύματα. Τη νιώθω
                απορροφημένη στον κόσμο της με έναν τρόπο διαφορετικό από των υπολοίπων, σαν να έχει
                κλείσει η πόρτα πίσω της. Και βέβαια, δεν είναι η μόνη- όλοι οι έφηβοι μοιάζουν
                βυθισμένοι ή μάλλον αποσυρμένοι στο κινητό τους. Δεδομένου ότι εκεί συγκεντρώνονται
                οι φωτογραφίες, οι μουσικές, οι φιλίες και οι έρωτές τους, ουσιαστικά έχουν
                μετατρέψει το γκατζετάκι σε εφηβικό δωμάτιο. Έτσι εξηγείται και η έκφραση
                αναχωρητισμού, ένα σοβαρό και κάπως μελαγχολικό ύφος σε πρόσωπα μόλις δεκατεσσάρων
                και δεκαπέντε χρόνων. Αντίθετα, στα χέρια τελειωμένων ενηλίκων το κινητό φαντάζει
                τυχαία συσκευή: αδιάφορη, ελαφρώς προβληματική και ανυπότακτη. (πώς κλείνει το
                ρημάδι;)

            Ιδού νέο κριτήριο:παρατηρώντας τη σχέση κάποιου με το κινητό του καταλαβαίνεις την
                πραγματική του ηλικία. χα.

            *

            Για δυο-τρεις μήνες τώρα έρχομαι σε επαφή με ανθρώπους που δουλεύουν στο σπίτι.
                Μετανάστες από την Συρία και την Πολωνία οι περισσότεροι, εξαιρετικοί τεχνίτες- δεν
                ξέρω αν έχω πέσει εγώ στην περίπτωση. Παρατηρώ τη συμπεριφορά μου καθώς επιχειρώ να
                τους δείξω τη συμπάθειά μου, τον κουρδισμένο τόνο της φωνής όταν προτείνω δήθεν
                ανέμελα ελάτε παιδιά, πάρτε καμιά τυρόπιττα και μου έρχεται στο μυαλό η εικόνα
                γονιών που χορεύουν μανιασμένα στο πάρτυ του παιδιού τους σαν καρικατούρες νεότητας.
                Νιώθω εντελώς παράταιρος σε μια παρέα ξεριζωμένων απλών ανθρώπων του μόχθου, έτσι με
                το γραφειάκι μου και τα δισκάκια μου και τα βιβλιαράκια μου, ένας τακτοποιημένος
                μικρόκοσμος-οχυρό απέναντι στην κακία του κόσμου. Μου είναι σαφές με κάθε τρόπο: δεν
                ξέρουμε πώς να κόψουμε δρόμο προς τον άλλον.

            (Όσο για τον ερριμένον εν τω κόσμω άνθρωπο του Σαρτρ και το εμβληματικό του η κόλαση
                είναι οι άλλοι, παρότι χρήσιμα και γόνιμα στον καιρό τους, μου φαίνονται λιγάκι
                παλιές υποθέσεις. Έως και αφόρητα παλιές.)

            αρχική ανάρτηση

        

    
        
            Tο χαλίκι 

            niemandsrose

            6/4/2011

            Κλικ-κλακ. Περπατώντας στο ξύλινο δάπεδο διαπιστώνει ότι ο ήχος από το χαλίκι που
                καρφώθηκε στους αρμούς των παπουτσιών είναι πιο ενοχλητικός από ό,τι περπατώντας στα
                τσιμέντα. Καιρός να ξεφορτωθεί τον ξενιστή που παρασιτοζωεί στο σώμα του ορειβατικού
                ημίμποτου. Κάθεται αναπαυτικά στον καναπέ του σπιτιού, ακουμπάει τον αστράγαλο του
                ενός ποδιού στο γόνατο του άλλου, στρέφει το πέλμα προς το πρόσωπό της και αφαιρεί
                από τη σόλα με τα δυο δάχτυλά της το χαλίκι.

            Σηκώνεται να το πετάξει στον κάδο απορριμάτων. Το κοιτάει για μια στιγμή, κρατώντας
                το με το δείκτη και τον αντίχειρα του δεξιού χεριού. Το τοποθετεί στην αριστερή
                παλάμη της. Τότε η αριστερή της παλάμη μπαλαντζάρει πάνω-κάτω λες και το ζυγίζει στο
                δίσκο κάποιας παλιάς μπρούτζινης και μαντεμένιας ζυγαριάς. Το ξανασκέφτεται.

            Φοράει το συγκεκριμένο ζευγάρι παπουτσιών πάνω από ένα χρόνο και ποτέ δεν έχει
                πατήσει άλλο χαλίκι. Ή κι αν έχει συμβεί, κανένα χαλίκι δεν έχει ως τώρα σφηνωθεί
                στη σόλα τους. Ούτε όμως και στα άλλα παπούτσια της θυμάται πρόσφατα να έχει
                παρεισφρύσει καμιά πετρούλα. Και βέβαια είναι λογικό: αφού οι γόβες και οι μπότες
                της έχουν επίπεδες σόλες και δεν αφήνουν περιθώρια να τρυπώσουν χαλίκια.

            Αποφάσισε να μην το πετάξει. Του χαμογέλασε τρυφερά. Μάλιστα για να το τιμήσει που
                γλίτωσε ηρωικά τον ατιμωτικό θάνατο και την ταφή σε χωματερή, το τοποθέτησε ανάμεσα
                στη συλλογή με τα κοράλια, τους αστερίες, τα κοχύλια, τα στρείδια και βέβαια τα
                βότσαλα που είχε κατά καιρούς συλλέξει από τις καλοκαιρινές της διακοπές σε τόπους
                παραθαλάσσιους.

            Το σκούρο γκρίζο μικροσκοπικό χαλίκι είχε βρει τη θέση του ανάμεσα σε γυαλιστερά,
                ημιδιάφανα, χρωματιστά, ιριδίζοντα και βέβαια εντυπωσιακά βότσαλα στην επιφάνεια
                κάποιου επίπλου ενός διαμερίσματος μέσα στην πόλη. Το κοίταξε με εκείνο το ανάμικτο
                συναίσθημα συμπόνοιας και περηφάνειας που νιώθει ο άνθρωπος, από θέση ισχύος πάντα,
                όταν προσφέρει κάτι στον αδύναμο, είτε αυτός είναι σκύλος, είτε άνθρωπος, είτε
                χαλίκι.

            Την ώρα εκείνη, που το βλέμμα της εξέπεμπε αγαλλίαση για την καλή της πράξη, για την
                ποιητική αυτή ενέργεια, να δει το χαλίκι σα συνοδοιπόρο που την ακολούθησε ως το
                σπίτι της και που εκείνη του πρόσφερε φιλοξενία ανάμεσα σε σουβενίρ εκλεκτά, μπήκε
                αιφνιδιαστικά στο χώρο μια μύγα, μια κρεατόμυγα. Ήταν απ' αυτές που εμφανίζονται
                καταμεσής του καλοκαιριού. Βζζζ...

            Κάτι μεσημέρια στην ύπαιθρο, που σου έχει σερβιριστεί το καρπούζι σαν επιδόρπιο και
                που καλοφαγωμένος και ευχαριστημένος σα βασιλιάς, δεν μπορείς να το φας όλο. Αλλά τα
                απομεινάρια του, η μυρωδιά του και η ζάχαρή του, καλούν άλλους συνδαιτημόνες να το
                γευτούν. Είναι τότε που κάποια από τα τέσσερις χιλιάδες ομματίδια της μύγας έχουν
                αντιληφθεί τη λιχουδιά και καταφθάνει στο τραπέζι, βουτάει τα ποδάρια και την
                προβοσκίδα της με λαιμαργία στο φρούτο που απέμεινε στο πιάτο, ενώ κάποια από τα
                χιλιάδες μάτια της είναι σε εγρήγορση για το χτύπημα που ξέρει πως θα της
                καταφέρεις.

            Όμως σήμερα, έχουμε ακόμα άνοιξη και το έντομο, η εντομάρα, είναι παραζαλισμένο.
                Αρπάζει την εφημερίδα που είχε ακουμπήσει στο τραπεζάκι και με μια αστραπιαία
                κίνηση, χράαπ, την λιώνει. Φέρνει αμέσως μια χαρτοπετσέτα και μαζεύει το
                διαμελισμένο πτώμα της παχιάς μύγας που βρίσκεται κολλημένο στον τοίχο. Έπειτα ένα
                ελαφρώς μουσκεμένο σφουγγάρι θα αφαιρέσει τα ίχνη του φονικού.

            Το χαλίκι κοίταξε μια τα βότσαλα δίπλα του και μια το λεκέ του πτώματος της μύγας πιο
                ψηλά. Και τα δυο τους θύμιζαν καλοκαίρι. Μόνο η σωτήρας του θύμιζε άνθρωπο. Αργότερα
                έμαθε και το όνομά της. Την έλεγαν Αντίφαση.

            αρχική ανάρτηση

        

    
        
            Στον παράδρομο 

            το βυτίο

            20/10/2009

            Στα ντουλάπια του σπιτιού δεν υπάρχει ακόμη τίποτα. Είναι αργά και θέλω καφέ.
                Κατεβαίνω προς Συγγρού να βρω κάτι ανοιχτό. Μπαίνω σ’ ένα μαγαζί στον παράδρομο.
                Κοιτάζω γύρω μου. Τόσο καιρό είχα ξεχάσει αυτόν τον κόσμο που εξακολουθεί να υπάρχει
                στα περιθώρια της οθόνης ή της καθημερινής δουλειάς.

            Με τους φίλους από καιρό μιλάμε για κινηματογράφο, γυναίκες όμορφες ή φευγάτες και
                κάθετες πάσες που οδηγούν σε ανεπανάληπτα τετ α τετ. Για το ποιά αριστερά θέλουμε
                και σε ποιές διαδρομές θα οδηγήσουμε. Εγκλωβισμένοι στον μικρόκοσμο των Εξαρχείων,
                της Κολοκοτρώνη και γενικά του κέντρου, επιμένουμε να εστιάζουμε διαρκώς σε
                μικρογεγονότα, παρεξηγήσεις και συναντήσεις που συμβαίνουν σε δυόμιση δρόμους. Η
                ματιά μας κατέληξε παραμορφωτική και μικρόψυχη. Νομίσαμε πως ότι συμβαίνει
                εξαντλείται σε μερικά οικοδομικά τετράγωνα και στις σελίδες που ξεφυλλίζουμε Πέμπτες
                και Κυριακές. Νομίσαμε ότι μιλώντας για τις ουρές στις δημόσιες υπηρεσίες και τους
                χαμηλούς μισθούς, είχαμε μια καλή ιδέα του τι συμβαίνει εκεί έξω. Κάναμε λάθος.

            Κοιτάζω γύρω μου. Ο πρώτος μοιάζει να είναι ο ιδιοκτήτης. Σαραντάρης με καρφάκια,
                μπλουζάκι κοντό μωβ. Σε συνδυασμό με το χαμηλοκάβαλο τζιν, σε κάθε κίνηση των
                χεριών, αποκαλύπτεται τ’ όνομά του, αποτυπωμένο με κεφαλαία λευκά γράμματα, Calvin
                Klein. Μιλάει στο τηλέφωνο δίπλα στ’ αυτί αυτού που φτιάχνει τους καφέδες. «τον
                γαμάς ή σε γαμάει;» κι ύστερα ακολουθεί μια σειρά από «παίζει μουνί», «γαμώ», «κάτι
                κωλορωσίδες», «5 κατοστάρικα», «κωλοτρυπίδες», ατέλειωτα γαμήσια και πουστριλίκια,
                ειρωνείες και υπαινιγμοί για αυτά που έγιναν κάποτε αργά τη νύχτα. Στην TV η μισή
                οθόνη παίζει διαφημίσεις κι η άλλη μισή teletext, χρηματιστήριο. Έμοιαζε να μπήκαμε
                ξαφνικά σε κάποιο αχρησιμοποίητο πλάνο του Οικονομίδη και όπου να’ ναι κάποιος θα με
                χτυπούσε με μια διπλωμένη εφημερίδα. Την ώρα που ετοιμαζόταν ο καφές μπαίνουν δύο
                κορίτσια, πιθανότατα εργαζόμενες σε παρακείμενα μαγαζιά. Πέτσινα παντελόνια, κόκκινα
                τακούνια, ασφυκτικά πλαστικά μπλουζάκια. Ακολουθούν άγρια βλέμματα, άθλιες
                ειρωνείες, προσωπικές αντωνυμίες και ένα γελάκι που δείχνει ξεκάθαρα ότι ο κόσμος
                ανήκει στον ιδιοκτήτη αυτής της καφετέριας. Αυτή παραγγέλνει φρέντο καπουτσίνο
                τείνοντας το μεσαίο δάχτυλο. Ένας σεκιουριτάς από διπλανή εταιρεία, μπαίνει
                βρίζοντας κάτι αόριστο και μακρινό, (μια ομάδα της β’ Αγγλίας που φταίει για τα
                στοίχημα, το άδειο πορτοφόλι, τη σκατοδουλειά, τη ζωή την ίδια) κάνει δύο τζούρες,
                κοιτάζει για κανένα δίλεπτο τα κορίτσια, πετάει μπροστά στα μούτρα τους κάτι σαν «τι
                λένε οι γκαύλες;» και φεύγει.

            Έξω κάποιος περπατάει, κουβαλώντας με ζόρια μια τηλεόραση από το πολυκατάστημα. Τα
                αυτοκίνητα τρέχουν δίπλα απ’ τα κεφάλια μας και μια κυρία καθαρίζει την είσοδο ενός
                στριπτιζάδικου.

            Τα τελευταία τέσσερα χρόνια σιγά σιγά τα ξέχασα όλα. Τους ανθρώπους που κοιμούνται
                παρέα με ένα ποτήρι ουίσκι στην παλιά εθνική οδό Κομοτηνής Αλεξανδρούπολης. Τις
                γυναίκες που μυρίζουν πατσουλί στις οχτώ το πρωί. Τον παλιό συμμαθητή με τα
                χαλασμένα δόντια απ’ τα ναρκωτικά. Ξέχασα ότι η αστυνομία δεν κάνει μόνο
                εξακριβώσεις στοιχείων στα ημιάγρια νιάτα και τους ημιεξημερωμένους θαμώνες, αλλά
                κυρίως τριγυρνά νύχτα στις παρυφές των μαγαζιών και των λεωφόρων. Ότι εκεί έξω δεν
                ακούγονται μόνο μουσικές του κόσμου και ανέραστα λαϊκοπόπ. Απ’ τα ηχεία βγαίνει ένας
                σκληρός ήχος που φτύνει τα κυριλέ πρωινά & τις κάζουαλ αποδράσεις. Ο ήχος της
                πόλης, που κι αν δεν φτάνει στα αυτιά μου, δεν σωπαίνει ποτέ.

            αρχική ανάρτηση

        

    
        
            Ο ταμίας των ανέμων 

            sraosha

            9/1/2012

             ακόμα ένα σκόρπιο ποστ

             Η Οδύσσεια έχει υπάρξει διακείμενο ξανά και ξανά, σε σημείο που ο Μπόρχες θεωρεί τη
                βασική πλοκή της ως μια από τις θεμελιώδεις ιστορίες της ανθρωπότητας (ως "η
                επιστροφή", οι άλλες είναι ο θεός που πεθαίνει, αν θυμάμαι καλά, και η αναζήτηση).
                Ωστόσο υπάρχουν τρία επεισόδιά της που δεν έχουνε τη φήμη και τη διάδοση λ.χ. της
                Σκύλλας και της Χάρυβδης, των Λωτοφάγων, των Σειρήνων, της Καλυψώς (τι γυναίκα κι
                αυτή!), της Κίρκης, ή του Κύκλωπα: οι Κίκονες (έλα ντε), οι Λαιστρυγόνες (που ζούνε,
                λέει, στην Τηλέπυλο και αρχηγός τους είναι ο Αντιφάτης -- για σκέψου!) και ο
                Αίολος.

             Ο Αίολος δεν είναι θεός, είναι ο ταμίας των ανέμων. Την πρώτη φορά που το κατάλαβα,
                στην Α' Γυμνασίου, παραμυθιάστηκα. Τι λες τώρα. Και να μην μπούμε στα οικογενειακά
                του, αφήστε. Τέλος πάντων, δουλειά του Αιόλου είναι να ρυθμίζει την κυκλοφορία των
                ανέμων -- τα υπόλοιπα είναι γνωστά. Σκεφτόμουν τότε ονειροπολώντας τη φάση να είσαι
                σε μια βάρκα και να έχεις ένα ασκί μέσα στο οποίο είναι φυλακισμένοι όλοι οι άνεμοι,
                όλοι εκτός από τον Ζέφυρο: ο Ζέφυρος εδώ και 29 αιώνες φέρνει τους ξενιτεμένους στην
                Ελλάδα, μόνον εμένα με σπρώχνει μακριά της εδώ και δέκα χρόνια.

             Σκεφτόμουνα λοιπόν εκεί στην Α' Γυμνασίου τι περίεργη αίσθηση να κρατάς ένα ασκί
                γεμάτο ανέμους, τη μέθη να έχεις φυλακισμένο κάτι τόσο δυναμικό μέσα σε έναν στενό
                χώρο. Μετά μεγάλωσα, οι άνθρωποι άρχισαν σιγά σιγά να μου εκμυστηρεύονται τα μυστικά
                τους, τα μυστικά γίνονταν όλο και πιο δύσκολα, όλο και πιο πολύπλοκα, όλο και πιο
                σφοδρά και καμμιά φορά θυελλώδη. Η περίεργη αίσθηση και η μέθη μεταφράστηκαν σε
                ευθύνη. Μετά από κάποια λάθη, εκεί όταν ήμουν δεκαεφτά και άφησα ένα λάθος μυστικό
                έξω από το ασκί, έμαθα να είμαι άξιος (μακάρι) ταμίας των ανέμων, των μυστικών φίλων
                ή απλών γνωστών (το ρεκόρ μου είναι δεκαπέντε λεπτά από τη γνωριμία μέχρι την
                εκμυστήρευση, αλλά ήμουν εικοσάρης τότε). Και επειδή πρέπει να διδασκόμαστε από τα
                ομηρικά έπη, ως Έλληνες και ως δυτικοί άνθρωποι, κρατάω γερά το σκοινί του
                ασκού.

             Εδώ και χρόνια λοιπόν ακούω μυστικά ανθρώπων. Και όσοι έχουν ακούσει μυστικά ξέρουν
                ότι η ουσία του μυστικού δε βρίσκεται στο γεγονός ή στην πράξη ή στη διάθεση αλλά
                στη στάση που τηρεί αυτός που εκμυστηρεύεται απέναντι σε όσα λέει. Εκεί είναι το
                μυστικό, όχι (μόνο) στα καθέκαστα.

             Εδώ και χρόνια λοιπόν υπάρχει μία στάση που επανέρχεται σχεδόν συστηματικά. Μιλώντας
                κάποιος ή κάποια για του ταίρι του ή το ταίρι της, διακρίνω μία διάθεση κτητική.
                Καλά, κάτι μάς είπες, τζάμπα ο Αίολος. Όμως όταν λέω "κτητική", εννοώ κάτι
                χειρότερο: εννοώ ιδιοκτησιακή. Μου μιλάνε για τα ταίρια τους και νομίζεις ότι μου
                μιλάνε για το ρολόι τους ή -- με περισσότερη ακρίβεια -- για κάποιο κτήμα τους που
                ενδέχεται να τους το φάει η πολεοδομία ή ο γείτονας. Και δε μιλάω σε επίπεδο
                ορολογίας, μιλάω σε επίπεδο ουσίας.

             Ναι, εντάξει: κανείς δε θέλει να χάσει το ταίρι του, εκτός φυσικά και αν θέλει να το
                χάσει. Κανείς δε θέλει να μείνει μόνος (εκτός, βεβαίως, και αν το επιδιώκει).
                Υπάρχουνε πολλές παράμετροι που ορίζουνε μια σχέση: τα αδήριτα χρονοδιαγράμματα του
                γυναικείου σώματος, η ανάγκη μιας μίνιμουμ υλικής εξασφάλισης, η ανθρώπινη καρδούλα
                που ματώνει εύκολα ή αναπτύσσει σκληρό καύκαλο για να γίνει αδιαπέρατη (ώσπου,
                καμμιά φορά, αποξηραίνεται μέχρι μέσα και ψοφάει), η ανάγκη της μονογαμίας και η
                ανάγκη της πολυγαμίας, οι αποστάσεις (γεωγραφικές ή κοινωνικές), το τέρας της
                πατριαρχίας και το μορμολύκειο του μητρικού ευνουχισμού. Όλα αυτά είναι ανθρώπινα.
                Δε ζούμε στον Μεγάλο Ανατολικό (για τον οποίο θα γράψω άλλη φορά), ζούμε στον
                πραγματικό κόσμο.

             Όμως. τα παραπάνω καθόλου δε δικαιολογούν το πώς ακούω να λειτουργούνε τα ζευγάρια:
                η αγάπη, ο έρωτας, η συντροφικότητα, η ανάγκη για οικογένεια, η εξασφάλιση, η
                απέχθεια της μοναξιάς (τη βλέπετε τη φθίνουσα, ε;) φαίνεται σε πολλές περιπτώσεις να
                έχουν υποκατασταθεί από ιδιοκτησιακή αντιληψη του άλλου μέσα στο ζευγάρι: ο άλλος
                μου ανήκει. Επιπλέον, οι σχέσεις πολλές φορές μου δίνουνε την αίσθηση ενός κρύου
                μεταπρατικού do ut des, μιας ξεκάθαρης και ξεδιάντροπης αλλαξοκωλιάς σε κάθε επίπεδο
                της σχέσης.

             Ακούω π.χ. να μου λένε για εξόδους ή τραπέζια στους γονείς του Χ που θα εξαργυρωθούν
                ακριβοδίκαια με εξόδους ή τραπέζια στους γονείς του Ψ (όπου Χ και Ψ ζευγάρι). Ξανά
                και ξανά ακούω για ταίρια που βρίσκονται σε ασφυκτική προσκόλληση ο ένας με τον
                άλλο, όχι την προσκόλληση του πάθους, αλλά του φόβου μην ξεμυτίσει ο άλλος -- και
                όταν λέω 'ξεμυτίσει' δεν εννοώ κάποια παράλληλη σχέση ή έστω αρπαχτή, παρά τη
                δυνατότητα να έχει ο Χ κοινωνική ζωή από την οποία θα απουσιάζει ο Ψ. Έχω βαρεθεί να
                ακούω για ζευγάρια που τα κάνουν όλα μαζί (από διακοπές και ψώνια μέχρι να δούνε
                τηλεόραση και να πάνε για πεζοπορία), παρότι συνήθως βαριούνται φρικτά. Ακόμα
                χειρότερα από όλα: η δόλια και συστηματική αστυνόμευση της ζωής του άλλου φαίνεται
                να είναι πια η νόρμα: ανακρίσεις και σκηνές, να ψάχνεις σημειώσεις, ιμέιλ, κινητά,
                να σηκώνεις το τηλέφωνό του ή το τηλέφωνό της, να κατασκοπεύεις συνομιλίες --
                πράγματα που ανήκαν ή θα έπρεπε να ανήκουν στη σφαίρα του ιδεοψυχαναγκασμού ή της
                χονδροειδέστερης απρέπειας ή, έστω, να είναι στιγμή αδυναμίας.

             Δεν ξέρω δυστυχώς από ψυχανάλυση για να μπορέσω να ερμηνεύσω τέτοιες συμπεριφορές ή
                (πολύ περισσότερο) να βοηθήσω όσους τις παρουσιάζουν. Απλώς βουίζουν αυτά μέσα στον
                ασκό μου και με ενοχλούν.

             Και ναι, ξέρω ότι οι ανθρώπινες καρδούλες εύκολα ματώνουν. Ξέρω ότι όλοι μισούμε το
                'ποτέ ξανά' και αγωνιζόμαστε για το 'πάντοτε' (μάταια, κάποιου είδους τέλος θα μας
                βρει). Ξέρω ότι είμαστε εύθραυστοι και λυγίζουμε και σπάμε. Ξέρω ότι πάνω στην τρέλα
                θα πονέσεις και θα προσβάλεις τον άλλο ή θα ψάξεις τα μηνύματά του. Ξέρω πως έξω από
                τον χορό πολλά τραγούδια λέμε. Αυτό που με αποκαρδιώνει είναι ότι, πέραν από τη βία
                της πατριαρχίας πάνω στις γυναίκες, έχουμε πια και κάτι άλλο να μας αλλοτριώνει σε
                κάθε είδους ζευγαρική σχέση: έχουμε γίνει εξουσιαστές όλοι, έχουμε γίνει ιδιοκτήτες,
                έχουμε αντικαταστήσει τη ζήλεια και την αγωνία κάθε σχέσης με την απονιά και τη
                διάθεση να έχουμε τον άλλο για κτήμα μας. Η διακριτικότητα είναι κουταμάρα και ο
                σεβασμός στον άλλο (τον άλλο με τον οποίο μοιραζόμαστε το κρεβάτι μας και μέρος,
                μεγάλο ή μικρό, της ζωής μας) η ευκαιρία που ψάχνει, λέει, να μας εγκαταλείψει.
                Νομίζουμε ότι φυλακίζοντας τον άλλο θα τον έχουμε για πάντα. Αλλά είναι
                χιλιοτριμμένο το θεματάκι του πόσο μάταιο είναι και αυτό.

            αρχική ανάρτηση

        

    
        
            Το όνειρο της αρτιμέλειας  

            old boy

            1/2/2007

            Δυο κατάρες με καρφώνουνε στη γη.

                Δυο κατάρες μoυ ορίζουνε το είναι.

                Ποιος μου κάρφωσε στα άκρα πόδια;

                Ποιος μου πρόσθεσε αυτές τις τερατώδεις αποφύσεις;

                Ποιος με έχει κάνει τέρας;

                Ονειρεύομαι και είμαι εγώ και μόνο εγώ,

                χωρίς αυτά που με σκλαβώνουν,

                χωρίς αυτά που με διαστρέφουν,

                χωρίς αυτά που με εξαμβλώνουν.

                Σε κάθε όνειρο το σώμα μου φτάνει

                εκεί που θέλει η ψυχή μου.

                Σε κάθε όνειρο ξαναγίνομαι ο εαυτός μου,

                αυτή που έπρεπε να είμαι, μα δεν είμαι:

                Ακέραια.

                Αρτιμελής.

                Όμορφη.

                Υγιής.

                Άνθρωπος σωστός.

                Κάθε βράδυ είμαι όση θέλω να είμαι,

                αλλά το πρώτο πράγμα που νιώθω κάθε πρωί

                είναι η φριχτή συνθήκη της ύπαρξης,

                είναι αυτά τα πλοκάμια που με τραβούν

                και παρά φύση με μακραίνουν.

                Κάθε πρωί ξυπνάω από το όνειρο της αρμονίας

                για να μπω στον εφιάλτη των ποδιών:

                να τα κινήσω, να τα ακουμπήσω κάτω,

                για ν' αρχίσουν ξανά να με κινούν αυτά,

                κάνοντάς με πάλι μαριονέτα τους.

                Περπατάω,

                στέκομαι,

                υπάρχω

                και απεχθάνομαι αυτό που είμαι,

                αυτό που με αναγκάζουν να είμαι,

                αυτό που δεν είμαι,

                αυτό που δεν ήμουνα ποτέ.

                Να κοπώ.

                Απ' ό,τι δεν με συνιστά να κοπώ,

                ώστε το σώμα μου κι εγώ

                να γίνουμε επιτέλους ένα,

                ώστε να είμαι εκείνη που εγώ επιθυμώ

                κι όχι εκείνη που μου επέβαλαν

                κανόνες ξένοι σε μένα,

                ξένοι

                όσο τα δυο μου σφηνωμένα αναθέματα.

            
            αρχική ανάρτηση

        

    
        
             ou ming

            17/1/2007

            Πρέπει να μπει μια ρέγουλα στη ζωή μου, σκεφτόμουν μπροστά στον καθρέφτη καθώς
                υπογράμμιζα το μάτι μου με ένα μαύρο μολύβι. Αλλά θα χρειαστεί να περάσω τον Νιαγάρα
                από το λούκι του νεροχύτη.

            αρχική ανάρτηση

        

    
        
            Η σκιά έφτανε στη θάλασσα 

            το βυτίο

            4/2/2008

            Λίγο πριν το καλοκαίρι της Πάτμου διάβαζα για δεύτερη φορά το «Δρόμο» του Κέρουακ και
                ας πούμε ότι το ταξίδι έκαιγε πιο έντονο μέσα μου. Πήγα λοιπόν στην Πάτμο,
                δουλεύοντας στο ταχυδρομείο μέσω ενός προγράμματος της γ.γ.ν.γ. Μια πιο
                δημοσιοϋπαλληλική οπτική της φυγής λοιπόν, αφού απ’ τον υποφαινόμενο έλειπε όχι μόνο
                η φοβερή πένα του Κέρουακ, αλλά πολύ περισσότερο τ’ αρχίδια που ο συγκεκριμένος
                άνθρωπος προφανώς διέθετε.

            Επέλεξα το νησί τυχαία, αφού ήταν κι απ’ τα λίγα στα οποία υπήρχε κενή θέση. Η Πάτμος
                αρχές Ιουλίου ήταν σχεδόν άδεια, λιγοστοί τουρίστες και οι ντόπιοι. Η δουλειά μ’ όλα
                αυτά τα γραμματόσημα και τα ψιλά, μπακαλίστική και σπαστική αλλά αναγκαία. Τις
                πρώτες μέρες περπατούσα συνεχώς στα στενά και τις παραλίες μ’ ένα παγωτό ή μια μπύρα
                στο χέρι. Δεν πολυμιλούσα κι ήμουν ιδιαίτερα ευγενικός έως αόρατος. Άλλωστε ο σκοπός
                ήταν περίπου αυτός. Να χαθώ ανάμεσα στο τοπίο και τη θάλασσα έτσι που να μην
                ξεχωρίζω από μια πέτρα ή έναν οποιονδήποτε περαστικό.

            Πήγαινα στην παραλία της Λάμπης, που είχε ελάχιστο κόσμο ή και καθόλου τ’ απογεύματα.
                Εκεί υπήρχε ένα τεράστιο αρμυρίκι, ίσως το μεγαλύτερο που έχω δει ποτέ, η σκιά του
                έφτανε στη θάλασσα. Ξάπλωνα από κάτω και κοιμόμουν για ώρα με τον ήχο του αέρα και
                της θάλασσας. Αποκτούσα σιγά σιγά την σοφή ηρεμία του τόπου κι ας μην είχα υποψία
                σοφίας στο κεφάλι.

            Σιγά σιγά οι άνθρωποι στα ΕΛΤΑ με την τραγουδιστή ομιλία, τα πειράγματα και τις
                υπέροχες προσφωνήσεις επανέφεραν μέρος της κοινωνικότητάς μου. Το καθημερινό πέρασμα
                απ’ την ταβέρνα του Παντελή, εκείνο το τραπεζάκι στη γωνία κι η φοβερή σκορδαλιά,
                δημιούργησαν μέσα μου τη γνωστή ψυχολογία του θαμώνα, του γείτονα. Δεν ήμουν πια
                πελάτης ή ξένος, αλλά παρατηρητής, συμπότης, σχεδόν μέλος μια φανταστικής παρέας, με
                προεξάρχοντα μέλη τα παιδιά του ταβερνιάρη, τη θαυματουργή Μαργαρίτα, τη γριά που
                πουλούσε εφημερίδες και τη σερβιτόρα της απέναντι καφετέριας. Το καλοκαίρι, ως
                γνωστόν, υπάρχει για να συντελούνται θαύματα και το θαύμα ήταν η συντροφιά μας,
                διακριτική, φωνακλάδικη, γεμάτη χειρονομίες και μοναξιά.

            Τα βράδια έβγαινα παρέα με τον L. Cohen και το take this waltz στο κοινό μπαλκόνι των
                ενοικιαζόμενων δωματίων. Κοίταζα κάθε μέρα, την ίδια περίπου ώρα το πλοίο που
                πλησιάζε σιγά το λιμάνι. Βουβά σχεδόν έπιανε, άφηνε τον κόσμο κι έπειτα το ίδιο
                ήσυχα έφευγε. Τα φώτα απομακρύνονταν κι οι φωνές των ξενοδόχων δυνάμωναν για λίγο
                στην όψη των επισκεπτών. Τότε μ’ άρεσε να σκέφτομαι ότι μια μέρα αυτό το καράβι, το
                συγκεκριμένο, όχι άλλο, θα φέρει αυτή που τόσο καιρό περίμενα. Υπομονετικά, σχεδόν
                μελοδραματικά σαν κακογραμμένο γυναικείο βιβλίο, έβλεπα τον εαυτό μου να κοιτάζει μ’
                αγωνία την αποβίβαση των επιβατών, σα να περίμενα από στιγμή σε στιγμή εκείνη που θα
                άλλαζε για πάντα τον κόσμο μου. Αναρωτιόμουν ποιοί είναι αυτοί οι ταξιδιώτες με τους
                σάκους που περπατάνε πια εδώ πέρα, αν ήρθαν να βρουν κάποιον ή αν έφυγαν τρέχοντας
                από κάπου αλλού. Ακόμη ώρες ώρες, ανησυχούσα μήπως το καράβι έπαιρνε μακριά εκείνη
                την ξανθούλα που έπινε τεκίλες προχθές στον Κάμπο ή την άλλη με το άσπρο φόρεμα που
                μόνη, διάβαζε το βιβλίο της σ’ ένα παγκάκι στο λιμάνι.

            Στο ταχυδρομείο, πίσω απ’ το ταμείο, περίμενα κάθε μέρα, την τακτική επίσκεψη των δύο
                Γερμανίδων. Έρχονταν τουλάχιστον τρεις φορές την εβδομάδα και έπαιρναν γραμματόσημα
                για τις κάρτες που έστελναν. Τις παρατηρούσα, δύο πανέμορφα κορίτσια, η μια ευγενική
                και χαρούμενη, η άλλη μελαγχολική, μερικές φορές σκοτεινή μιλούσε μόνο ψιθυριστά σα
                να ντρεπόταν που συναγωνιζόταν το κάστρο για τα περισσότερα βλέμματα. Πολλές φορές
                θέλησα να τους πιάσω κουβέντα στα γερμανικά, αλλά πάντοτε κολλούσα πριν καν
                ξεστομίσω ένα alles gut, also wie gets ή ακόμη πιο συχνά ένα απλό und. Αυτό το
                γαμημένο und ποτέ του δε με χώνεψε. Από τότε που για δέκα συνεχόμενα λεπτά δεν
                μπορούσα να καταλάβω γιατί η δασκάλα των αγγλικών με διόρθωνε. I’ll go there und….
                λάθος έλεγε. Γελούσαν τ’ άλλα, απορούσα εγώ. Οι Γερμανίδες αυτές, τα μεσημέρια
                εμφανίζονταν στην πλατεία, αλλά ποτέ δεν κάθονταν στις καφετέριες με τον πολύ κόσμο.
                Τις έβλεπες στην ίδια πάντα γωνία, στο καφενείο να πίνουν τα ούζα τους και να
                ανταλλάσσουν υπαινικτικά βλέμματα με τον καφετζή. Σε μια εποχή που το ούζο συμβόλιζε
                για μένα όλα τα αξιόλογα μυστικά του σύμπαντος, ήμουν έτοιμος να πιστέψω ότι το
                καλοκαίρι δικαιωματικά τους ανήκει. Τρεις βδομάδες μετά, ένα απόγευμα που έμοιαζε
                πολύ με το προηγούμενο, μόλις άδειασε το ποτήρι τους, αντί να παραγγείλουν το
                επόμενο, μπήκαν μέσα στο μαγαζί κι ύστερα βγήκαν φορτωμένες με μπαγκάζια. Χαιρέτησαν
                τον καφετζή, αποδίδοντάς του -δικαίως- κάτι απ’ την ιερότητα του καλοκαιριού,
                γύρισαν την πλάτη και λίγη ώρα αργότερα ακούμπαγαν στην κουπαστή και κοιτούσαν το
                κοινό τους, που ‘χε μείνει νικημένο και ανίκανο να καταλάβει την πραγματικότητα των
                αποχωρισμών. Εμένα και τον καφετζή δηλαδή.

            Λίγες μέρες πριν φύγω, ήρθαν κάποιοι φίλοι να με δουν. Το βράδι τα ποτήρια
                εξασφάλιζαν ωραία λόγια και περισσότερη άνεση. Η Ε., οι φίλες της κι εμείς, το όλον
                έξι άτομα (6) μπήκαμε σ’ ένα seicento και κάναμε τα δύο χιλιόμετρα μέχρι το κλασσικό
                club έξω απ’ τη χώρα. Τα νησιά του Ιούλη θυμίζουν με τον πιο πειστικό τρόπο ότι τα
                παραμύθια, οι έρωτες και τα όνειρα πρέπει να χαρίζονται απλόχερα στους ξένους. Η Ε.
                ξημερώνοντας, αγκαλιά με μια κρέπα κι όχι κάποιον από μας, έλεγε ότι το πρωί θα πάνε
                με το ιστιοπλοϊκό κάποιου γιατρού σε μια φοβερή παραλία. Έτσι εγώ πήγα σερί σε μια
                εφιαλτική μέρα στο ταχυδρομείο, τα κορίτσια έκαναν ηλιοθεραπεία ανάμεσα στα κατάρτια
                και εμείς ξεμείναμε με τις αφηρημένες χτεσινές υποσχέσεις στο χέρι, κοινώς
                μπουκάλα.

            Με άλλα λόγια, το νησί της αποκάλυψης μου είπε άλλη μια ιστορία αποτυχίας ή για να
                χαϊδέψω τ’ αυτιά μου άλλη μια ανάμνηση για το ανεκπλήρωτο. Όμως η αληθινή αποκάλυψη
                ήταν ότι μπορείς να ζήσεις, ακόμα και χωρίς άλλους. Η γαλήνη ή η αναγκαστική σιωπή
                εκείνου του καλοκαιριού ήταν ένα τραγούδι για τη συντροφιά του τοπίου, την ερημιά
                της θάλασσας ή τον ελαφρύ ύπνο που μόνο ο ίσκιος του δέντρου μπορεί να χαρίσει.

            αρχική σελίδα

        

    
        
            Αδιάκοπα 

            niemandsrose

            31/7/2011

            Κάπου στην αρχή των διακοπών θα αναζητάς ραδιοφωνικούς σταθμούς και θα εκπέμπουν από
                Τουρκία οι περισσότεροι. Θα γελάσετε και θα γίνει το σλογκανάκι σας για τις επόμενες
                μέρες, όταν πέσετε σε τουρκική διαφήμιση που θα λέει κάτι που σας ακούστηκε "μπούζι
                κόκα κόλα". Και θα διασχίσετε αργότερα "τα έλατα, λύκων αγέλες παράπλευρα του
                δρόμου", όπως το γράφει ο Μπυκνέρ στους Κλέφτες της Ομορφιάς, για τα χιονισμένα
                γαλλικά όρεα, που΄ναι το ίδιο για το καλοκαιρινό νησιώτικο ελληνικό τοπίο, γιατί η
                ομορφιά πάντα είναι ικανή να σε κατασπαράξει, όπου θα ακούσετε στους 666
                χιλιόκυκλους στα βραχέα, Δυνάμεις του Αιγαίου, Μικρές Περιπλανήσεις, Μούτση, Ξυδάκη,
                    κι εγώ σε γυρεύω σα μοιραία
                    λύση και σαν ανατολή, και σαν ανατολή, οπωσδήποτε από τη Βενετσάνου, θα έχει
                πάρει να σουρουπώνει και θα εντυπώνεται μια γλυκιά μελαγχολία στην ψυχή σας, τη μία
                ψυχή που έχετε πια με τα χρόνια, που θά' ναι τις μέρες αυτές χωρίς όρια, ανοιχτή σα
                γαλάζιος ορίζοντας.

            Κάπου στην αρχή των διακοπών θα έχει καύσωνα αλλά εσείς θα ανηφορίσετε σοφά προς την
                Αγιάσο και θα τραγουδάς ακαπέλα, φυσικά, στο δρόμο "Θα με δικάσει", και θα έχει
                δροσιά η διάθεσή σας πριν ακόμα φτάσετε στον ορεινό προορισμό, όπου θα σε καθηλώσουν
                τα πλακόστρωτα μονοπάτια, το αμφιθεατρικά χτισμένο χωριό, τα κεραμίδια και η
                ντοπιολαλιά, το ούζο και ο πλάτανος. Και η κόρη σου θα θελήσει να της αγοράσετε μια
                φλογέρα και θα ακούγεται το φάλτσο σφύριγμα αδιάκοπα, και θα γελάς με το
                βοσκαρουδάκι σου που προπονείται στο πνευστό λες και το χειμώνα θα φυλάει πρόβατα
                στο χειμαδιό. Και θα ευφραίνεται με το ούζο και τον γεμιστό κολοκυθανθό ο ουρανίσκος
                σου.

            Κάπου στο μέσο των διακοπών σου. Πέντε μέρες πίσω άλλες πέντε μπροστά. Στην αιχμή της
                πολυτέλειας, στο ανατολικό Αιγαίο. Πολυτέλεια σε ελεύθερο κάμπινγκ. Με μικρό παιδί.
                Η καλύτερή της. Πού είναι καλύτερα, θα τη ρωτήσεις, στη σκηνή θα απαντάει όσες
                πολυτέλειες του σπιτιού και αν επικαλεστείς. Το μικρό θηλαστικό ξέρει καλύτερα. Τη
                γλύκα που' χει το χώμα να το κοιμάσαι ολοζώντανος. Η αιώρα ανάμεσα στα δέντρα. Τη
                γλύκα που' χει το μετέωρο μέσα στα πεύκα με τη θάλασσα αντίκρυ.

            Κάπου στο μέσο των διακοπών θα σε καβαλήσει, πάλι, κάποια αγωνία. Θα την πεις
                βαυκαλιζόμενη, υπαρξιακή, κάπως. Ξέρεις, η διακοπή της καθημερινότητας, η ομορφιά
                του κόσμου ολόσωμη, οι δυο κορυφές του τριγώνου, που λέτε οικογένεια, δίπλα σου
                αδιάκοπα, δυσβάσταχτα μεγέθη κάτω από τη σιγαλιά της νύχτας, τον έναστρο ουρανό. Θα
                ξεπηδήσουν μαγικά οι λέξεις, σα φασουλήδες και σα σπίθες, μέσα από τα σεντούκια σου.
                Έναστρος, σιγαλιά, αντίκρυ, σούρουπο. Θα στέκεσαι μπροστά στο άπειρο της ομορφιάς
                σκοπός. Να τη φυλάς. Και ο σκοπός θα ενσαρκώνεται.

            Κάπου στο μέσο των διακοπών, θα μάθεις με γραπτό μήνυμα φίλης πως βρέθηκε νεκρή η Amy
                Winehouse. Άρα δεν ήταν attention-seeking όλο αυτό. Έτσι δεν είναι μαλακισμένα
                tabloids που διανείμεστε δωρεάν αλλά με τίμημα κάθε πρωί στο μετρό του Λονδίνου; Θα
                θυμηθείς τον τάφο του Jim Morrison στο Pere Lachaise στο Παρίσι και το επιτύμβιο
                "Κατά τον δαίμονα εαυτού", που θα' ταν ακριβέστερος όρος από το 27 Club. Δεν είναι
                ξενυχτάδικο ο θάνατος, δεν είναι λέσχη, δεν είναι.

            Κάπου εκεί, θα ψάχνεις να βρεις στο USB που έχεις καρφώσει στην κονσόλα του Honda, θα
                ψάχνεις ανάμεσα στα χίλια τόσα mp3 τα τραγούδια της, θα παίξει το Back to black,
                μέρα μεσημέρι και θα μαυρίσει η ψυχή σου, θα δακρύσεις σα να έχασες δικό σου
                άνθρωπο. Θα θυμηθείς την αδερφή της γιαγιάς που πρόσφατα πέθανε, ηλικιωμένη πολύ,
                και που στην είδηση του θανάτου της δεν έτυχε να κυλήσει ένα δάκρυ από τα μάτια σου
                που ρουφάνε από παιδί αχόρταγα τον κόσμο και τους ανθρώπους και θα αναρωτηθείς για
                μια στιγμή αν συγγενής είναι όποιος σε συγκινεί. Αν η μια λέξη είναι παράγωγο της
                άλλης.

            Και μετά, μια άλλη μέρα μπορεί, θα ακούσεις στο random τον Manu Chao και θα ρωτήσεις
                το ταίρι σου αν θυμάται σε ποιο venue τον είχατε δει live. Και θα παρατηρήσεις τι
                κρίμα που δεν έτυχε να δείτε live την Amy και μετά, στην λατρεία των μεγεθών πάλι,
                θα θυμηθείτε όλα τα live που είχατε δει στο Λονδίνο και στα φεστιβάλ τριγύρω και
                μετά θα σε κυριεύσει μια άλλη αγωνία, να πας σε όσες συναυλίες σε βαστάν τα πόδια
                σου και μετά θα απαριθμήσετε τα νησιά που έχετε ταξιδέψει και μετά τις χώρες της
                Ευρώπης και θα σε κυριεύσει μια ακόμη αγωνία να ταξιδέψεις όσο και όπου αντέχει το
                πορτοφόλι σου.

            Και εκείνη τη στιγμή, περνώντας από τα Βασιλικά της Λέσβου, στα δεξιά σου, σε ένα
                σπίτι ασβεστωμένο, παλιό, με κληματαριά, θα δεις μια γρια γυναίκα στα μαύρα ντυμένη
                με τσεμπέρι στο κεφάλι να ρεμβάζει τη θέα στον κάμπο, την ίδια θέα χρόνια και
                χρόνια. Η ίδια ζωγραφιά, που αλλάζει o χρόνος με morphing από εποχή σε εποχή. Θα τη
                δεις να ρεμβάζει άλαλη και ατάραχη την ίδια πάντα εικόνα και στην αγωνία σου να
                ζήσεις όσο πιο πολύ, όσο πιο πολλά, θα φυτρώσει πια σαν ουρά ένα ερωτηματικό,
                διακόπτωντας την αγωνία σου για τα μεγέθη.

            Μαζί με το άλλο ερωτηματικό που επιμένεις να σβήνεις από τον μαυροπίνακα, το απεχθές
                εκείνο, για την ύπαρξη του θεού. Που θα σταματήσεις στο ξακουστό μοναστήρι, των
                Ταξιαρχών, με τη μινιατούρα πολεμικού αεροσκάφους ορθωμένο πριν την πύλη, μπροστά
                στο δικέφαλο που ανεμίζει. Ένα καρέ που συνάδει με την αποστροφή σου για το
                θρησκεύεσθαι. Που θα σταματήσεις όπως σε μουσείο. Κι ακόμα χειρότερα. Γιατί το
                μουσείο είναι το αποτύπωμα κάποιου που έζησε. Είναι Ιστορία. Εδώ τι είναι; Τίποτα
                δεν είναι. Θα περπατάς με όλες σου τις αντιρρήσεις, αλλά το κελάρυσμα των νερών στο
                συντριβάνι, η αρχιτεκτονική του ναού, των κοιτώνων, ο φροντισμένος κήπος, θα σε
                υποβάλλουν. Λιγάκι. Και μετά θα μπεις να δεις τη διαβόητη αγιογραφία, το ανάγλυφο,
                που λέγεται πως φτιάχτηκε από χώμα και από αίμα, σα μουσειακό είδος, αφού στερείσαι
                πίστης.

            Και τότε, σ' αυτό που εσύ επισκέπτεσαι σαν έκθεμα θα δεις έναν συνομίληκό σου άνδρα,
                χωρίς μαλλιά, χωρίς φρύδια, ντυμένο casual, έναν κανονικό άνθρωπο, έναν κανονικό
                30άρη, έναν κανονικό καρκινοπαθή, με σφιχτά σφαλισμένα μάτια, γονυπετή, με σφιγμένο
                στα χέρια ένα τόσο δα βιβλιαράκι με προσευχές, ψαλμούς, ούτε πώς τα λένε δε θα
                ξέρεις, να ψιθυρίζει με ακουμπισμένο στην εικόνα με τα τάματα το κεφάλι που θέρισαν
                οι χημειοθεραπείες, να ψιθυρίζει με όλη τη δύναμη της ψυχής του προσευχές. Και θα
                βγεις τρεκλίζοντας με την εικόνα του ικέτη στα μάτια σου μπροστά. Αλλά πίσω, στο
                βάθος, και ανάμεσα από τα ερωτηματικά, θα απλώνεται πυκνό το προστατευτικό πλέγμα
                του γέλιου, της ξεγνοιασιάς, του έρωτα, της αγάπης, του δέους, της συγκίνησης, της
                απόλαυσης, της ρέμβης, των αισθήσεων. Θα σ' αγκαλιάζει αδιάκοπα, όσο μπορείς ακόμα
                να κάνεις διακοπές σε καθετί. 

            αρχική ανάρτηση

        

    
        
            Οι γυναίκες των άλλων 

            vita moderna

            12/6/2007

            
            (...)

                πάνω σ’ αυτή την κίτρινη

                αμμουδιά

                είπαμε

                -με
                φαίνεται-
 τα πιο έμορφά μας τραγούδια

            

            Στο σπίτι της Σερίφου, πρέπει να είμαστε έξι-επτά άνθρωποι σπαρμένοι σε δωμάτια.
                Κάποιοι έχουν κατέβει στο λιμάνι για φαγητό. Περιμένω ξαπλωμένος να ζεσταθεί το
                νερό, ξεφυλλίζοντας περιοδικά της περσινής χρονιάς που βρίσκω στο κομοδίνο. Τους
                ακούω να κάνουν έρωτα. Κρατάω την αναπνοή μου με τα μάτια καρφωμένα στην ανοιχτή
                πόρτα που βλέπει στο διάδρομο. Καθώς περνάει βιαστική για το μπάνιο, προφταίνω να δω
                την καμπύλη του στήθους της κι ένα μικρό σημάδι στο μηρό. Από το παράθυρο έρχεται
                ξαφνικά πιο δυνατός ο ήχος της νύχτας: γρύλοι.

            *

             κι όμως εκεί
 μας πετροβόλησαν
 με πέτρες
 και
                βότσαλα
 χουφτιές

            

            Η παρέα διαλύεται, μερικά ζευγάρια έχουν φύγει– μαζί τους κι εκείνη. Συνεχίζουμε να
                παραγγέλνουμε μπύρες ενώ η Μ. γέρνει νυσταγμένη στον ώμο μου. Δεν έχουμε φακό.
                Σηκώνομαι να ψάξω για μπακάλικο, παραπατώντας. Γυρίζω όλη τη χώρα της Φολεγάνδρου
                ώσπου φτάνω σ’ ένα σημείο απ' όπου φαίνεται η θάλασσα. Ανασαίνοντας βαθιά τον
                παγωμένο αέρα τους βλέπω στο πεζούλι της εκκλησίας: στέκεται μπροστά του με ανοιχτά
                πόδια και του κρατά το κεφάλι με τα χέρια. Γυρίζω και φεύγω απότομα,
                δυστυχισμένος.

            *

             και τα βότσαλα ήτανε
 τα λευκά
 ερωτικά δόντια
 των
                γυναικώνε
 π’ αγαπήσαμε

            

            Με τον Δημήτρη, αποβιβαζόμαστε κατάκοποι στο λιμάνι της Αμοργού και παρατάμε τα
                πράγματα στη μέση. Ο λιμενικός κινείται προς το μέρος μας χειρονομώντας: γκόου,
                μούβ, μας φωνάζει. Μετακινούμαστε απρόθυμα στην άκρη καθώς το Ρομίλντα ανεβάζει τον
                καταπέλτη. Η Β. και ο φίλος της αγκαλιασμένοι, μας χαιρετούν απ’ το κατάστρωμα με
                μανία. Το φόρεμά της ανεμίζει ψηλά ως το εσώρουχο. Σηκώνω το χέρι σ' έναν τελευταίο
                αποχαιρετισμό που συμπίπτει με την εκκωφαντική αναχώρηση του πλοίου.

            ***

             Από τα "κλειδοκύμβαλα της σιωπής",
            το ποίημα Ρόδια=SO4H2
            του Ν. Εγγονόπουλου

            αρχική ανάρτηση

        

    
        
            Είδωλα ψυχών κουρασμένων

            βλέμμα

            11/7/2007

        Ακούω τον ψίθυρο του κύματος απαράλλαχτο. Ακούω γουργουρητό πολυβάλβιδου κινητήρα. Ακούω
            αναστεναγμούς γερόντων λουομένων. Ακούω λογαριασμούς νεόπλουτων μητέρων, πώς θα
            μεταφέρουν στο νησί το κέτερινγκ για τα γενέθλια του μικρού – με ελικόπτερο ίσως;

        >Σηκώνω το καπέλο, βγάζω τα γυαλιά. Το φως με θαμπώνει. Το φως
            δείχνει γυμνούς τους ανθρώπους: άλλοι γυρεύουν λίγη στερνή δροσιά, καμώνονται πως δεν
            ακούν τον άγγελο να φτερουγίζει εις τον αφρό του κύματος, παραγγέλνουν το μεσημεριανό
            τους όπως πάντα, χρόνια τώρα. Αλλοι γυρεύουν να ψηθούν, οι υπεριώδεις να ξύσουν απ’ το
            πετσί τους την πόλη και τη νεύρωση· ο ήλιος τους αφυδατώνει, σκορπάει απλόχερα φακίδες.
            Το φως γυμνώνει. Αλλοι γυρεύουν να ξεμπριζωθούν, να νιώσουν το χώμα στα πέλματα, ν’
            ακούσουν για λίγο το σώμα τους· πασχίζουν να μακρύνουν τις μέρες. Το σώμα αντιστέκεται,
            οι ψυχές σαλεύουν ανήσυχες, στεγνές. Οι περισσότεροι θα έλθουν και θα φύγουν το ίδιο
            στεγνοί. Η θάλασσα, το μελτέμι, η αρμύρα δεν θα ποτίσουν το πετσί τους.

        Ακούω τις ομιλίες. Φωνίτσες, καλέσματα, παραγεμίσματα χρόνου αδειανού, αργόσυρτου. Οι
            μανάδες με τα παρεό φωνάζουν τα παιδιά με ονόματα αυτοκρατόρων: Μιχαήλ, Ευγένιε,
            Κωνσταντίνε, Λέων. Οι βασιλόπαιδες με τις γιγάντιες βερμούδες κουβαλούν βαρύθυμα τα
            ονόματά τους. Πλουσιόστηθες νταντάδες τρέχουν στο κατόπι, μαζεύουν κουβαδάκια, «κάνουν
            κι αυτές τα μπάνια τους, πού να πάνε για άδεια;» Οι μπαμπάδες λείπουν πάντα για
            δουλειές, τα Σαββατοκύριακα οδηγούν τζιπάρες.

        Ακούω σιωπές. Τα Σαββατοκύριακα οι παραλίες γεμίζουν ετερόκλητα. Πλάι στις τζιπάρες και
            τους γόνους, στις δημοκρατικές παραλίες διεκδικούν θέση ημιμελαγχολικές μεγαλοκοπέλες,
            ανορεξικές μετέφηβες, αγχωμένοι χαρτογιακάδες με βασικές αποδοχές και prospect ανόδου,
            ιθαγενείς νοικοκυραίοι, μετανάστες εργατικοί, γλυκοθρασείς έφηβοι, συλλογισμένες
            γιαγιάδες. Δημοκρατία.

        Ακούω ψυχές. Βλέπω τα εφηβάκια να αγγίζονται ντροπαλά, να σχίζουν τον χρόνο αυτάρκη, με
            μόνη εξάρτυση τη νιότη κι ένα καρτοκινητό. Ο έρωτας πρωτοανακλαδίζεται κάτω από τις
            πυκνές βλεφαρίδες.

        Αφουγκράζομαι τους ώριμους, τους μεσήλικες. Τους νιώθω, σωματικά, να κολυμπούν στα ρηχά
            της απληστίας, προσηλωμένοι στο έχειν, στεγνοί από αισθήματα, κενοί από σκέψεις,
            αναμφίβολοι, στυμμένοι. Δεν τους ταράζει τίποτε, δεν αφήνουν καμιά χαραμάδα στην
            ανησυχία της ζωής. Δεν αγαπούν τίποτε, παρεκτός ό,τι τους ανήκει: τζιπάρα, πετ,
            σπιταρώνα, αυτοκρατορικό γόνο.

        Μια πνοή απ’ το πέλαγο με ανατριχιάζει. Αυτοί είναι οι άνθρωποι που με περιστοιχίζουν. Μα
            δεν αγάπησαν ποτέ; Δεν κλαίνε; Δεν αμφιβάλλουν; Δεν φοβούνται; Ασφαλώς, κάποτε, κάπως.
            Κατόπιν το πολέμησαν, το έδιωξαν. Εδιωξαν το είναι, τώρα γέρνουν παμφάγοι στο έχειν και
            στο φαίνεσθαι.

        Βλέπω το κύμα να έρχεται και να τραβιέται, απαράλλαχτο. Πηγαίνω και τραβιέμαι από τους
            ανθρώπους αυτούς τους στεγνούς, τους άνιωθους και απνευμάτιστους. Τους απεχθάνομαι, δεν
            θέλω να τους μοιάζω, μα νιώθω ότι φυτρώνουμε από την ίδια ρίζα. Λογαριάζω ότι πάντα
            υπήρχαν άνθρωποι του μόχθου και της σκέψης, κι άνθρωποι του χρήματος και του εγωισμού·
            ό,τι τους ξεχωρίζει είναι η αίσθηση της περατότητας και το δύσκολο δόσιμο στην αγάπη – η
            διάκριση είναι βαθιά μα και γκριζάρει εύκολα.

        Δεν φταίει μόνο η νεωτερικότητα για τον τόσο ατομικισμό, την εγωπάθεια που στεγνώνει.
            Μήπως «παλιά» οι άνθρωποι ήσαν λιγότερο άκαρδοι; Θυμάμαι τον Φραγκούλη Φραγκούλα, τον
            φιλέρημο γέροντα που εστεγάζετο στο προαύλιο του ναΐσκου της Παναγίας της Πρέκλας.
            Υπήρξε – μας το λέει ο Παπαδιαμάντης.

        Στην ερημιά που κατοικεί ο γέρων τις νύχτες «βγαίνουν και πολλά φαντάσματα, είδωλα ψυχών
            κουρασμένων, σκιαί επιστρέφουσαι, καθώς λέγουν, από τον ασφοδελόν λειμώνα, αφήνουσαι
            κενάς οιμωγάς εις την ερημίαν, θρηνούσαι το πάλαι ποτέ πρόσκαιρον σκήνωμά των εις τον
            επάνω κόσμον». Ο Φραγκούλης πορεύεται από τον πλούτο στη φτώχεια, από το πείσμα στη
            συντριβή, από την υπεροψία στην αγάπη και τη συχώρεση. Είναι Δεκαπενταύγουστος και
            στοχάζεται, και θρηνεί το δεκατετράχρονο θυγάτριο που έχασε, το «ευάγωγον». Και
            παρακαλεί την Παναγία την Πρέκλα, την οικοδέσποινα «να είναι μεσίτρια προς τον Θεόν, “μη
            μου ελέγξη τας πράξεις ενώπιον των αγγέλων…”» Ο Φραγκούλης πενθεί και
            αναστοχάζεται τον βίο ολόκληρο. Και ο αφηγητής τον περιγράφει και τον συμπονεί, δεν τον
            κρίνει: «Ο γερο-Φραγκούλης επίστευε και έκλαιεν… Ω, ναι, ήτον άνθρωπος ασθενής·
            ηγάπα και ημάρτανε και μετενόει…».

        Να μπορούσα κι εγώ να μην κατακρίνω…

        ΚΑΘΗΜΕΡΙΝΗ, 31.07.05

            αρχική ανάρτηση

        

    
        
             ou ming

            27/8/2010

             Έφτασα στο νησί σέρνοντας πίσω μου το θόρυβο της πόλης· σαν ένα αυτοκίνητο που βγήκε
                απ' το καράβι με μια τεράστια ουρά από ντενεκεδάκια και κουδούνια δεμένα με έναν
                σπάγκο κι ανάμεσά τους κόμπους. Πέρασαν μέρες για να γίνουν τα έντομα πλάσματα με
                πόδια και φτερά και όχι μηχανάκια που μάρσαραν στους γλόμπους.

            αρχική ανάρτηση

        

    
        
             Gone with the wind 

            vita moderna

            29/9/2005

            Η ιστορία μου δεν έχει δυνατό στόρυ και δύσκολα στέκεται μόνη της. Ποντάρω όμως στο
                γεγονός ότι σε όλους μας αρέσει να κρυφακούμε εκμυστηρεύσεις, έστω αμήχανες και
                μισοτελειωμένες. Φαίνεται ευτυχώς και λιγάκι η θάλασσα στο φόντο, που πάντα σε
                ταξιδεύει.

            Λοιπόν. Ο δικός μου άνθρωπος είναι ο Δημήτρης. Κολλητοί παιδιόθεν, έχουμε κάνει τα
                πάντα μαζί (και ραδιοσταθμό), εκτός από έρωτα - καθότι φίλοι, μικροαστοί και βαθιά
                μεροληπτικοί υπέρ των κοριτσιών. Τώρα μάλιστα που το σκέφτομαι, αυτό το πάθος με τις
                γυναίκες μοιάζει σαν μια μόνιμη τύφλωση, ένα είδος αναπηρίας που ενώνει τους φίλους
                κάτω από το αλληλέγγυο συναίσθημα μιας κοινής μοίρας• διότι πρέπει να πούμε ότι δεν
                είναι ακριβώς ευχάριστη, όσο τυραννική η παρουσία της ομορφιάς στον κόσμο.

            Είμαστε, που λες, ένα καλοκαίρι στη Φολέγανδρο οι δυο μας- δέκα χρόνια πριν και βάλε.
                Ελεύθερο κάμπινγκ. Από το πρωί μας ξύπναγαν τα τρίχορδα μπουζούκια και οι
                μπαγλαμάδες, φτιάχναμε τον καφέ στο πλαστικό κι ακούγαμε τα παιδιά, κάτι ωραίους
                Θεσσαλονικείς με κοτσίδες, ζούλα σε μια βάρκα μπήκα και τα τοιαύτα. Οι φωνές τους
                στεντόρειες, ήταν επαγγελματίες του είδους- με την καλή έννοια. Κατά τις έντεκα,
                άρχιζαν και τα ούζα. Η παρέα μεγάλωνε, μαζευόταν όλη η παραλία στριμωχτά κάτω από το
                μεγάλο αρμυρίκι, διακοπές διαρκείας.

            Όχι ακριβώς όλη η παραλία, βέβαια. Ήταν κι ένα ζευγάρι εκεί, που ξεχώριζε από τη
                μάζα. Το αγόρι κάπως κυριλέ και το κορίτσι, εκπάγλου! Την κοιτάζαμε και
                στραβωνόμασταν, κρατάγαμε την ανάσα μας να περάσει. Ξύπναγαν νωρίς, έπαιρναν πρωϊνό
                στο καφενείο ψηλά, κατέβαιναν στις 12, έριχναν κανένα χαμόγελο συμπαράστασης σε εμάς
                τους ρεμπετοφρίκ• ύστερα έπαιρναν το μπάνιο τους. Το οποίον σήμαινε, για να
                καταλάβεις, πέντε έξι διαφορετικά παρεώ για το κορίτσι, τρία τέσσερα για το αγόρι,
                ακριβώς την περίοδο που εμείς δεν είχαμε κανένα- άντε ο Δημήτρης να είχε το παλιό
                μωβ μαζί του. Εκείνη πάντως, συνήθιζε να στέκεται γυμνή κόντρα στο φως και να
                πολλαπλασιάζεται όπως στην παλιά διαφήμιση του ΠΑΤΙΣΤΑ. Τουλάχιστον έτσι τη θυμάμαι.
                Α funky beauty! Blonde!

            Το πόρισμα όμως βγήκε ομόφωνα: τα παιδιά είναι γκάου- αγνοήστε τα. Αποστρέψαμε λοιπόν
                τα πρόσωπα και τους ξεχάσαμε μιας και οι κόσμοι μας ήταν ασύμπτωτοι.

            Πέρναγαν οι μέρες, άμμος και βουτιές, δεν ξανακάνω φυλακή με τον Καπετανάκη, αλλά το
                βράδυ ανεβαίναμε εξάπαντος στη χώρα. Ωραία η χώρα της Φολεγάνδρου. Σέρναμε και τα
                σλίπινγκ μπανγκ μαζί, τα αφήναμε σε ένα εκκλησάκι λίγο έξω από το χωριό- πού να
                γυρίζεις πιωμένος.

            Κάποιο βράδυ στο μπαρ με τον Δημήτρη, λιγοστός κόσμος , έπαιζε 80’s και διάφορα
                acid-jazz της εποχής, εμφανίζεται το περίφημο ζευγάρι της παραλίας- με τα σακκίδιά
                τους τα παιδιά. Μικρός ο χώρος, ανταλλάξαμε ένα αμήχανο γεια χαρά, πώς έτσι, ά,
                φεύγετε, κρίμα. (και περνάγαμε τόσο ωραία).

            Σε λίγο όμως, αρχίσαμε να χορεύουμε together- βοηθήσανε και τα ποτά. To the left,
                λοιπόν, και to the right, / step it up, step it up, its allright, σπάγαμε ένα ένα τα
                παγάκια που είχαν μαζευτεί από την τόση προκατάληψη και επιφύλαξη των ημερών. Και
                τελικά ο τύπος αποκαλύπτεται άνθρωπος ζεστός, αντι-σνομπ, ενημερωμένος περί τα
                μουσικά, και ιδιαίτερα έξυπνος αλλά δεν είναι αυτός το θέμα μας, το αντιλαμβάνεσαι.
                Το θέμα μας είναι η κόρη που έφερε ο νοτιάς – πώς να την περιγράψω δεν ξέρω.

            Γι’ αυτό και δεν θα το επιχειρήσω.

            Υπάρχουν ευλογημένα πλάσματα; Υπάρχουν πρόσωπα που τα ερωτεύονται όλοι; Δεν ξέρω. Το
                σίγουρο είναι ότι υπάρχουν οχυρώσεις και αμυντικές τακτικές γιατί κάπως πρέπει να
                ζήσεις. Βαδίζεις κουτσά στραβά, τοποθετείς τα τουβλάκια του tetris σου σε ντάνες και
                ξαφνικά σε διαπερνά μια αόριστη αίσθηση ανησυχίας, ένα πρόσωπο που εισβάλλει
                απρόσκλητο, μια στιγμή φωταγώγησης, μια θερμή πηγή απ’ όπου αναβλύζουν αισθήματα
                εξαιρετικά. Και αρχίζει, κάπως έτσι, να μεταβάλλεται εντός σου ο ρυθμός του κόσμου,
                που λέει κι ο άλλος. Νιώθεις το μαλάκωμα της ύλης, τα μόρια να αραιώνουν κάνοντας
                χώρο να το υποδεχτούν. Πόσες ώρες διαρκεί μια νύχτα στο νησί; Πόσα τραγούδια έχεις
                ανάγκη ακόμα, πόσα λεπτά χρειάζεσαι για να την ερωτευτείς;

            Δεν θυμάμαι τα ονόματα- δεν τα συγκράτησε κανείς μας. Κι η ιστορία είναι τόσο αδύναμη
                σε γεγονότα. Το μόνο γεγονός – αν ονομάζεται έτσι- είναι όλο κι όλο μια τελευταία
                αγκαλιά αποχωρισμού που κρατάει περισσότερο από ό,τι συνηθίζεται. Ίσως και πολύ
                περισσότερο. Δεν θυμάμαι τη δική μας, θυμάμαι τον Δημήτρη να την κρατάει σφιχτά, για
                ώρα. Κάτι θέλαμε να πούμε όλοι εμείς ως αντίο - αλλά τι;

            Ξημέρωνε και βαδίζαμε ξανά οι δυο μας προς το εκκλησάκι. Τα σώματά μας πέταγαν κόντρα
                στον πρωϊνό αέρα σαν αλεξίπτωτα- στη Φολέγανδρο φυσάει διαολεμένα. Στα αυτιά μας
                σφύριζε ο ήχος κάποιου πράγματος. Ίσως να ήταν ο ήχος μιας δυνατότητας που πέρασε
                ξυστά- αν μου επιτρέπεται η έκφραση.

            Πότε πότε, μέσα στα χρόνια, λέμε με τον Δημήτρη: 

            -Θυμάσαι το ζευγάρι;
Κι ύστερα συμπληρώνουμε με ένταση:
-Τη θυμάσαι;

            Τα μικρά, τα ελάχιστα μας διαμόρφωσαν όλους.

            αρχική ανάρτηση

        

    
        
            Το τελικό σώμα 

            old boy

            23/12/2007

             Βρίσκονταν στο κρεβάτι με τον τρόπο που συνήθιζαν: κουλουριασμένοι, αγκαλιασμένοι
                και γυμνοί. Με τα σώματά τους κολλημένα σφιχτά, με τα σώματά τους σαν ένα,
                αναρωτήθηκαν πώς θα ήταν αν τα σώματά τους έπαυαν να είναι σαν ένα και γίνονταν
                πράγματι ένα. Το αναρωτήθηκαν και ταυτόχρονα το επιθύμησαν. Όσο κι αν οι ψυχές τους
                ήταν σαν ένα, υπήρχε απόσταση από το να είναι ένα. Κατάλαβαν (χωρίς να το πουν με
                λόγια, το κατάλαβαν με την ίδια σκέψη να περνά την ίδια στιγμή από το μυαλό τους)
                ότι είχε έρθει το πλήρωμα του χρόνου για να καλύψουν αυτήν την απόσταση.

            Ο συγχρονισμός των σκέψεών τους υποδήλωνε ότι δεν είχαν πλέον ανάγκη τα διαφορετικά
                σώματα και τις διαφορετικές ψυχές· η απόσταση καλύφθηκε αυτόματα, με έναν τρόπο που
                η επιστήμη θα ονόμαζε οφθαλμαπάτη, αφού άλλη εξήγηση δεν θα μπορούσε να δώσει στο
                σκανδαλώδες θέαμα: το σύμπλεγμα των δύο σωμάτων μεταμορφώθηκε σε ένα σώμα.

             Το κουλουριασμένο σώμα τα πρώτα δευτερόλεπτα ένιωσε πλήρες και αυτάρκες. Όταν όμως
                άρχισε να συνηθίζει την καινούρια του συνείδηση, αντιλήφθηκε ότι κάτι του έλειπε:
                δεν αγκάλιαζε κανένα σώμα ούτε κανένα σώμα το αγκάλιαζε.

            Το κουλουριασμένο σώμα ήταν μόνο του. Ήθελαν τόσο να γίνουν ένα, που δεν
                συνειδητοποίησαν ότι αν ο ένας έμπαινε μέσα στον άλλο, δεν θα είχαν πια ο ένας τον
                άλλο. 

             Το κουλουριασμένο σώμα είχε πλέον δύο επιλογές.

             Η πρώτη ήταν η σχιζοφρένεια: τέμνοντας τη συνείδησή του στα δύο, ίσως ξανάβρισκαν
                μέσα του ο ένας τον άλλο. 

             Η δεύτερη ήταν αντί να διαιρέσει την αγάπη που υπέθαλπε εντός του, να αρχίσει να την
                πολλαπλασιάζει διαχέοντάς την.

            Δυο εβδομάδες αργότερα το κουλουριασμένο σώμα βρισκόταν ξανά στο κρεβάτι, ξανά
                κουλουριασμένο, ξανά γυμνό, αλλά αυτή τη φορά αγκαλιάζοντας ένα νέο κουλουριασμένο
                σώμα.

             Μέχρι να συγχρονιστούν οι σκέψεις τους στην κοινή επιθυμία της ένωσης θα περνούσε
                καιρός.

            Ο καιρός που του απέμενε ήταν λίγος· λίγος σε σχέση με το μεγαλεπήβολο σχέδιο που
                συνέλαβε: να προλάβαινε να ενωθεί ένα προς ένα με όλα τα υπόλοιπα σώματα, έτσι ώστε
                τελικά να μην έμενε στο πλανήτη παρά ένα και μόνο σώμα, μία και μόνο ψυχή, μία και
                μόνο συνείδηση, έτσι ώστε όλα τα ανθρώπινα σώματα να συναιρούνταν σε ένα, έτσι ώστε
                να κατάπινε με την αγάπη του όλα τα υπόλοιπα ανθρώπινα σώματα.

             Και όταν έμενε επί γης το τελικό σώμα, η αγάπη ενσωματωμένη σε μια και μόνη
                ανθρώπινη μορφή, τότε η συνείδησή του θα έσπαζε από μόνη της στα δισεκατομμύρια των
                φωνών που την είχαν συνθέσει και αυτές θα ηχούσαν σε όλες τες γλώσσες των ανθρώπων
                και των αγγέλων, θα ηχούσαν σαν την βαβέλ της αγάπης, της αγάπης που είναι πάντοτε
                μια ρεαλιστική εκδοχή και μια πραγματική πραγματικότητα, της αγάπης που δεν είναι
                παραμύθι για μικρά παιδιά.

            Υπάρχει στ΄αλήθεια.

            αρχική ανάρτηση

        

    
        
            Vissi d’arte, vissi d’amore 

            βλέμμα

            31/1/2010

        Μια ελληνική ταινία με έβαλε σε σκέψεις. Η Στρέλλα. Σκέψεις όχι για την κατασκευή της έμφυλης ταυτότητας,
            τη ζωή στο περιθώριο, τις στερεοτυπικές συμπεριφορές των αποκλεισμένων, τη σεξουαλική
            υποκρισία, τέτοια. Οχι. Η αριστουργηματική Στρέλλα του Πάνου Κούτρα, στο μεταίχμιο
            υπερνατουραλισμού, ψυχαναλυτικού δράματος, ονείρου, μελό, καμπαρέ, αστικού ντοκιμαντέρ
            και ηθογραφίας, με έβαλε προ πάντων σε σκέψεις για την αγάπη. Για το σκάνδαλο αγάπη.

        Ολη η ταινία αρθρώνεται δεξιοτεχνικά, ακροβατικά, πάνω σε αυτό το θεμελιώδες ερώτημα:
            Ποιος μ’ αγαπά, ποιον αγαπώ; Στην πραγματικότητα, ποιος τολμά να θέτει τέτοια ερωτήματα
            σήμερα, εκτός από μερικούς σαλούς καλλιτέχνες, ίσως και κανέναν φιλόσοφο; Ο κόσμος μας
            κινείται ζαλισμένος γύρω από την οικονομία, τη γνώση, την ύλη, πυροδοτείται από την
            απληστία.

        Ακόμη και ο λόγος περί αγάπης, στην πολλαπλή του εκδίπλωση ―έρως, amor, φιλία, αγάπη―
            φέρνει δυσανεξία στον σύγχρονο άνθρωπο, αμηχανία τουλάχιστον. «Το “σ’ αγαπώ” ακούγεται,
            στην καλύτερη περίπτωση, σαν ασχημοσύνη ή κοροϊδία, έτσι που στην καλή κοινωνία, αυτή
            των μορφωμένων, κανείς πλέον δεν τολμά να ξεστομίσει στα σοβαρά τέτοιαν ανοησία», γράφει
            ο φιλόσοφος Ζαν-Λικ Μαριόν (Το ερωτικό φαινόμενο, εκδ. Πόλις).

        Ο Κούτρας διαλέγει έκκεντρους ανθρώπους, λοξούς, σημαδεμένους, αμφίσημους, τρανς, για να
            δείξει το δράμα της αγάπης, τη δυνατότητα της αγάπης για εξανθρωπισμό, για υπέρβαση, για
            υποστασιοποίηση των προσώπων. Η τραβεστί Στρέλλα, καταγόμενη από τη μυθική περσόνα της
            κακογιάννειας Στέλλας του ’50 της ανοικοδόμησης, από την υπερμοντέρνα Τρέλα της
            μητροπολιτικής Αθήνας του 21ου αιώνα, αλλά και από την ντίβα Κάλλας, είναι το
            συναρπαστικό πρόσωπο που προσεγγίζει την αγάπη παράτολμα, υβριστικά. Με τη σφραγίδα του
            ενδιάμεσου φύλου (είναι ανδρόγυνο), με την αψάδα της νιότης, με το στίγμα του
            εγκαταλειμμένου και ορφανού παιδιού, με την προσωπική της τρέλα, διαπράττει την Υβρη, να
            ερωτευτεί τον απολεσθέντα και επανευρεθέντα πατέρα, σαν “όλα”.

        Η Στρέλα από την απόρριψη, την απουσία, τη μοναξιά, την ερήμωση, περνά προς το άγγιγμα,
            το δόσιμο, το κάψιμο, τον κίνδυνο ― την αγάπη. Είναι ο γιος που έγινε κόρη, το παιδί που
            έγινε γυναίκα, το τέκνο που έγινε εραστής του πατρός, το ανδρόγυνο που υπερβαίνει τα
            φύλα σαν άγγελος, η Στρέλα που περνάει το κατώφλι του ταμπού της αιμομιξίας, εκούσα
            άκουσα: σπρωγμένη από αγάπη, εκδίκηση, αυτοτιμωρία. Και πάντα δίνει: η Στρέλα δίνει το
            σώμα της, τα νιάτα της, τα λεφτά της, το σπίτι της, τη στοργή της, τη ζωή της. Μόνο την
            ελευθερία της, την ελευθερία της αγάπης της, δεν παραχωρεί.

        Η ταινία του Κούτρα, αισθητικά και ιδεολογικά, κατάγεται από τα υπαρξιακά μεταφυσικά
            δράματα του Φασμπίντερ και του Παζολίνι, από τη βαθιά σαγήνη του μελοδράματος, από τον
            εξπρεσιονισμό, από τον αμφίσημο κόσμο του Ντ. Λυντς. Μόνο που στη Στρέλλα δεν
            αποθεώνεται ο προλετάριος ή ο περιθωριακός· ακόμη και οι γηρασμένες τρανς δεν
            εικονογραφούνται φολκλορικά, οι αστραφτερές ατάκες τους, τα καλιαρντά, οι μετωνυμίες,
            όλα εντάσσονται οργανικά στην ελεγεία και το δράμα, όπως οργανικά δένει με τα αισθήματα
            η έξοχη κινηματογράφηση της αρκαδικής φύσης, σε αντίστιξη με την αστική φαντασμαγορία
            της Αθήνας.

        Στην καρδιά της τρανς φαντασμαγορίας χτυπάει η καρδιά της Στρέλλας· ατίθαση, αληθινή,
            δραματική, στρέιτ. Της Στρέλλας η καρδιά δίνει παλμό και πάλι
            στον πρώην κατάδικο Γιώργο, λούζερ πατέρα και εραστή, πιο έρημο και μόνο από όλους τους
            μοναχικούς. Της Στρέλλας η καρδιά ενώνει τα σκόρπια πρόσωπα γύρω της, σαν δορυφόρους
            γύρω από τον έρωτα ήλιο, σαν αστράκια γύρω από μια φάτνη, μια εστία, τόσο εφήμερη και
            εύθραυστη, μα και τόσο γνήσια και αληθινή.

        Η Στρέλλα αξιώνει τη θέση της πλάι στα έργα τέχνης που στοιχειώνουν τον νεολληνικό βίο,
            έργα σκληρά, αληθινά, τρυφερά, λοξά· πλάι στην Στέλλα, την Ευδοκία, Το Δέντρο που
            Πληγώναμε, το Τρίτο Στεφάνι του Ταχτσή, τον Επιτάφιο Θρήνο του Γ. Ιωάννου. Ολα μιλούν
            για τον δύσκολο έρωτα, τη δυσκατόρθωτη αγάπη, τον δυσχερή Αλλο, τα πρόσωπα, την πτώση
            τους και τον μετεωρισμό τους. Το 2010, μια 25χρονη τρανς από την Αρκαδία, που ζει σε ένα
            ερείπιο στο Γκάζι, χαρίζει σε όλους εμάς τους κανονικούς ένα καραόκε αυτογνωσίας:
                Vissi d’arte, vissi d’amore, non feci mai male ad anima viva!

           αρχική ανάρτηση

            

    
        
            Χύνω 

            old boy

            7/3/2007

            Προκλήθηκα στα σχόλια του προηγούμενου ποστ να γράψω κάτι σχετικά με μια συγκεκριμένη
                ανθρώπινη κραυγή. Ας κάνω ένα ακόμη μεγάλο λάθος κι ας υποκύψω· μισή ντροπή δική μου
                κι η άλλη μισή καβάντζα.

            Κλειδί ίσως στην ερμηνεία της κραυγής «χύνω» είναι ότι, εν αντιθέσει με το πέρας της
                συνουσίας, σπανίως ακούγεται με το πέρας του αυνανισμού: ο αυνάνας δεν νιώθει την
                ανάγκη να θριαμβολογήσει. Η αυτοϊκανοποίηση και ο αυτοθαυμασμός τυγχάνουν έννοιες
                αλληλοαναιρούμενες.

            Ήτοι το «χύνω» είναι ρήμα δηλωτικό επιτεύγματος και δη επιτεύγματος σπουδαίου και
                τελείου, επιτεύγματος που δεν αρκεί να φανερωθεί ως ύλη αλλά πρέπει ταυτόχρονα να
                σημανθεί και με λόγο. Υπό αυτήν την έννοια το «χύνω» δεν περιττολογεί ούτε
                ταυτολογεί, όπως ακριβώς δεν περιττολογεί ούτε ταυτολογεί η μόνη άλλη αντιστοίχου
                φωτός και εκστάσεως κραυγή που μπορεί να βγει από ανθρώπινο στόμα, η κραυγή
                «γκολ».

            Αυτό γίνεται ακόμη πιο ξεκάθαρο αν προσπαθήσουμε να συγκρίνουμε το ρήμα «χύνω» με
                ρήματα άλλων σωματικών λειτουργιών σημαντικά. Πόσο γελοίο θα φαινόταν δηλαδή να
                αναφωνούσαμε (και μάλιστα στεντορεία τη φωνή) «χέζω» ή «κατουράω»; Γελοίο κι
                αντιαισθητικό μαζί. Το πολύ πολύ να αφήσουμε αναστεναγμό βαθύ αν έχουμε κρατηθεί
                παρά τη θέλησή μας για πολλή ώρα.

            Ωστόσο, αφοδεύοντας ή ουρώντας, απλά αδειάζουμε φαϊ και υγρά, απλά βοηθάμε τη δική
                μας μηχανή να συνεχίσει να δουλεύει.

            Εκσπερματώνοντας, δεν εκκρίνουμε ούτε φαγητό ούτε νερό, αλλά επιθυμία, καύλα, αγάπη,
                έρωτα (κάτι απ' όλα ή και όλα μαζί), φτάνοντας στο ποθητό σημείο κορύφωσης όλο μας
                το είναι έχει μετατραπεί σε γενετικό υλικό, σε υλικό που πρέπει πάση θυσία να βγει
                από μέσα μας και η έξοδός του δεν είναι απλά λειτουργική, δεν είναι γραφειοκρατική,
                αλλά έχει σχεδιαστεί ως εξόχως απολαυστική, ως ο κυριολεκτικός ορισμός της ηδονής,
                αφού με αυτόν τον τρόπο σχεδιαστήκαμε, καθώς αποφασίσθηκε πως το ανθρώπινο παραμύθι
                μπορεί να διαιωνισθεί μόνο αν συνδεθεί αναπόδραστα με την ηδονική λάμψη, ώστε να
                απεξαρτηθεί σε έναν ικανό βαθμό από την ελεύθερη ανθρώπινη βούληση και τον
                συνακόλουθο σκεπτικισμό της.

            Φωνάζοντας «χύνω», διαλαλώ πως έφτασα εκεί που πρέπει, πως ρίχνω τον καρπό μου, χωρίς
                να έχει την παραμικρή σημασία το πού ακριβώς τον ρίχνω, καθώς η διαδικασία, η εντολή
                που με έχει οδηγήσει στο να φτάσω ως εδώ είναι η ίδια.

            Χύνω, δηλαδή εκείνες τις στιγμές δεν είμαι πια εγώ, είμαι εγώ ως σκυταλοδρόμος, είμαι
                εγώ που βγαίνω από μένα και προσφέρω κάτι από μένα για να γεννηθεί κάτι έξω από
                μένα.

            Σωματοποίησα την επιθυμία μου,
 ο οργανισμός μου πήρε ένα όραμα και το μετέτρεψε
                σε σπέρμα,
 δεν χύνω πορτοκαλάδα, δεν χύνω καφέ,
 χύνω ζωή,
 ζωή
                μεταφέρω και ζωή σκορπώ,
 χύνω, για την ακρίβεια, μια πιθανότητα ζωής,

                όπως ακριβώς είμαι κι εγώ μια πιθανότητα ζωής που πραγματοποιήθηκε,
 τίποτα
                παραπάνω από μια τυχαία πιθανότητα ανάμεσα σε μυριάδες άλλες,
 ήρθα κατά τύχη,
                ζω κατά τύχη, χύνω κατ' ανάγκη,
 μια ανάγκη που με καίει και με φωτίζει,

                μια ανάγκη που με σβήνει καθώς σβήνει
 και ίσως γι' αυτό οι ποιητικότερες
                φύσεις να διεκδικούν την ώρα που σβήνεις κάτι περισσότερο από σένα, ίσως γι΄αυτό να
                διεκδικούν να ακούσουν όχι ρήματα ανάγκης αλλά ονόματα επιλογής, έτσι ώστε να
                πιστέψουν ότι εκείνη την ώρα δεν χύνεις αλλά γράφεις, γράφεις το όνομά τους πάνω στο
                γυμνό κορμί τους.

            αρχική ανάρτηση

        

    
        
            To be a woman 

            niemandsrose

            8/3/2011

            12:30. Ανησυχούσε πως όταν μείνει έγκυος θα πάρει πολλά κιλά και δε θα καταφέρει
                έπειτα να τα χάσει. Συχνά παραπονιόταν πως εκείνη καταβρόχθιζε τον άμπακα. Κι όμως
                δήλωνε ερωτευμένος. Κι όμως εκείνος ήταν που ήθελε παιδί πριν ακόμα τη γνωρίσει. Κι
                όμως εκείνος ήταν ο παχουλός. Το μέγα θαύμα της ζωής και το μέγα αίσθημα του έρωτα
                σε μια ζυγαριά. Κι εκείνη μονίμως σε μέτρηση. Μέσα- έξω.

            14.50. Μεγάλωσε χωρίς να την ερωτευτεί κανένας. Βέβαια, παντρεύτηκε, έκανε δυο
                παιδιά. Αλλά δεν την πόθησε κανένας πιο πολύ κι απ' τη ζωή του, δεν τη φαντασιώθηκε
                σκορπώντας το γενετικό του υλικό στο χώμα για πάρτη της. Ήταν άσχημη. Η μητέρα της
                την μεγάλωσε σαν άσχημη. Και εκείνη το πίστεψε. Μια γυναίκα φτυστή εκείνη, η αδελφή
                που δεν είχε, με ίδια παράξενα χαρακτηριστικά στο πρόσωπο, όμοια σωματοδομή, κάθεται
                σε ένα μπαρ και καπνίζει αυτάρεσκα, ενώ κάθε της κύτταρο φλερτάρει τον άντρα πλάι
                της. Λίγο μετά θα φιληθούν κι ο κόσμος θα έχει χαθεί στα άκρα των χειλιών τους. Για
                κείνον είναι ωραία, για την ίδια είναι ωραία και για εμάς τον κόσμο που δεν
                υφίσταται πέρα απ΄το φιλί τους είναι ωραία. Κι όμως είναι τόσο ίδιες. Τόσο
                ίδιες.

            18.25. Εργαζόταν σε κάποια εφημερίδα ώσπου να βρει καποια πιο μόνιμη δουλειά. Ίσως
                γιατί ήταν περαστική και δε θα χρειαζόταν να δείξει υπερβάλλοντα ζήλο στην εκπλήρωση
                των καθηκόντων της, ίσως γιατί δε χρειαζόταν να επενδύσει χρόνο και ενέργεια στο
                χτίσιμο της συνεργασίας με τους συναδέλφους της, είχε έναν αέρα ελαφρότητας, έναν
                αέρα ταξιδιάρικο. Και πράγματι σκόπευε να μετοικήσει σε πιο βόρεια κλίματα. Γι'
                αυτό, ίσως, αλλά και επειδή ήταν νέα και κάπως χαριτωμένη, είχε γίνει το αντίκειμενο
                του πόθου για πολλούς. Οι αρχισυντάκτες, του πολιτικού και του αθλητικού ρεπρτάζ, τη
                φλέρταραν, ο καθένας με τον τρόπο του. Αλλά δεν ενέδωσε σε κανέναν απ´ τους δύο. Μια
                λεσβία δακτυλογράφος της αφιέρωνε ποιήματα και της είχε χαρίσει κι ένα σετάκι
                εσώρουχα. Αλλά δεν ενέδωσε. Ένας γκαίη γραφίστας, από καλός φίλος ξαφνικά θέλησε να
                γίνει εραστής της, καθώς της ρίχτηκε αγριως ένα βράδυ στο πάρκιν της εφημερίδας.
                Αλλά δεν ενέδωσε. Κι ένας επιμελητής κειμένων, από επίδοξος εραστής έγινε φίλος όταν
                αντιλήφθηκε πως δεν θα ενέδιδε, οπότε και της ομολόγησε, καιρό μετά το πέρασμα στη
                φιλία, πως του είχε συμβεί το εξής εκπληκτικό μαζί της. Καθόταν δίπλα του, της είπε,
                μιλούσαν για άσχετα θέματα κι όμως εκείνος είχε στύση. Η κοπέλα ερωτεύτηκε τελικά
                κάποιον ρεπόρτερ, έκαναν σχέση αλλά ούτε μαζί του κατάφερε να ξεπεράσει το
                σεξουαλικό της πρόβλημα. Το αντικείμενο του πόθου ήταν ανοργασμικό. Και αυτό ούτε το
                γνώριζε, ούτε μπορούσε να το φανταστεί, και πολύ περισσότερο να το φαντασιωθεί
                κανένας και καμία από όσους την επιθύμησαν. Ίσως τελικά να έγινε ηθοποιός, έχοντας
                εκπαιδευτεί χρόνια στο να προσποιείται οργασμούς. Ίσως να βρήκε στην υποκριτική την
                πιο μόνιμη δουλειά που αναζητούσε.

            20.45. Ήθελε πολύ να κάνει ένα παιδί. Όμως λίγο το άγχος της δουλειάς, λίγο οι κακές
                σχέσεις με το οικογενειακό περιβάλλον, λίγο η ιδιοσυγκρασία της, την εμπόδιζαν να
                μείνει έγκυος. Η κοπέλα ήταν φρικιό. Control freak. Ερχόταν σε επαφή με το σύντροφό
                της απαραιτήτως και αποκλειστικά στις γόνιμες μέρες. Η επαφή έπρεπε να συντελεστεί
                ανεξαρτήτως επιθυμίας, στρες, κούρασης και λοιπών παραγόντων. Όμως όταν ήταν να
                συνερευθεί το ζευγάρι, μόνο που δεν έπλενε με betadine το σύζυγό της, όπως οι
                γυναίκες τους πελάτες στα παλιά μπουρδέλα του λιμανιού. Κάποτε, ο Θεός, στον οποίο
                πίστευε απαρέγκλιττα, της χάρισε ένα παιδάκι. Πριν το παιδάκι όμως έρθει στον κόσμο,
                η βουλή του Κυρίου ήταν να τη δοκιμάσει ακόμη μια φορά. Έπαθε αποκόλληση πλακούντα,
                κινδύνεψε να χάσει το κύημα. Ο μαιευτήρας της όμως την έσωσε. Της χορήγησε
                προγεστερόνη για κάποιους μήνες και απέφυγε την αποβολή που ετοίμαζε ο οργανισμός
                της. Λίγα χρόνια αργότερα η μητέρα, εξουθενωμένη από την ανατροφή ενός παιδιού με
                πολλά προβλήματα συμπεριφοράς και απόδοσης στο σχολείο, αλλά και κάποια δυσμορφία,
                κατέφυγε στους ειδικούς. Κάποιος από την επιστημονική ομάδα στο κέντρο που προσήλθε
                για παρακολούθηση έκανε έρευνα για τη συσχέτιση της λήψης τεχνητής προγεστερόνης
                κατά την περίοδο της εγκυμοσύνης με τις μαθησιακές δυσκολίες και κάποια σύνδρομα των
                παιδιών. Η μητέρα του παιδιού δέχτηκε να συμμετάσχει με αντίτιμο μια μικρή παράκαμψη
                μιας γιγάντιας λίστας αναμονής. Αναζητούσε εξάλλου κάποια αιτία σε αυτό που
                συνέβαινε στην κόρη της. Κι αυτός ο ερευνητής της ενέπνεε μια σιγουριά. Πως θα τη
                βοηθήσει να μάθει γιατί έτυχε αυτό στην κόρη της. Αυτό το γιατί που χάσκει λιμασμένο
                πάνω απ' τα κεφάλια όσων έχουν πονέσει, το λιμασμένο γιατί που περιμένει να το
                ταϊσουν για να μη τους πεθάνει από μαράζι, για να μη τους τρελάνει. Αυτό το "γιατί
                σε μένα" που φαντάζει ακόμα πιο πελώριο όταν γίνεται "γιατί στο παιδί μου"; Ο
                επιστήμονας κάποτε, θέλοντας να κατευνάσει την αγωνία της για μιαν απάντηση, της
                πρόσφερε την εκδοχή του. Ίσως δε θα έπρεπε να είχε παρέμβει τότε που ο οργανισμός
                της είχε ξεκινήσει τη διαδικασία να αποβάλλει ένα μη φυσιολογικό κύημα. Δηλαδή; Ίσως
                ήταν λάθος να κρατήσει το παιδί γιατί ήταν να γεννηθεί με πρόβλημα. Πώς
                διασταυρώθηκαν τότε όλα, το θέλημα του Θεού, η εντολή του γιατρού, η δική της
                απόφαση τότε, η εκδοχή του επιστήμονα, και η δική της η εξάντληση τώρα. Όρμησε πάνω
                του να τον λιντσάρει. Γλίτωσε με εκδορές και μώλωπες. Ήταν γνωστός στην πιάτσα την
                επιστημονική. Όρμησαν πάνω του τα δελτία των οχτώ και μισή. Αυτός δε γλίτωσε τη
                διαπόμπευση και εκείνη τα ψυχοφάρμακα. Όμως η διαπόμπευση έγινε σκόνη με μερικά
                συνέδρια και τιμητικές διακρίσεις για κείνον αλλά οι σκόνες δεν έγιναν ποτέ έπαινος
                για εκείνη.

            23.10 Έπεφτε για ύπνο όταν πια καταλάβαινε πως η σπονδυλική της στήλη θα σκίζονταν
                στα δυο σαν κούτσουρο που το χτυπάει κάποιος με το τσεκούρι. Είχε δουλέψει οχτάωρο
                και είχε μείνει άλλη μιαν ώρα απλήρωτη για να μη χάσει τη δουλειά της που βρήκε μετά
                από πολύ καιρό στο ψάξιμο, έτρεχε στο σπίτι, στην άλλη άκρη της πόλης, αλλάζοντας
                δυο συγκοινωνίες, πάντοτε όρθια, για να παραλάβει τα μικρά απ' τα σχολεία, να τα
                ταϊσει, να κοιμίσει το ένα, να διαβάσει το άλλο, να μην τα αφήσει σε μια τηλεόραση
                να ζαβλακωθούν, να τα πάει για ποδήλατο και κούνιες, να περάσει απ' το μανάβικο και
                τον κρεοπώλη, να επιστρέψει να μαγειρέψει, να βάλει πλυντήριο, να σιδερώσει, να
                απλώσει τη μπουγάδα, να σερβίρει στον άνδρα της, να ετοιμάσει για αύριο μια
                παρουσίαση του αφεντικού, να συμμαζέψει, να κάνει μπάνιο τα παιδιά, να διαβάσει
                παραμύθι στο μικρό, να μπανιαριστεί, να φτιάξει τα μαλλιά της, να κάνει σεξ με τον
                άνδρα της ώστε τελικά από την κούραση να ξεχάσει το όνομά της. Κάποιοι την είπαν για
                πλάκα Μαίρη Παναγιωταρά. Αλλά δεν είναι. Είμαστε όλες συνονώματες. Χωρίς πλάκα.

            1.58. Υπέφερε από αϋπνίες. Χρόνια τώρα είχε μια δυσκολία με τον ύπνο της. Όμως
                τελευταία το πρόβλημα είχε επιταθεί. Είχε φτάσει σκαλί-σκαλί ως την ανώτατη βαθμίδα.
                Πρόσφατα είχε ανακυρηχθεί Καθηγήτρια. Κι όμως, παρ'όλο τον κάματο της ακαδημαϊκής
                καριέρας στα κύτταρά της, θα έπρεπε να είναι το ίδιο παραγωγική και το ίδιο
                διατεθειμένη να αξιολογηθεί για το έργο της όπως δυο δεκαετίες πριν. Τα πρωινά
                έφθανε πάντοτε στην ώρα της στο Πανεπιστήμιο. Άυπνη και διαλυμένη ερχόταν να διδάξει
                νεαρά αρυτίδιαστα, κυρίως γυναικεία, πρόσωπα Παιδαγωγική. "You look tired"
                παρατήρησε κάποτε μία αλλοεθνής φοιτήτρια με όλη της την κινέζικη ευγένεια, θέλοντας
                να δείξει την έγνοια της για την προφεσσόρισα που θαύμαζε και σεβόταν μέχρι θέωσης.
                Όμως δεν γνώριζε πως το να πεις σε κάποιον εργαζόμενο πως δείχνει κουρασμένος
                πρωινιάτικα ισοδυναμεί με βρισιά. Πώς θα μπορούσε εξάλλου να εργάζεται κάποιος σε
                μια προηγμένη καπιταλιστική κοινωνία και να μην έχει φροντίσει να έχει κοιμηθεί σα
                πουλάκι ώστε να ξυπνήσει φρέσκος και αλλέγρος να πάει στη δουλειά του. Πώς θα
                μπορούσε ένα κουρασμένο και μουρτζούφλικο πρόσωπο να προσβάλλει το ιερό πρόσωπο της
                Εργασίας; Έτσι η Καθηγήτρια, χάνοντας κάθε ίχνος στωικότητας και ψυχραιμίας, δυο από
                τα πιο χαρακτηριστικά της γνωρίσματα, αναλύθηκε σε κλάματα και σε αυτοανάλυση στα
                μάτια των μελλοντικών δασκάλων. Εκείνη τη στιγμή έπαιρναν εκείνη κι εκείνοι το πιο
                δυνατό τους μάθημα. Το βράδυ που γύρισε σπίτι δεν την περίμενε όπως πάντα κανείς.
                Αλλά ένιωθε πως απόψε είχε κάποια παρέα.

            7.45. Έφτιαξε καφέ για εκείνη και για εκείνον. Έφτιαξε πρωινό για τα παιδιά. Έφτιαξε
                το κέφι της. Κοιτάχτηκε στα μάτια του. Δεν ήταν πια η κοπέλα που ερωτεύτηκε.
                Κοιτάχτηκε στα μάτια τους. Δεν ήταν πια η θεά-μητέρα-τροφός που ερωτεύτηκαν.
                Κοιτάχτηκε στον καθρέφτη. Και ήταν πια αυτή. Μια γυναίκα που έζησε ό,τι έζησε. Που
                έζησε όσο έζησε. Που ζούσε. Έφτιαξε λίγο το σουτιέν που δυσκολευόταν να συνηθίσει
                μετά τη μαστεκτομή. Άνοιξε την πόρτα του ασανσέρ. Είχε κατέβει όσο πιο χαμηλά
                χρειαζόταν για να πει ένα μεγάλο ευχαριστώ στη ζωή. Ένιωθε πολύ τυχερή,
                παρόλαυτα.

            αρχική ανάρτηση

        

    
        
            Πουτάνες κι ερωμένες 

            sraosha

            22/1/2010

             Ι.

             Με αυτόν τον συγκλονιστικό αλλά και περιεκτικό στίχο του ευαίσθητου οραματιστή
                Φίλιππου Πλιάτσικα θα ανοίξουμε τη συζήτηση για το φλέγον κοινωνικό μας θέμα,
                αγαπητοί αναγνώστες. Για όσους από εσάς μόλις ανοίξατε τους δέκτες σας· θα μιλήσουμε
                για κάτι που ποτέ μα ποτέ δε σας πέρασε από το μυαλό: την πορνεία και τις
                εργαζόμενες στον κλάδο της πορνείας.

             Είδα στο Euronews (εδώ στο προκεχωρημένο φυλάκιο του Ελληνισμού είναι από τις
                καλύτερες πηγές πληροφόρησης, μαζί με το δελτίο της ΝΕΤ, των βρετανικών βάσεων και
                του ραδιοφώνου του ΡΙΚ) το ρεπορτάζ για τη διαμαρτυρία των εκδιδομένων (μην τις λέτε
                "ιερόδουλους" σας παρακαλώ: δεν είμαστε ειδωλολάτρες, άσε που η λέξη με κάνει να
                φαντάζομαι αποστεωμένες φαινομηρίδες καλόγριες και ταράζομαι). Οι περισσότερες ήτανε
                μπαμπουλωμένες με μαντήλες, για να μην αναγνωρίζονται, με εξαίρεση μια μορφή αρκετά
                αγέρωχη αλλά μάλλον βετεράνο του επαγγέλματος (και των ήδη από την εποχή που ήταν ο
                Έβερτ δήμαρχος στην Αθήνα αγώνων).

             Νομίζω ότι πολλοί θεωρούν τις πόρνες αναγκαίο κακό, κάτι σαν σκουπιδιαραίους ή
                ταξιτζήδες. Δικαίωμά τους, φυσικά, αν και ως στάση με βρίσκει αντίθετο. Άλλοι τις
                προσεγγίζουν σα ναυάγια της ζωής και πονεμένες υπάρξεις. Πολλές είναι. Όπως πολλοί
                πανεπιστημιακοί είναι δυσλειτουργικοί παλίμπαιδες, συνήθως με χοντρό Άσπερτζερ. Αλλά
                δεν είναι όλες οι πόρνες θύματα κι ερείπια (μια φωνή εδώ), ούτε όλοι οι πανεπιστημιακοί εγωπαθή
                αντικοινωνικά κομπλεξάκια (ούτε όλοι οι ταξιτζήδες... κτλ).

             Η ενδιαφέρουσα και ισόρροπη σύγκριση είναι πάντως μεταξύ πόρνης και καθαρίστριας:
                και οι δυο "εύκολες" δουλειές για όχι ιδιαίτερα προνομιούχες γυναίκες. Προσωπικά
                σέβομαι βαθύτατα και τις μεν, που προσφέρουν το σώμα τους και τη διάθεσή τους για
                την εκτόνωση, το κέφι, την παρηγοριά, τη φαντασίωση, την εκλεκτική ηδονή του πελάτη,
                και τις δε, που προσφέρουν το σώμα τους για την υγεία, την καθαριότητα, την τάξη,
                την ευεξία ή και την ξεκούραση του πελάτη.

             Όλα τα παραπάνω βρωμάνε τέλη 19ου αρχές 20ου, σε βαθμό ναυτίας. Ακόμα εκεί
                βρισκόμαστε: αντί να καταπολεμήσουμε τη διακίνηση ανθρώπων και την εκμετάλλευσή
                τους, αντί να κινηθούμε προς τη διασφάλιση εργασιακών δικαιωμάτων, ασφάλειας, υγείας
                κτλ. των πορνών και των συναφών εργαζομένων, είτε κάνουμε το παπί, είτε προσπαθούμε
                να τις κάνουμε ηρωίδες (μια πολύ φαλλοκρατική στάση, κατά βάθος) ή θύματα-κουρέλια
                (μια πολύ πατερναλιστική στάση, ακόμα κι επιφανειακά). Δε θέλω να επεκταθώ παραπέρα
                γιατί δε γνωρίζω πολύ καλά το ζήτημα, αλλά εδώ και είκοσι χρόνια που συζητιέται το
                πού θα είναι τα σπίτια και πώς θα δουλεύουν και πώς θα διασφαλίζονται οι γυναίκες
                που εκδίδονται, σπανίως έχω ακούσει τη θέση των ίδιων των εκδιδομένων γυναικών. Η
                συζήτηση γίνεται συνήθως από άλλους και με αυτόν τον ψευδο-ντεκαντάν λυρισμό της
                δεκαετίας του '50 και του '60, με όρους του Αστερισμού της Παρθένου κτλ.

             Κι έτσι, αυτές οι γυναίκες στις οποίες πάρα πολλοί χρωστούν πάρα πολλά
                (επαναλαμβάνω, όπως χρωστάμε στις καθαρίστριες, στους ταξιτζήδες, στους εργάτες
                καθαριότητας και σε μια σχεδόν αμελητέα μερίδα πανεπιστημιακών -- μια και τους
                μελετήσαμε), δεκαετίες μετά τη λεγόμενη σεξουαλική επανάσταση, κατεβαίνουν σε
                πορείες μπαμπουλωμένες με μαντήλες για να διεκδικήσουν τα αιτήματά τους. Αντίθετα με
                όλους τους άλλους.

             ΙΙ.

             Πριν χρόνια διάβαζα σε περιοδικό ποικίλης ύλης ένα δακρύβρεχτο ρεπορτάζ για την
                πορνεία όπου ισχυριζόταν η συντάκτρια ότι έχουν κι οι πουτάνες ψυχή, ζωή και
                οικογένεια -- να τη πάλι η δεκαετία του '60. Όλες οι γυναίκες που φωτογραφίζονταν
                γι' αυτό το κομμάτι έκρυβαν το πρόσωπό τους. Μία έλεγε (όχι αυτολεξεί) ότι δε θέλει
                να μάθει το παιδί της ότι γαμιέται. Δίκιο είχε και πολύ καλά έκανε, αφού ξέρουμε σε
                τι κόσμο ζούμε.

             Όμως, θα έκρυβε μια καθαρίστρια (ή μια νοικοκυρά) το πρόσωπό της επειδή δε θα ήθελε
                το παιδί της να μάθει ότι η μητέρα του καθαρίζει σκάλες και πλένει τουαλέτες; Κάτι
                δεν πάει καλά εδώ, νομίζω. Αφήστε που, να το πω ωμά, όλες οι μάνες εξορισμού
                γαμιούνται (πώς αλλιώς βρεθήκαμε σε αυτόν τον ωραίο πλανήτη;), πολλές μάλιστα όχι
                μόνο με τον μπαμπά μας (συνήθως για καλό). Κάτι δεν πάει καλά.

             ΙΙΙ.

             Διάβασα το Lost Girls του Alan Moore. Ενδιαφέρον αλλά αποτυχημένο. Φυσικά και δε
                λειτουργεί ως πορνογράφημα: δεν το αφήνει το πνεύμα του Moore και τα άθλια σχέδια
                της Gebbie. Ως κόμικ (graphic novel, που λένε) πάει και δεν πάει: εκμεταλλεύεται όσο
                μπορεί το μέσον, παίζει με την κειμενικότητα, με τη λογοτεχνική σύμβαση, με το χάσμα
                μεταξύ μυθοπλασίας και ζωής -- κι αποτυγχάνει.

             Κάποια ηρωίδα στο κόμικ λέει κάποια στιγμή πώς έχασε την πίστη της στην κοινωνία και
                τους κανόνες της, αφού συνειδητοποίησε ότι "όλοι έχουνε τέτοια φωτιά ανάμεσα στα
                σκέλια τους", γνήσιο τέκνο της βικτωριανής εποχής που ζει το ψυχορράγημα της Μπελ
                Επόκ. Αυτός ο προβληματισμός υπήρχε και στη μεταπολεμική Ελλάδα (αλλά και αλλού --
                δείτε το χαζό Rue des Plaisirs, μόνο και μόνο για το πώς αναπαριστά τη μεταπολεμική
                Γαλλία): "όλοι μα όλοι έχουνε βιτσια, κάποιο κουμπί, άρα η κοινωνία είναι σάπια".
                Αυτή η πρόταση (πώς αλλιως να την πω;) επανέρχεται κάθε φορά που προκύπτουν
                αμερικανιζέ σεξουαλικά σκάνδαλα πολιτικών, αν και βεβαίως δε θα έπρεπε εάν δεν
                τίθεται θέμα υποκρισίας ή κατάχρησης (χρήματος ή εξουσίας). Ακούγεται πολύ: "α,
                αυτός ήθελε να τον δέρνουν με σφουγγαρίστρα, α αυτή παρτουζωνόταν με συνδικαλιστές ή
                είναι τεκνατζού, α ο τάδε στα νιάτα του πήρε τον Χ ή την Ψ, α η τάδε λεσβιάζεται
                μπανίζοντας τον Φούτσι 20 να τρέχει"...

             Χωρίς πόζα και πραγματικά χωρίς να το παίζω, ειλικρινά δεν καταλαβαίνω πώς οι
                προτιμήσεις μας, όταν δεν τίθεται θέμα υποκρισίας ή κατάχρησης (χρήματος ή
                εξουσίας), παίζουν οποιοδήποτε ρόλο στον δημόσιο βίο. Επειδή μάς κάνουν ευάλωτους
                στον εκβιασμό και στη διαφθορά; Οκέι, αλλά περισσότερο από την ανάγκη μας λ.χ. για
                χρήμα ή για αναγνωριση; Κάτι δεν πάει καλά εδώ, νομίζω.

             Στο κάτω-κάτω, τα βίτσια μας, όπως και η ανάγκη μας για χρήμα ή για αναγνωριση κι
                άλλα πολλά, μας κάνουν ανθρώπους. Δεν μπορεί πια, τόσους στοχαστές και τόσα
                αποτυχημένα κοινωνικά πειράματα μετά, η ηθική να αντιμετωπίζεται άλλο ως άρνηση της
                ανθρώπινης φύσης. 

            αρχική ανάρτηση

        

    
        
    
             ou ming

            6/6/2008

             -Τι ζώδιο είστε;
 -Μπανάνα. Με ανάδρομο μανάβη.

             Με κοιτάζει με τα μεγάλα, μπλε μάτια της. Λέει βλακείες πάλι. Κι εγώ την ακούω. Και
                μου αρέσει.

             Μόλις μπαίνουμε στο σπίτι, αφήνει τα ψώνια στο πάτωμα, αφήνει και τα κλειδιά της στο
                μπολάκι στο τηλέφωνο. Την έχω παρακαλέσει τόσες φορές να το καταργήσουμε. Τα μισώ τα
                μπολάκια. Κυρίως πάνω στο τηλέφωνο και με κλειδιά, λαστιχάκια, σημειώματα και
                νιφάδες καπνού στον πάτο. Ναι, ναι, μου λέει. Τι άλλο θά' λεγε. Ελίσσεται σαν να την
                έχεις αλείψει με γράσο. Ξαπλώνει πάνω στο κρεβάτι, τα πόδια της περισσεύουν.
                Πατούσες μαύρες σαν τον διάολο. Μην περπατάς ξυπόλυτη, βάζε παντόφλες, ιδρώνουν τα
                πόδια σου και αφήνεις σημάδια. Ναι, ναι, μου λέει. Δεν πρόκειται να σηκωθεί, την
                ξέρω. Αν δεν θέλει, δεν σηκώνεται. Πάντα έτσι. Ο άνθρωπος που θέλει κι αναπνέει.

             Φτιάχνω εγώ την ομελέτα. Σπάω τα αβγά, τα ανακατεύω με την κουτάλα, ξύλινη να μην
                ξύνει το τεφάλ. Ησυχία από μέσα. Θα κοιμάται. Θα την ξυπνήσω, θα τη σύρω μέχρι την
                κουζίνα, σε όλο το δρόμο θα τρίβει τα μάτια της, θα πιάνει τα μαλλιά της, θα βγάζει
                το βρακί της απ' τον ποπό. Ύστερα θα καθίσει στο τραπέζι, θα κοιτάζει το πιάτο και
                θα αρχίσει. Μια χαρτοπετσέτα; Το αλάτι; Δεν είχαμε και μια ντομάτα κομμένη από χθες;
                Και τέτοια. Κι εγώ θα σηκώνομαι και ξέρετε κάτι; Θα μου αρέσει.

            Με τη μαμά μου τα πηγαίνει ΟΚ. Αυτή είναι η λέξη. Με δύο γράμματα. ΟΚ. Τελειώνει
                γρήγορα, πριν προλάβεις να το καλοσκεφτείς. Όποτε πάμε, η μικρή βαριέται και αρχίζει
                και κόβει βόλτες. Πάει μέχρι το σύνθετο, κρατάει τον καφέ της μέσα στις παλάμες σαν
                να κρυώνει και κοιτάζει τα μπιμπελό. Έρχεται, ξανακάθεται δίπλα μου, της ακουμπάω το
                γόνατο. 

             Η μαμά μου δεν την ήθελε καθόλου στην αρχή -τι πρωτότυπο- ύστερα όμως τη δέχτηκε -τι
                πρωτότυπο κι αυτό. Ευτυχώς δεν είχαμε καμία σκηνή. Απλώς η μαμά ξίνισε τη μούρη της
                όταν της είπα ότι θα παντρευτούμε.
 -Ε.
 Αυτό ήταν το σχόλιο. Ε. Αλλά έτσι
                είναι η οικογένειά μου. Εκεί που πάει να γαμήσει, της πέφτει. 

            Σκουπίζει το στόμα της, ρεύεται. Συγνώμη, μου λέει. Θα πλύνω τα πιάτα. Βάζω την
                ποδιά, πιάνω το ξύδι και αρχίζω να ραντίζω τα πιάτα που φάγαμε τα αβγά. Μισώ τη
                μυρωδιά από τα αβγά. 

            -Θάνο;
-Έλα. 
-Θάνο;
-Έλα. 
-Φτιάχνεις καφέ;
-Φτιάξε και
                θα σου πω και το φλιτζάνι.

             Το φλιτζάνι το λέει καλά. Δηλαδή. Δεν κομπιάζει. Έχει μια ροή ο λόγος της. Αρχίζεις
                να υποπτεύεσαι ότι κάτι δεν πάει καλά μετά την τρίτη φορά. Βλέπει πάντα τα ίδια. Τα
                εξής τρία: πουλιά, πολλή μαυρίλα, δίνες. Έτσι και την πιστέψεις, νομίζεις πως
                πεθαίνεις αύριο. Της λέω να μην μου πει το φλιτζάνι και θα πάω να ξαπλώσω. Κάτι πάει
                να πει, βγαίνω απ' την κουζίνα.

             Αν μού' λεγε κανείς να αλλάξω τη ζωή μου, βέβαια θα τού' λεγα. Δηλαδή να με έπαιρνε
                ένα τεράστιο χέρι και να με πήγαινε αλλού. Εντελώς αλλού. Σε ένα μέρος όπου ο τροχός
                είναι τετράγωνος και τέτοια. Καμία σχέση. Αν με ρωτήσεις αν έχω μετανιώσει, για όλα
                θα σου πω. Εκτός απ' τη μικρή. Δεν θα γεράσουμε μαζί, το ξέρω. Όχι γιατί δεν θέλω
                εγώ. Και θέλω και μπορώ. Εκείνη θέλει, αλλά δεν μπορεί. Το ξέρω. Μια μέρα θα την
                ξυπνήσω, θα τη σύρω μέχρι την κουζίνα και θα μου πει Θάνο; Έλα. Θάνο; Έλα. Δεν μπορώ
                άλλο. Βέβαια, μου έλεγε κάποιος που έχει δύο σκύλους, ο ένας τον κοιτάζει πάντα στα
                μάτια, δεν έχει μάτια για τίποτε άλλο, κι ο άλλος κόβει βόλτες ανεξάρτητος, μου
                έλεγε αυτός λοιπόν ότι όταν φεύγει διακοπές, ο ανεξάρτητος αρρωσταίνει και του
                αλλουνού δεν του καίγεται καρφί.

            -Θάνο;
-Έλα. 
-Θάνο;
-Έλα. 
Στέκεται στην πόρτα της
                κρεβατοκάμαρας.
-Κοιμάσαι; 
-Προσπαθώ.
-Έρχομαι, κάνε πιο πέρα. 

             Με αγκαλιάζει, είναι καλοκαίρι, μένουμε σε ένα τριώροφο, έχει έναν κήπο γεμάτο
                κίτρινα λουλούδια, ο θείος Βάγγος περπατάει στο δρόμο κρατώντας ένα τεράστιο
                καρβέλι, αρχίζει να ροχαλίζει. Πάει το όνειρο. Γυρίζω, στηρίζομαι στο χέρι μου και
                την κοιτάζω. Έχει κλειστά τα μάτια και πού και πού τινάζεται λίγο το κάτω χείλος. 

            αρχική ανάρτηση

        

    
        
            Δυο γυναίκες 

            old boy

            18/8/2005

             "Είναι αλήθεια αυτό που σου είπα. Ποτέ μου δεν είχα οργασμό ...
                Γύριζα σπίτι και έκλαιγα και ξερνούσα από την απόγνωση. Μέτα είπες ότι θα δοκιμάζαμε
                διαφορετική προσέγγιση για το πρόβλημα του οργασμού. Ότι θα μου έλεγες πώς να
                ερεθίσω τον εαυτό μου, πως όταν θα έκανα ακριβώς ό,τι μου έλεγες να κάνω, τότε θα
                είχα οργασμό και μετά, αφού θα έβλεπα πώς είναι, θα είχα οργασμούς με τους εραστές
                μου. Να 'σαι ευλογημένος γιατρέ. Τα λόγια σου είναι ευαγγέλιο για μένα ... Ποτέ δεν
                έκλαψα τόσο πολύ όσο την πρώτη φορά που είχα οργασμό. Ήταν λόγω αυτών των χρόνων
                όπου είχα... όπου δεν είχα οργασμό. Τι χαμένα χρόνια".
 Μέριλιν
                Μονρόε

             (από -φερόμενη- απομαγνητοφώνηση κασέτας που έγραψε προς τον ψυχαναλυτή της, "ΒΗΜΑ",
                14.805)

            Στο Παντζαγιουάν, το τεράστιο γιουσουρούμ του Πεκίνου, η Μέριλιν κι από κάτω της μια
                Κινέζα μικροπωλητής. Η Μέριλιν ποζάρει γεμάτη σεξ απίλ, ενώ η Κινέζα φαίνεται
                βυθισμένη στον κόσμο της, τις σκέψεις της, την μελαγχολία της. Αν δεν θυμόμουν ότι
                είναι γυναίκα αυτή που φωτογράφισα λίγους μήνες πριν, δεν θα μπορούσα να είμαι
                απόλυτα σίγουρος για το φύλο της από την φωτογραφία και μόνο. Η πόζα της Μέριλιν
                στημένη, η πόζα της Κινέζας φυσική. Η Μέριλιν τρέφεται από τα φλας, την ώρα που η
                Κινέζα ζει σ' ένα κόσμο χωρίς φλας. Τα φλας που φώτισαν τη ζωή της δεν ήταν παρά μια
                μεταφορά της λαχτάρας των ανδρών. Η Μέριλιν γεννούσε (και γεννά;) λαχτάρα.
                Εκατομμύρια άνδρες σ' όλο τον πλανήτη έχουν τελειώσει μαζί της κατά μόνας. Άγνωστο
                πόσοι έχουν τελειώσει στο σώμα μιας άλλης γυναίκας μεν, με την Μέριλιν στο νου δε.
                Κι εκείνη, η γυναίκα - υπόσχεση, η γυναίκα - άπιαστο όνειρο, ο ήλιος του σεξ, την
                ίδια ακριβώς ώρα, τα ίδια ακριβώς χρόνια που ένας πλανήτης αυνανιζόταν με τις
                εικόνες της, γυρνούσε σπίτι κι έκλαιγε και ξερνούσε από απόγνωση. Αυτή η μεγάλη
                γεννήτρια των ανδρικών οργασμών δεν μπορούσε να χαρεί το δικό της κορμί. Το κορμί
                της προκαλούσε σε ανδρικά όργανα την επιθυμία να χύσουν κι εκείνη αδυνατούσε να
                χύσει κάτι άλλο από δάκρυα. Γιατί της πήρε κι εκείνης χρόνο να κατανοήσει τη
                διάκριση ανάμεσα σε έναν άνθρωπο και την εικόνα του. Γι' αυτό άλλωστε και στους
                άνδρες της δειγματολήπτησε από εξίσου λαμπρές εικόνες: ένας κορυφαίος συγγραφέας,
                ένας κορυφαίος αθλητής, ένας κορυφαίος πολιτικός. Κι εκείνη εικόνες επέλεγε, κι
                εκείνη σύμβολα, ξεγελασμένη ότι πίσω από το σύμβολο Μίλερ, Ντι Μάτζιο, Κένεντυ
                υπήρχε ένας Άρθουρ, ένας Τζο κι ένας Τζακ που θα μπορούσε όντως να απασχοληθεί
                μ΄εκείνη, με το αληθινό κορμί της, με τα αληθινά της μάτια και να την φέρει σε
                έκσταση.

             Ευτυχώς, ο καλός γιατρός της είπε -εκείνης που την ήθελαν όλοι οι άντρες της
                οικουμένης- να πάψει να αναζητά την ηδονή σ' αυτούς. Και να τη λοιπόν, ακολουθεί τις
                οδηγίες του γιατρού και χαϊδεύεται μόνη της, για ώρες, σε μια προσπάθεια να
                δραπετεύσει από την πανίσχυρη εικόνα της. Είναι άλλωστε το μόνο πρόσωπο στη γη που
                δεν βλέπει την εικόνα της την ώρα που κάνει έρωτα στο κορμί της. Κάπως έτσι, μήνες
                μετά, όταν τα χάδια της τής εξασφάλισαν αληθινό ελεύθερο χρόνο, μακριά από τα φλας,
                τα φαίνεσθαι και τα χόλυγουντ, και την οδήγησαν σε μονοπάτια ονειροπόλησης, άρχισε
                να λυτρώνεται από το είδωλό της και να γλυκαίνεται. Ο καλός γιατρός της δίνει
                οδηγίες και ταυτόχρονα ανακουφίζει κι αυτός τον εαυτό του. Με το ένα χέρι στο
                τηλέφωνο, με το άλλο στο όργανό του, η εικόνα είναι εξαιρετικά δυνατή για να
                αντισταθεί, κι ενώ τη γιατρεύει απ' αυτήν πέφτει εκείνος θύμα της.

            Η Κινέζα, αυτή η άχαρη, τσουβαλιαστή, ημιανδρόμορφη γυναίκα, αυτό το αντισύμβολο του
                σεξ κάτω από την φωτογραφία του συμβόλου του σεξ, είναι παντρεμένη με έναν εξίσου
                άχαρο κι εξίσου τσουβαλιαστό Κινέζο. Κι αυτή κι αυτός είναι σχεδόν σεξομανείς. Κάθε
                βράδυ, περνούν ώρες επί ωρών ηδονής. Όλα τους δίνουν ηδονή: η μυρωδιά τους, ένα
                τσουλούφι σε λάθος πλευρά, το βλέμμα που γεννάει βλέμμα κ.ο.κ. Και μετά ξανά απ' την
                αρχή, κυκλικά και αέναα. Η Κινέζα ζει μέσα στο σεξ, όσο η Μέριλιν έζησε έξω απ'
                αυτό. 

             Η Μέριλιν κι η Κινέζα, δυο γυναίκες.

             Η Μέριλιν κι η Κινέζα, το ανοργασμικό σύμβολο του σεξ και το πανηδονικό αντισύμβολό
                του, η γυναίκα που συμβόλιζε μια ξένη στην ίδια απόλαυση κι η γυναίκα που είχε κτήμα
                της μιαν απόλαυση που δεν θα μπορούσε ποτέ της να συμβολίσει. 

             Η Μέριλιν κι η Κινέζα, μια εικόνα και μια γυναίκα.

             Η Μέριλιν κι η Μέριλιν, μια γυναίκα κι η εικόνα της ή μάλλον μια εικόνα και η
                γυναίκα στην οποία στηρίχθηκε.

             Η Μέριλιν νεκρή απ' τα 36 της, η εικόνα της ζει και βασιλεύει, αγέραστη παρά τα 43
                χρόνια που συνεχίζει μόνη της την πορεία της στον κόσμο.

            Αν είχα λίγο θάρρος θα καλούσα έστω κι έναν, έναν, να φανεί αρκετά ευαίσθητος ώστε να
                αφιερώσει στην Κινέζα λίγες σκέψεις, λίγη λαχτάρα, λίγο ερωτισμό, λίγο σπέρμα. Είναι
                σχεδόν αδύνατο. Η εικόνα της είναι αντιηδονική. 

             Το πλαδαρό κορμί της όμως φλέγεται, όπως δεν θα μπορούσε ποτέ να διανοηθεί το
                λιμπιστό κορμί της Μέριλιν και τα γεννητικά της όργανα παρέχουν κάθε βράδυ υγρή
                φιλοξενία σε ένα ανδρικό σώμα.

            Το μετανιώνω. Δεν έχει ανάγκη τη δική μας λαχτάρα η Κινέζα, δεν έχει ανάγκη ένα
                σπέρμα που θα πέσει χιλιάδες μίλια μακριά της. Καμιά αληθινή γυναίκα δεν το 'χει. 

             Κορίτσια της συγγνώμης ολόγυρα μας θα δέχονταν βούλιμα τη λαγνεία μας και θα
                γνωρίζαμε κι εμείς κι αυτά ηδονές ακραίες, τη στιγμή που θα συνειδητοποιούσαμε πως
                δεν είναι ο ερωτισμός που κατοικεί σε αναλογίες σώματος, αλλά η φαντασίωσή του, και
                πως μπορεί ο έρωτας να είναι αριστοκράτης, το σεξ όμως είναι η πιο δημοκρατική μετά
                τον θάνατο έκφανση της ανθρώπινης φύσης και κανείς συμβολισμός του δεν μπορεί να
                συγκριθεί με την πραγματικότητά του.

             αρχική ανάρτηση

        

    
        
            But we like it when we're spinning in his grip 

            sraosha

            11/12/2010

             Ι.

             Το σεξ είναι ταυτόχρονα πανανθρώπινο (όπως το φαΐ κι η γλώσσα) και τελείως προσωπικό
                (όπως ο χαρακτήρας μας κι η φάτσα μας). Στο "προσωπικό" δεν υπάρχει απαραίτητα
                μεταφυσική -- ίσα-ίσα. Είναι όμως χαρακτηριστικό πόσο θεαματικά πλανώνται κι
                αποτυγχάνουν και όσοι προσπαθούν να μας πείσουν ότι το σεξ μπορεί να είναι εντελώς
                απρόσωπο (είτε γιατί το μισούν είτε γιατί το αγαπούν υπερβολικά) και όσοι το ταυτίζουν
                    με τον έρωτα ή, ακόμα χειρότερα, με κάποιου είδους μυστική εμπειρία που λ.χ.
                μπορείς να μοιραστείς μόνο με τον ένα και τον μόνο Άλλο και πάει τελείωσε.

             ΙΙ.

             Ασχολούμαστε με το σεξ γιατί δεν μπορούμε να κάνουμε αλλιώς. Τρωγόμαστε για το σεξ:
                αν μας λείπει γιατί μας λείπει κι αν δε μας λείπει γιατί θέλουμε κι άλλο κι αν δε
                θέλουμε κι άλλο γιατί μας αρέσει. Φυσικά, μερικοί άνθρωποι απλώς το θεωρούν πηγή ή
                αφορμή ομορφιάς (όπως οι ποιητές τη γλώσσα και οι γκουρμέδες το φαγητό), αυτοί
                έχουνε πολλά βάσανα.

             ΙΙΙ.

            Το σεξ είναι ισχυρό, όπως το φαγητό. Η ανάγκη για σεξ είναι πρωτίστως ψυχολογική κι
                όχι μια εκδοχή της πλησμονής και κένωσης του Ερυξίμαχου, που ως ομοιόσταση αποτελεί
                και το αγαπημένο ιδεολόγημα πολλών. Όσοι ταυτίζουν το σεξ με μηχανικές λειτουργίες,
                όπως η κατάποση, ο βήχας, η εφίδρωση κι η αφόδευση, συνήθως πλανώνται, εκτός αν
                απλούστατα μισούν την ανθρώπινη φύση. Όταν πάλι λέω "ψυχολογική", δεν εννοώ με
                κάποιον τρόπο φροϋδικό ή δεν ξέρω τι, αλλά με έναν τρόπο μοναδικό και γοητευτικά
                τυραννικό, αφού με το σεξ δεν ξελαμπικάρεις (αλλιώς θα μας είχε κερδίσει η μαλακία
                εδώ και αιώνες), αλλά κατά κάποιον περίεργο τρόπο αισθάνεσαι άνθρωπος. Ενίοτε σε
                κάνει να ονειρεύεσαι, έστω κι αν πολλές φορές σε κάνει να ονειρεύεσαι περισσότερο
                σεξ απλώς.

             ΙV.

             Επειδή το σεξ είναι ισχυρό και ασχολούμαστε μαζί του, μπορεί να φορτωθεί (και
                φορτώνεται) με χίλια μύρια κουκουβίδια, οπότε η ιδιότητά του να μας κάνει να
                αισθανόμαστε άνθρωποι μπορεί κάλλιστα να επισκιαστεί, ή και να πάει κανονικά για
                περίπατο: εξουσία, λεφτά, αρρώστια, ηλικία, ανασφάλειες, θρησκεία, άγχος για το ίδιο
                το σεξ, να μη σ' αρέσει το σεξ ή το να δείχνεις ότι σ' αρέσει το σεξ.

             V.

            Βεβαίως, και ο ίδιος ο όρος "σεξ" είναι συνοπτικός όρος που καλύπτει την επιθυμία και
                την ηδονή. Οι περισσότεροι όταν θέλουνε να μιλήσουν για το σεξ μιλάνε μόνο για την
                επιθυμία και τη διέγερση. Την ηδονή τη θεωρούνε δεδομένη. Πράγμα άξιον απορίας, αφού
                το λεγόμενο "καλό σεξ" (εξίσου μεταφυσική κατηγορία με όρους όπως λ.χ. "ευτυχία",
                "ομορφιά" κτλ) είναι τελικά θέμα ηδονής. Και προϊόν τύχης αγαθής, συνήθως μετά από
                δοκιμή και πλάνη.

            αρχική ανάρτηση

        

    
        
            Το ζακετάκι

            βλέμμα

            15/5/2006

        Oταν είδα την ατάκα αυτή τυπωμένη στην «Kαθημερινή», προ καιρού, έμεινα πάνω της, για
            ώρα. Hταν ένα ρεπορτάζ της Mαρίας Kατσουνάκη για τις ταινίες γυναικών της ερχόμενης
            σεζόν – μια γυναίκα συνομιλούσε με γυναίκες σκηνοθέτριες που έκαναν ταινίες με γυναίκες
            για γυναίκες.

        Tο συγκλονιστικά απλό ζακετάκι της ταινίας «Θα το μετανιώσεις» καμπάνιζε στ’ αυτιά μου.
           Συνόψιζε ατέλειωτες συζητήσεις με φίλους και φίλες,
            διαβάσματα των τελευταίων ετών, έναν εικοσιπενταετή τεταμένο διάλογο με τη νυν σύζυγό
            μου, που ακόμη συνεχίζεται.

        Tο βιωματικό–εμπειρικό μέρος αυτής της αναζήτησης είναι σχεδόν απλό: περνώντας τα σαράντα
            συνειδητοποιώ ότι το ανθρώπινο περιβάλλον είναι ριζικά διάφορο απ’ ό,τι ήταν προ
            εικοσαετίας. Tο 1980, η γενιά μου –ας την πούμε: της μεταπολίτευσης– ήταν η πρώτη χωρίς
            μνήμες πείνας, στερήσεων, πολέμου· κολυμπούσε αμέριμνη στην πρωτοφανέρωτη, δυτικού τύπου
            ευμάρεια που απλωνόταν δημοκρατικά και μικρομεσαία, ρουφούσε βουλιμικά αγγλοσαξονική ποπ
            και γαλλοϊταλικό σινεμά, αμφισβητούσε το μοντέλο της παραδοσιακής οικογένειας μα
            ζεσταινόταν κιόλας μες στο κουκούλι της· κυρίως: αγόρια και κορίτσια φτερούγιζαν μες στη
            σεξουαλική απελευθέρωση. Tο πιο καινούργιο, το πιο συγκλονιστικό, ήταν αυτό: τα κορίτσια
            δεν διάλεγαν γαμπρό, αλλά σύντροφο. Συζούσαν, και στο ζευγαρωτό σχήμα είχαν «άποψη»
            τουλάχιστον εξ ημισείας. Oι νεαροί άνδρες συμβιβάστηκαν· βολευόταν η λαίμαργη
            σεξουαλικότητά τους, κλονιζόταν η κυριαρχία τους, δεν μπορούσαν να κάνουν κι
            αλλιώς.

        Γύρω στο ’80 οι κοπέλες πετούσαν τα αριστερολαϊκά ταγάρια, πρωταγωνιστούσαν στο
            πανεπιστήμιο, κρατούσαν συγυρισμένες γκαρσονιέρες, έτρεχαν στις διακοπές με τον έρωτα
            του καλοκαιριού. Oι αρσενικοί συνομήλικοί τους τις κοίταζαν ζαλισμένοι: δεν έμοιαζαν με
            τις υπερπροστατευτικές μαμάδες τους, δεν έμοιαζαν καν με τα κορίτσια του γυμνασίου, λίγα
            χρόνια νωρίτερα. Aυτές ήταν άλλες.

        H χειραφέτηση ολοκληρώθηκε βουβά, ορμητικά, μέσα σε μια δεκαετία. Tο ’90, η τριάντα-κάτι
            γυναίκα ήταν ταυτοχρόνως επαγγελματίας, ερωμένη και μητέρα. Kέρδισε μια θέση στην αγορά
            και στη διοίκηση, κρατώντας και όλες τις άλλες θέσεις. Oλες μαζί ήταν πολλές· είναι
            πολλές.

        Στον παράλληλο δρόμο, οι άνδρες σταδιακά αναδιπλώθηκαν· μένουν μόνοι τους, είναι γκέι,
            βαριούνται σε αντροπαρέες, πολλοί φοβούνται τις γυναίκες· οι γυναίκες τους, είπαμε, δεν
            μοιάζουν και πολύ στις μανάδες τους· βγάζουν γλώσσα, είναι οικονομικά ανεξάρτητες,
            χωρίζουν εύκολα. Bλέπω αυτές τις γυναίκες της γενιάς μου, τις δικές μου γυναίκες:
            κρατιούνται σε φόρμα, είναι ποθητές, κουβαλάνε ίσως ένα παιδί κι ένα διαζύγιο, στη
            δουλειά τους διατάζουν φοβισμένα αντράκια, τα λένε με φίλες τους στα ρεστοράν, ψαρεύουν
            απ’ την τσάντα τους εναλλάξ κινητό, κραγιόν, κλειδιά αυτοκινήτου, φωτογραφίες του
            παιδιού, γεμάτα πορτοφόλια. Tις βλέπω να κάνουν διακοπές μόνες τους. Tις βλέπω μόνες
            τους. Yστερικές.

        Για καιρό δεν μπορούσα να τις καταλάβω, δεν μπορούσα να καταλάβω τη γενιά μου της
            χειραφέτησης, της υπερκοινωνικότητας και της τόσο πολλής, τόσο πυκνής μοναξιάς. Tώρα
            αρχίζω να καταλαβαίνω – έτσι νομίζω τουλάχιστον. Tώρα βλέπω τις παράλληλες μοναξιές να
            βαδίζουν ασύμπτωτα, το βαθύ παράπονο της μη–σχέσης να ενδημεί σε συναναστροφές και
            ψυχαναλυτικά ντιβάνια, γυναίκες και άνδρες να βολοδέρνουν μέσα σε μάταιες καριέρες, σε
            άσκοπη κοσμική σπατάλη, σε δυσκολεμένες οικογένειες που δεν είναι πια οικογένειες αλλά
            ζευγάρια-με-παιδί. Nομίζω.

        Aυτό που λείπει από τις γυναίκες–τίγρεις και τους άνδρες–σκύλους είναι η συντροφιά, το
            άγγιγμα, η αγάπη. Tο ζακετάκι. Aυτό το στερνό χρειώδες, όμως, το ζακετάκι, δεν το ζητάει
            ο άνδρας· το δέρμα του ίσως δεν ριγεί από την έλλειψή του. Tο ζητάει η γυναίκα, ξανά και
            ξανά. Συχνά δεν ξέρει τ’ όνομά του, δεν ξέρει από πού να το ζητήσει, πώς να το προφέρει.
            Ξέρει όμως ότι αυτό χρειάζεται: ν’ αγαπηθεί.

        H ώριμη, πετυχημένη γυναίκα της χειραφέτησης τα κέρδισε όλα – σχεδόν. Tης λείπει το πιο
            μικρό, το πιο στοιχειώδες, το πιο πολύτιμο, αυτό που παράπεσε στην ανηφόρα της ύστερης
            νεωτερικότητας. Eνα ακερδές χάδι, ένα φευγαλέο άγγιγμα στους ώμους, χωρίς συμβόλαιο,
            χωρίς ανταγωνισμό. Eνα τίποτα ζητάει. Kαι κάθε φορά που μια γυναίκα της χειραφέτησης
            νιώθει επιτέλους το ζακετάκι στον ώμο της, ο κάθε φοβισμένος άνδρας ακούει τον βαθύ
            στεναγμό της και ξεθαρρεύει μια σταλιά.

        ΚΑΘΗΜΕΡΙΝΗ, 08.09.02 

            αρχική ανάρτηση

        

    
        
            Σόπινγκ θέραπι 

             ou ming

            5/10/2007

            Τρέχουμε στην Αττική Οδό, φτάνουμε στο ΙΚΕΑ. Βλέπω ότι η Δ. συνεχίζει προς
                αεροδρόμιο. Νομίζω ότι έπρεπε να στρίψουμε, της λέω. Μόλις έχουμε περάσει κάτω από
                μια τεράστια επιγραφή που γράφει ΑΝΑΧΩΡΗΣΕΙΣ. Αχ, νόμιζα ότι φεύγουμε, λέει η Δ. και
                βάζει τα γέλια. Πιάνει το πακέτο της απ' το παρμπρίζ και ανάβει ένα τσιγάρο. Την
                κοιτάζω καθώς οδηγεί με το τσιγάρο σφηνωμένο στα χείλια και σκέφτομαι ότι δεν θα μου
                έκανε εντύπωση αν το αυτοκίνητο απογειωνόταν ξαφνικά, επειδή για μια στιγμή πίστεψε
                ότι το τσιγάρο έπεσε σαν μάσκα οξυγόνου στο κενό αέρος της ζωής μας.

            αρχική ανάρτηση

        

    
        
            Όπως και νά 'χει 

            niemandsrose

            8/5/2011

             Σήμερα, μόνο σήμερα, δε θα γράψω απολύτως τίποτα για τη μητρότητα, τη συνθήκη που
                ήρθε να ανατρέψει και να επαναπροσδιορίσει όλες τις συνθήκες του πρότερου βίου μου.
                Σήμερα, ειδικά σήμερα, δε θα γράψω για την ύπαρξη που ήρθε να διαπεράσει και να
                αναμορφώσει με τον πιο συγκλονιστικό τρόπο τη δική μου ύπαρξη. Γιατί σήμερα το πρωί
                ήρθε και με ξύπνησε ένα ξανθούλικο όμορφο κοριτσάκι αγκαλιασμένο από τον πατέρα του
                φωνάζοντας γελαστό "χρόνια πολλά, μαμά!" ενώ έσκυβε και με φιλούσε. Σήμερα πρέπει να
                ονειρευόμουν. Πώς ήταν η ζωή πριν το σήμερα; Πώς ήταν η σημερινή μέρα, πριν σε
                ξυπνήσει με ευχές αυτό το εμβρυάκι που έβλεπες μέσω υπερήχων να κολυμπάει στη μήτρα
                σου; Υπήρχε ζωή πριν τον έρωτα ενσαρκωμένο στη μορφή ενός κοριτσιού;

            "Πριν απ' τα μάτια μου ήσουν φως/ πριν απ' τον έρωτα, έρωτας" έγραφε ο
                βραβευμένος ποιητής, ένας ποιητής υπερεκτιμημένος και κουραστικός για τα δικά μου
                γούστα, που βρίσκω τον Τσελάν αληθινό ποιητή. Αυτόν που κατάργησε τους άχρηστους
                βερμπαλισμούς, το πλεόνασμα των επιθετικών προσδιορισμών, που έγραψε ως
                γερμανοεβραίος γιος δολοφημένων από το ναζιστικό καθεστώς γονέων. Που τη δική του
                μάνα τη πυροβόλησαν στο μέτωπο σε ένα στρατόπεδο συγκέντρωσης. Η περίσσεια ομορφιάς
                του κόσμου συναντά τον υμνωδό της και η περίσσεια κτηνωδίας τον τραγικό της.
                Διαλέγεις και παίρνεις.

            Πώς θα ήταν τα βαγόνια του συρμού στο μετρό αν αντί στίχους του Ελύτη, αυτές τις
                μέρες, πλημμύριζανε με στίχους του Τσελάν. Θα απέπνεαν σίγουρα λιγότερη Ελλάδα,
                απέραντο γαλάζιο, θαλασσινή αύρα, αυγουστιάτικες φεγγαράδες, γοργονοκόριτσα και
                ηλικοκαμμένα παλικάρια με στιβαρά μπράτσα και καρδιά τρυφερή εν τω βάθει. Πώς θα
                ήταν αν σβήναμε με ένα σφουγγάρι μια για πάντα τα ελπιδοφόρα 60s από τη συλλογική
                μας μνήμη; Αν σταματούσαν πια οι διπλοπενιές του μπουζουκιού, αν μάκραινε η μίνι
                φούστα της πρωταγωνίστριας, αν δεν κατέληγαν τα ζευγάρια με ανθοδέσμη στα μαρμάρινα
                σκαλιά μιας χριστιανορθόδοξης εκκλησίας, αν ο τίμιος μεροκαματιάρης με το καρώ
                πουκάμισο δεν ήλπιζε να γίνει αφεντικό, αν η χαριτωμένη δεσποινίδα δεν ονειρευόταν
                έναν πλούσιο και αρρενωπότατο γαμπρό, αν ο φτωχός Γεωργίτσης δε φλέρταρε την πλούσια
                Χρονοπούλου, αν ο φτωχός Παπαμιχαήλ δε παντρευόταν την κόρη βιομηχάνου Βουγιουκλάκη; 

            Πώς θα ήταν η ελληνίδα μάνα αν της αφαιρούσες όλη την κουτοπονηριά, το άχτι, την
                υστερία, την παρεμβατικότητα, τον αυταρχισμό, την προσκόλληση, τη συντήρηση, την
                καπατσοσύνη, την κλεισούρα; Πώς θα ήταν η ελληνίδα μάνα αν της φορούσες βερμούδες
                και σανδάλια τα καλοκαίρια και την αμολούσες σαν την ευρωπαία μάνα να ταξιδεύει τον
                κόσμο διαθέτοντας τα χρήματά της όχι στα προικώα των παιδιών της, στις συνθήκες που
                θα τα κλείσουν κι εκείνα σε τέσσερις τοίχους, στην άκρη της βαλκανικής χερσονήσου,
                αλλά στις συνθήκες που θα διεύρυναν εκείνης και εκείνων τους ορίζοντες; Πώς θα ήταν
                η ελληνίδα μάνα αν της φορούσες λάγνο βλέμμα και πόθο και ερωτισμό για τον άνδρα της
                ή και εραστές, αν την υποχρέωνες να κάνει έρωτα απελευθερωμένα μέχρι το τέλος της
                ζωής της; Πώς θα ήταν η ελληνίδα μάνα αν της έδιωχνες μακριά τα παιδιά μόλις
                πατούσαν τα 18 τους, αν της απαγόρευες να χτίζει διπλοκατοικίες για να μένουν μαζί
                της για πάντα, αν της αφαιρούσες τη δυνατότητα να επηρεάζει τις επιλογές των παιδιών
                για τους ερωτικούς συντρόφους τους, την άσκηση πίεσης στα παιδιά της να σπουδάσουν
                ετούτο ή το άλλο και βέβαια να την κάνουν γιαγιά, γιατί αλλιώς θα μαραζώσει; Πώς θα
                ήταν η ελληνίδα μάνα αν δεν έσερνε σα φυλακισμένος σε κάθε της βήμα το βαρίδι του
                στερεότυπου της ελληνίδας μάνας; 

            Η Μέρυλ Στρηπ στην ταινία "Η εκλογή της Σόφι" είναι μια γυναίκα χειραφετημένη που ζει
                σε ένα menage a trois με δύο άνδρες. Τίποτα δε μαρτυρά ότι αυτή η ωραία και μοιραία
                γυναίκα έχει υπάρξει μητέρα. Τίποτα εκτός από την ίδια την μαρτυρία της, ότι έχει
                υπάρξει μητέρα ενός αγοριού και ενός κοριτσιού. Που όταν έπρεπε να διαλέξει ποιο από
                τα δύο θα κρατούσε εκείνη και ποιο οι ναζί στο στρατόπεδο συγκέντρωσης, εκείνη έκανε
                την επιλογή της, για την οποία τιμωρήθηκε και δεν εξιλεώθηκε ποτέ. Αν δε γινόταν
                μητέρα δε θα είχε καμία εκλογή. Δεν θα ζούσε το απόλυτο δράμα. Ούτε εκείνη, ούτε η
                Ζυλιέτ Μπινός στο Μπλε του Κισλόφσκι, ούτε η Τζολί στο Changeling του Ίστγουντ, ούτε
                η τζάνκι μάνα στο Gone baby gone, ούτε καν η Μήδεια στην εκδοχή του Μποστ. Αν δε
                γίνονταν μητέρες... 

            Θα ήταν χτες σαββατόβραδο και δε θα κλείνονταν στο σπίτι. Θα τριγυρνούσαν στα σινεμά,
                τις ταβέρνες και τα μπαράκια πίνοντας, καπνίζοντας, γελώντας, τραγουδώντας,
                κουβεντιάζοντας, φλερτάροντας, χορεύοντας. Θα τριγυρνούσαν χωρίς τη βαριά έγνοια
                ενός τόσο δα ανθρωπάκου που έχει απόλυτη ανάγκη την παρουσία, τη φροντίδα, την αγάπη
                σου. Θα τριγυρνούσαν χωρίς την μόνιμη και αδιαπραγμάτευτη αγάπη ενός ανθρωπάκου που
                είσαι για κείνον τα πάντα. Θα τριγυρνούσαν σαν τα παιδιά μιας μάνας, που είτε την
                εκτέλεσαν ναζί, είτε τα εγκατέλειψε σε στρατόπεδο συγκέντρωσης, είτε τα παραμελούσε,
                είτε τα καταπίεσε. Θα τριγυρνούσαν σαν παιδιά μιας μάνας που δεν εμφανίζεται σχεδόν
                ποτέ στο λόγο τους που αρθρώνεται στα social media, στα sms, στις καθημερινές
                κουβέντες. Θα τριγυρνούσαν σαν παιδιά που έπεσαν σα μάννα εξ ουρανού. Από καμιά
                μάνα. 

            Ζούμε και μιλάμε, κυρίως μιλάμε, σαν να μη μας έχουν γεννήσει. Σα να μην έχουμε
                θηλάζει από το στήθος της. Σα να μη μας έχει ξεσκατίσει. Σα να μη μας έκανε μπάνιο.
                Σα να μην έχει ξενυχτήσει στο πλευρό μας στην κάθε μας ίωση. Σα να μη μας ετοίμασε
                το πρωινό, το κολατσιό, το μεσημεριανό, το βραδινό, το κάθε μας φαγητό. Σα να μη μας
                έπλυνε και να μη σιδέρωσε το κάθε μας ρούχο. Σα να μην έχει τρελαθεί από αγωνία στο
                χτύπημα, στον καυγά, στην εξαφάνισή μας. Απουσιάζουν από το λόγο μας οι γονείς μας
                και πιο πολύ οι μανάδες μας. Δε μιλάμε για κείνες. Είναι ταμπού. Είναι θεότητες μαζί
                και δυνάστες. Δε μιλάμε όχι γιατί δεν τις αγαπάμε, ούτε γιατί τις λατρεύουμε. Δε
                μιλάμε γιατί η δική τους ύπαρξη διαπερνά για πάντα τη δική μας. Δε μιλάμε για κείνες
                γιατί γερνάνε. Γιατί δεν μας αρέσει να μιλάμε για γριες. Δε μιλάμε για κείνες γιατί
                δεν είμαστε πια παιδιά. Γιατί θέλουμε να τις ρίξουμε επιτέλους από το θρόνο τους. Δε
                μιλάμε για κείνες γιατί δε μιλά κανείς για κείνο που τον σιγοκαίει πιο πολύ από όλα.
                Δε μιλάει κανείς για τη μάνα του όταν η ύπαρξή της δε παύει ποτέ να διαπερνά τη δική
                του ύπαρξη. Να μας ζήσουν να μας χαίρονται. Να μας ζήσουν να μας παιδεύουν. Να μας
                ζήσουν, όπως και να'χει. 

            αρχική ανάρτηση

        

    
        
            Mισές σχέσεις*

            vita moderna

            07/12/2011

            "Πρέπει να σου πω ότι έχω ένα μικρό φλερτ τελευταία. Οπότε προχτές περνάω μια βόλτα
                από το μπαρ και τον ξαναβλέπω. Με ρωτάει αν είμαι να μένω πάλι για χορούς και τέτοια
                και του απαντάω μάλλον όχι, αν θέλεις, μπορούμε να πάμε καμιά βόλτα. Προχωράμε προς
                τη λίμνη, βαδίζουμε αργά γύρω της, κάποια στιγμή λέει πως έχει ένα τσιγαράκι μαζί
                του και καθόμαστε στο παγκάκι. Κι εκεί, μέσα σε ελάχιστα λεπτά, συνειδητοποιώ ότι η
                ομίχλη έχει κατέβει ξαφνικά πολύ χαμηλά, ξέρεις, ένα απίθανο πράγμα, δεν το έχω
                ξαναδεί... γενικά μιλάμε λίγο μεταξύ μας, λέμε πράγματα ελάχιστα, αλλά ωραία, του δε
                πόιντ, μέσα σ’ αυτό το έντονο σκηνικό, όπου η ομίχλη σιγά-σιγά σκεπάζει τα πάντα 

            και καθόμαστε για λίγο εκεί κι ύστερα προχωράμε κάπου όπου δεν βλέπουμε σχεδόν
                τίποτα, να, ούτε από εδώ ως τη νεραντζιά, και υπάρχουν αυτά τα μικρά φώτα, σαν
                φωτισμένα παράθυρα, αλλά κι ένα άλλο φως που έρχεται από πάνω, εξώκοσμο, τι
                Αγγελόπουλος και τέτοια μου λες μετά, 

            και κάνουμε μια στάση κάπου και πιανόμαστε να χορέψουμε για λίγο, κάπως αυθόρμητα,
                χωρίς μουσική και πάλι σταματάμε. Δεν ακούγεται τίποτα, μιλάμε ήσυχα, ο καθένας λέει
                τα δικά του, αλλά νιώθω πως συντονιζόμαστε στο ίδιο πράγμα, στην ίδια μαγεία και
                λέω, σκέψου, αν είχαμε μια καλύτερη σχέση ίσως και να είχαμε πάει σπίτι τώρα,
                ξέρεις, και δεν εννοώ πως μου αρκεί κάτι τέτοιο, σίγουρα δεν φτάνει μόνο μια τέτοια
                στιγμή στη ζωή, άσε που πιάνω ότι υπάρχει διαφορά στις προθέσεις μας, αλλά κοίτα ρε
                παιδί μου μερικές φορές πώς έρχονται τα πράγματα, να, για παράδειγμα αυτό το βράδυ
                τώρα δεν το αλλάζω με τίποτα, και είναι από τις φορές που λέω στον εαυτό μου βρε
                κοριτσάκι, άντε, κουβαλάς το μυαλό που κουβαλάς και κάνεις αυτές τις μισές σχέσεις
                που κάνεις, αλλά αυτό, ε, αυτό είναι κάτι άλλο, είναι μοναδικό.» 

            Εξομολόγηση φίλης, σε βραδινό περίπατο αλά μπρατσέτα. Είχαμε κι εμείς μόλις βγει από
                το μπαρ πιωμένοι, είχε μια περίεργη ζέστη κι αυτά τα χριστουγεννιάτικα φωτάκια
                παντού, περπατούσαμε κάτω από τις νεραντζιές. Την άκουγα απορροφημένος και
                σκεφτόμουν πως και η δική μας στιγμή ήταν με τον τρόπο της μοναδική, όπως κάθε
                στιγμή που η θωράκιση υποχωρεί, δυο άνθρωποι συγκλίνουν κι ο κόσμος γίνεται λιγότερο
                ασυνάρτητος. Η αναδιήγηση φυσικά από μνήμης- ελπίζω να μην την προδίδω. 

            *ολόκληρες στιγμές. 

            αρχική ανάρτηση

        

    
        
            13:38 

            το βυτίο

            8/10/2010

            Θέλω να ‘ρθει ξανά και να καθίσει στο διπλανό τραπεζάκι. Όπως τότε, να παραγγείλει
                δύο κονιάκ και να κοιτάμε έξω απ’ τα τζάμια τη βροχή. Θέλω να μου μιλήσει ακριβώς
                όπως τότε. Να αδειάζει τα ποτήρια και να πετάει μεθυσμένα λογάκια. Λογάκια μόνο για
                έρωτα και επανάσταση. Να γελάει και να ψιθυρίζει και να νομίζεις ότι από ώρα σε ώρα
                θα έρθουν και τα δύο. Να τρέμεις, λες και θα σηκώσεις τα μάτια και θα ξεκινήσουν στο
                αμέσως επόμενο δευτερόλεπτο. Απλώς και μόνο επειδή το είπε αυτή.

            Θέλω να μου μιλάει με κοφτές κουβέντες και μισές ειρωνείες για τα εκατοντάδες άρθρα
                που μας έχουν ζαλίσει με τη νέα μετανάστευση και τα καλύτερα μυαλά που χάνονται
                επειδή δεν βρίσκουν ευκαιρίες εδώ. Να μου πει ξανά, ότι τώρα όλα γίνονται εδώ, δίπλα
                μας, γύρω μας. Ότι τώρα, τρελαίνεται, κάθε μέρα να παίρνει θέση, κάθε μέρα να πιάνει
                κουβέντες στους περαστικούς, να διαβάζει ωραίες λέξεις και να τις στέλνει σε φίλους.
                Κι όποιος φεύγει, καλά κάνει και φεύγει (ποτέ δεν αγαπούσε τους ήρωες άλλωστε), κι
                όποιος μένει κάνει δυο φορές καλά και μένει. Τα μάτια της στο σημείο αυτό θα
                γυαλίζουν. Μου λέει ότι η μάχη συμβαίνει εδώ και τώρα μπροστά στα μάτια μας και τα
                κορμιά που πέφτουν, είναι αυτά που είδαν στα στενά της Αθήνας ένα φωτεινό τοπίο, την
                αυριανή μας πόλη.

            Θέλω να μην την χωράει η καρέκλα, όταν χαιρέκακα θα μου αναλύει γιατί πρέπει να
                διαλυθούν όλοι οι κομματικοί σχηματισμοί της αριστεράς. Να λέει πως οι σχηματισμοί
                απέτυχαν, αφού δεν ήξεραν τί να αγαπήσουν, ούτε καν είχαν ποθήσει τον άλλο κόσμο,
                που δεν είναι εφικτός, αλλά αναγκαίος. Τον κόσμο που δεν είναι σύνθημα αλλά το
                βασικό πρόταγμα. Τον κόσμο για τον οποίο σταμάτησαν εδώ και καιρό να μιλάνε. Το
                φαντασιακό τους υποτάχτηκε στο συλλογικό τηλεοπτικό βλέμμα. Δεν ξέρουν πια πώς να
                ονειρευτούν. Ύστερα θα την ακούω να λέει πως τα ονόματα στα ψηφοδέλτια και οι
                σχηματισμοί που τους υποστήριξαν, βούλιαξαν σε μια ανιαρή κοιλάδα υπολογισμών και
                εξισώσεων, εκεί που όλα καταλήγουν σε κάποιο τοις εκατό. Την ώρα που θα έπρεπε να
                αναζητάμε «ένα
                    νέο πρότυπο κοινωνικής συμπεριφοράς (…)», εμείς ψάχναμε για υποψήφιο
                περιφερειάρχη.

            Θέλω να την ακούω την ώρα που θα λέει ότι το ερώτημα «σε ποιόν ανήκουν τα Εξάρχεια»
                μας επιστράφηκε ως κακόγουστη φάρσα. Θα έχει ήδη μεθύσει όταν με κάποια πίκρα θα μου
                δείχνει τους ένοπλους που κρατάνε στο ένα χέρι τον καφέ του γρηγόρη και στο άλλο την
                σκανδάλη. Με ακόμη περισσότερη πίκρα θα δείχνει τις πέτρες που κάθε τόσο ξεκινάνε
                από κάποιους που περπατάνε πλάι στο πάρκο. (Λες και το πάρκο αυτό ενοχλεί τους
                πάντες). Μοιάζει δύο ομάδες να διεκδικούν την ίδια όαση ελευθερίας. (Οξύμωρο, λέει,
                για μια τέτοια όαση να τίθεται ζήτημα ιδιοκτησίας). Διάλειμμα στο παραλήρημά της.
                Διαβάζουμε ξανά λίγο Μπωντριγιάρ. «(ζούμε τον) θρίαμβο του αποτελέσματος επί της
                αιτίας». Ζούμε την εποχή, λέει, που ο τρόπος που αντιδράς κατάντησε να είναι
                σημαντικότερος απ’ την αιτία σου. Αν θυμάσαι την αιτία όμως αποκλείεται να
                αποθεώσεις το όποιο αποτέλεσμα. Δεν είναι δικαίωση μια πέτρα σ’ ένα τζάμι, όσο δεν
                είναι κι ένα όχι σε κάποιο νομοσχέδιο. Ηθικολογείς θα της πω.

            Τότε θ’ αλλάξει ύφος. Θα μου μιλήσει για τον τρόπο που η Anna
                    Karina κοιτάζει την κάμερα, για τον Miles Davis που παίζει μόνο για το αριστερό αυτί της Jeanne Moreau, για τα πόδια που
                παρελαύνουν στα ποστ του κ. μοίρη ή για το ξανθό κορίτσι που κάποια Παρασκευή
                μεσημέρι, 1 και τριάντα οκτώ ακριβώς, ανέβαινε την τρικούπη, κρατώντας μια μαύρη
                θήκη (με ένα βιολί;). Θα μου πει ότι τέλειωσε το καλοκαίρι κι ότι η βροχή στάζει
                καλύτερα μέσα στο ποτήρι του κονιάκ. Ότι ξανάρχισε να διαβάζει και ότι είδε για
                δέκατη φορά το Χιροσίμα Αγάπη μου. Λίγο πριν φύγει θα πει ότι η μάχη είναι ώρα να
                δοθεί. Κι ότι όσοι πόθησαν ποτέ ένα ξανθό κορίτσι ή έναν άλλο κόσμο, πιθανότατα θα
                τα συναντήσουν. Όχι στα όνειρά τους, αλλά εκεί που συνάντησα κι εκείνη. Στο δρόμο,
                στην πραγματική ζωή.

            αρχική ανάρτηση

        

    
        
            Σπουδή στο πορφυρό 

            Sraosha

            14/9/2006

             Ο πολύ ενδιαφέρων (και πολλές φορές απολαυστικός) Κύπριος μπλογκάς Φιρφιρής -- ο οποίος, σημειωτέον,
                σερβίρει και πατσά -- αναρωτιέται σε δύο ποστ του τι έχει πάθει ο κόσμος και δε
                    θέλει σχέσεις καθώς και τι έγινε και εξαφανίστηκε ο έρωτας (και η ποίηση) από τις
                σχέσεις. Δεν ξέρω εάν συμφωνώ με αυτά του τα συμπεράσματα -- μάλλον διαφωνώ -- αν
                και είμαι πολύ χαρούμενος που έγιναν αφορμή να δούμε φωτογραφίες του Μαγιακόφσκι και
                να διαβάσουμε ένα απόσπασμα από το “στων σπονδύλων το φλάουτο” του ποιητή.

             Δεν ξέρω εάν συμφωνώ πως χάθηκαν οι σχέσεις και ότι χάθηκε κι ο έρωτας -- άρα και η
                ποίησή (του). Όμως αυτά τα δύο ποστάκια με έβαλαν σε σκέψεις. Γιατί υπάρχει,
                βεβαίως, βάση για αυτά που συμπεραίνει ο Φιρφιρής. Τι γίνεται, άραγε;

             Νομίζω πως τίποτα δε χάθηκε. Λέω "νομίζω", δεν είμαστε εδώ για να καταθέτουμε
                βεβαιότητες και αδιαμφισβήτητες 'πραγματικότητες'. Νομίζω πως τίποτε δε χάθηκε,
                λοιπόν. Απλώς πως επήλθε ο (για αιώνες πολυπόθητος για πολλούς ) διαχωρισμός έρωτα,
                σεξ και σχέσης / γάμου. Κοινώς, μπορούμε πια να έχουμε μόνον ένα ή δύο από τα
                παραπάνω· νοείται λ.χ. έρωτας χωρίς σχέση / γάμο (αλλά έτσι δεν ήτανε πολλές φορές
                ήδη και από τον καιρό των τροβαδούρων;), νοείται λ.χ. σεξ χωρίς έρωτα και σεξ χωρίς
                σχέση / γάμο (ευτυχώς, αρκετή αποξένωση υπάρχει στον κόσμο), νοείται και έρωτας
                χωρίς σεξ (μα κι αυτό είναι παλιό, δεν το ποθούσαν διακαώς 'nos ancêtres les
                byzantins';), νοείται και σχέση χωρίς έρωτα και χωρίς (σπουδαίο) σεξ. Τέλος, ένα από
                τα δώρα του 20ου αιώνα στην ανθρωπότητα, νοείται έρωτας και σεξ χωρίς σχέση / γάμο.
                Εν ολίγοις, όλοι οι συνδυασμοί παίζουν πια.

             Άρα τι; Όλα ρόδινα; Όχι φυσικά. Υπάρχουν δύο ακόμα παράγοντες: πρώτον, η σχέση /
                γάμος δεν αποτελεί πια αυτοσκοπό, ένα θέσμιο που πρέπει να διαφυλαχτεί με κάθε μέσο
                -- ιδίως αν η εναλλακτική λύση (έρωτας και) καλύτερο σεξ την παραφυλάει στη γωνία.
                Τι σημαίνει αυτό; Σημαίνει πως οι άνθρωποι έχουνε γίνει πολύ πιο ειλικρινείς σχετικά
                με το τι θέλουν και το τι έχουν μπουχτίσει -- παραμένουν ωστόσο πάντοτε άνθρωποι:
                πληγώνονται, τραυματίζονται και γδέρνεται η καρδούλα τους εξίσου εύκολα με τον καιρό
                των τροφοσυλλεκτών προγόνων μας και έκτοτε...

             Ο δεύτερος παράγοντας; Ως άνθρωποι είμαστε μαξιμαλιστές: θέλουμε το καλό σεξ να
                προοιωνίζει, να εξυπακούει ή να συγκεφαλαιώνει έρωτα
                Νερούδα-Μαγιακόφσκι-Πρεβέρ-Ελυάρ. Θέλουμε ο έρωτας να εξασφαλίζει μια άρτια
                συντροφική και μακροχρόνια σχέση. Θέλουμε μια μακροχρόνια και σταθερή, και τρυφερή
                κιόλας -- ίσως, σχέση να είναι κεντημένη από σεξ που ανέρχεται από δυνάμεως εις
                δύναμιν, από το καλό στο καλύτερο. Τα θέλουμε όλα. Γιατί παραμένουμε πάντοτε
                άνθρωποι. Εάν μάλιστα είμαστε και (μετά Καλβίνον) χριστιανοί, έχουμε και την εξής
                επιπλέον απαίτηση: θέλουμε το σεξ να συγκεφαλαιώνει και να αντανακλά τη ζέση του
                έρωτα, που θα τροφοδοτεί έναν άρτιο και συντροφικό γάμο, ο οποίος θα μας πάει στον
                Παράδεισο εντέλει.

             Είμαστε δεν είμαστε χριστιανοί, τα θέλουμε όλα μαζί, θέλουμε το Απόλυτο· δε θέλουμε
                να είμαστε πρακτικοί (άρα 'μίζεροι'): "από δω η γυναίκα μου κι από δω το αίσθημά
                μου". Γι' αυτό και αγωνιούμε, απογοητευόμαστε και αποκαρδιωνόμαστε: γιατί το σεξ
                ξεφτίζει, ο έρωτας μεταλλάσσεται ή σβήνει, τη σχέση την κόβει ο πάντα απρόβλεπτος
                βίος και ο πάντα ενοχλητικός θάνατος. Συν του ότι ο έρωτας
                Νερούδα-Μαγιακόφσκι-Πρεβέρ-Ελυάρ είναι λαχείο και όχι αυτόματο πολιτικό δικαίωμα,
                όπως η ψήφος. Χώρια και το ότι το σεξ (ας λένε ό,τι θέλουν όσοι δεν ξέρουν) είναι
                ταλέντο είναι και μαθητεία είναι και λαχείο -- όπως, ας πούμε, το τραγούδι: καλό και
                άγιο το ταλέντο, αλλά απαραίτητη και η μαθητεία, άσε που είναι και λαχείο τι θα σε
                βάλουν να τραγουδήσεις, με ποιον και πού...

             Όπως, ας πούμε, η ποίηση. Και μια και λέγαμε για ποίηση, κάποτε ερωτεύτηκα έτσι:

             ῝Εν μὲν ἔαρ ἐν ὥραις, εἷς δ' ἥλιος ἐν ἀστράσιν, εἷς δὲ
 περιέχων ἅπαντα οὐρανός,
            μία δὲ φωνὴ κατὰ πάντων ἡ σή
 
                 (Γρηγόριος Θεολόγος)

             Και κάποτε έτσι:

             Le tendre et dangereux
 visage de l'amour
 m'est apparu un soir

                après un trop long jour
 C'était peut-être un archer
 avec son arc

                ou bien un musicien
 avec sa harpe
 Je ne sais plus
 Je ne sais
                rien
 Tout ce que je sais
 c'est qu'il m'a blessée
 peut-être avec
                une flèche
 peut-être avec une chanson
 Tout ce que je sais
 c'est
                qu'il m'a blessée
 blessée au coeur
 et pour toujours
 Brûlante trop
                brûlante
 blessure de l'amour.

             (Jacques Prévert)

            αρχική ανάρτηση

        

    
        
            Διαβάζοντας τον θυμό στις ζωές των άλλων

            βλέμμα

            30/1/2011

        Διάβαζα την Κυριακή σε κυριακάτικη εφημερίδα τις μαρτυρίες των γονιών για τα παιδιά τους
            που συνελήφθησαν και δικάζονται ως μέλη της Συνωμοσίας των Πυρήνων της Φωτιάς. Στην
            αρχή, προτού διαβάσω, σαν πολίτης αγανάκτησα: ποιοι διοχετεύουν τη δικογραφία μιας εν
            εξελίξει δίκης στον Τύπο; Και μάλιστα αυτό το μέρος, το καυτό ιδιωτικό, τις μαρτυρίες
            γονιών για τα κατηγορούμενα παιδιά τους; Εν συνεχεία, σαν γονιός, υπέκυψα στον πειρασμό,
            και διάβασα. Και συγκλονίστηκα.

        Διότι αυτό που ένιωσα μεσ’ απ΄την παγωμένη γλώσσα της δικογραφίας, μέσα απ’ τις
            κακογραφίες κάποιας δικαστικής υπαλλήλου, και τις απαντήσεις στα άκαμπτα ερωτήματα
            κάποιου ανακριτή, αυτό που ένιωσα ήταν η σημερινή μικρομεσαία Ελλάδα, η λαχταρισμένη
            οικογένεια, γονείς του μόχθου και παιδιά του σχολείου, άνθρωποι καθημερινοί, με
            προβλήματα τυπικά, με σχολεία συνηθισμένα, σε γειτονιές σαν τις δικές μας, με παρόμοιες
            σιωπές, ασυνεννοησίες, χάσματα, ελλείψεις.

        Ενας πατέρας διηγείται πώς το παιδί του τον βοηθούσε στην ψαλτική στην εκκλησία της
            Μυρτιδιώτισσας και πώς διάβαζε κλασικούς της αναρχικής φιλολογίας και συζητούσαν για τον
            Γκάντι. Αλλος γονιός περιγράφει τις σπουδές του παιδιού στο τσέλο, άλλος λέει ότι το
            παιδί, φοιτητής του ΕΜΠ, ήταν του βιβλίου· δύο νεαροί συνδέονταν φιλικά από το σχολείο
            τους, το συντηρητικό Αρσάκειο, όλοι οι νεαροί εργάζονταν για το χαρτζιλίκι τους. Αυτά τα
            παιδιά θα μπορούσαν να ήταν τα δικά μας παιδιά.

        Διαβάζοντας τις μαρτυρίες ένιωθα ότι διαπράττω τυμβωρυχία, ότι εισέρχομαι παρείσακτος
            στην οικογενειακή ζωή των διπλανών μου. Δεν μπορώ, δεν θέλω και δεν δικαιούμαι να κρίνω
            προθέσεις, ιδέες, σκέψεις, ασθήματα, σχέσεις. Ωστόσο διάβασα. Με λαιμαργία σχεδόν, και
            με οδύνη και με μια μυική σύσπαση στο στομάχι, με αδιόρατα τικ στο πρόσωπο. Γιατί σε
            αυτούς τους γονείς και σε αυτά τα παιδιά αναγνώριζα κάτι από τις οικογένειες των φίλων
            μου, και από τη δική μου οικογένεια, οικογένειες, ας πούμε, κανονικές, συνηθισμένες,
            μικρομεσαίες οικονομικά, με δύο γονείς που δουλεύουν και λείπουν αρκετά απ’ το σπίτι, με
            παιδιά που παρακολουθούν βαριεστημένα το σχολείο, που ακούνε ροκ και χιπ-χοπ, παίζουν
            γκέιμς, σουλατσάρουν σε ίντερνετ καφέ, τυραννιούνται με φροντιστήρια, δίνουν
            πανελλήνιες, φλερτάρουν, κοιμούνται μέχρι αργά, ξενυχτάνε, ψιλοκαυγαδίζουν με τους
            γονείς τους, τρώνε μαζί τις Κυριακές, επισκέπτονται τους παππούδες και τους νονούς δις
            τους έτους κ.ο.κ.

        Και ξάφνου, διαβάζω, η σχέση διακόπτεται, απότομα. Το παιδί αναχωρεί απ’ την εστία,
            μετακομίζει σε δικό του σπίτι, η επαφή αραιώνει ή χάνεται για μήνες, τα τηλεφωνήματα
            αραιώνουν, γίνονται με “απόκρυψη”. Αυτή η διακοπή με πάγωσε πιο πολύ απ΄όλα. Γιατί; Πώς;
            Τι θέλει να πει αυτή η διακοπή, η απόκρυψη, η απόσταση, η ρήξη;

        Μπαίνω στη θέση του «διακοπέντος» γονιού: Τι έκανα στραβά; Τι κάνω λάθος; Μπορεί όλα να
            είναι λάθος, μπορεί και τίποτε. Είναι θυμός, είναι πλήξη, είναι αίσθηση αποκλεισμού; Τι
            θυμώνει τον νέο τόσο, που διακόπτει τη σχέση με το σπίτι του και ενώνει το θυμό και το
            χνώτο του με συνομηλίκους όμοια θυμωμένους; Θέλει να αποδείξει ότι μπορεί να κάνει κάτι
            μόνος του, ενάντιο ίσως στον “σάπιο” κόσμο των μεγαλύτερων, των εξουσιών, των συστημάτων
            που τον ντρεσάρουν και τον αποκλείουν; Ενδεχομένως. Είναι η βία ενδημική πια στους
            νεότερους, κατοπτρική ενός βίου αποθηριωμένου, βίου ευκαιριών ανταγωνισμού, βίου
            δυνητικής χλιδής και διαρκούς φενάκης, βίου με είδωλα πλουτισμού και καμία ηθική ευθύνη,
            βίου ατομοκεντρικού και άπιστου, χωρίς σταθερές, χωρίς αξιακές αναφορές; Κι αυτά
            ισχύουν.

        Κάτι λείπει για να το καταλάβω ολόκληρο. Πιάνω κομματάκια μόνο, κομματάκια ενός
            θρυμματισμένου κόσμου, που παράγει απέραντο θυμό, βία, αυτοκαταστροφή, διακοπή σχέσεων
            και αποκλεισμό. Αυτοτροφοδοτούμενες παρέες οργισμένων νέων, αγέλες υπαρξιακά θυμωμένων,
            που επιστρέφουν στην κοινωνία τον δηλητηριώδη θυμό που τους έχει προξενήσει. Αμετουσίωτη
            οργή, χωρίς μετασχηματισμό της, χωρίς διέξοδο για ανακούφιση, για αυτοσυχώρεση και
            συχώρεση του άλλου, χωρίς συμπόνια και έλεος, σαν ένα αρχέγονο τραύμα που διαρκώς
            πονάει. Αυτό το τραύμα, βουβό και χαίνον, βρίσκεται στο σώμα της κοινωνίας, ακατανόητο
            και ου φωνητό, αυτό δεν θέλουμε όχι να το ψαύσουμε αλλά ούτε καν να ακούσουμε ότι ίσως
            υπάρχει. Κι ας πονάει.

        Μακάρι να μας γελάει το ένστικτο, μακάρι να πέφτουμε έξω, μακάρι οι φόβοι να είναι
            παράλογοι, αλλά αυτά τα σημάδια του θυμού, της ρήξης του κανονικού, της “διακοπής” και
            της “απόκρυψης”, της υπαρξιακής οργής της αγέλης, είναι σημάδια για πέτρινα, για
            μολυβένια χρόνια. Που δεν θα είναι μόνο ελληνικά. Μακάρι να πέφτουμε έξω.

           αρχική ανάρτηση

            

    
        
            “Με δάκρυα στα μάτια” 

            το βυτίο

            12/09/2011

            Το περασμένο ΣΚ μοιάζει να έδωσε την χαριστική βολή. Την Κυριακή πηγαίνοντας για
                μπάνιο, πρώτη φορά δεν ακούμε μουσική. Γελάμε με τον Βενιζέλο. Ύστερα σχεδόν
                παγώνουμε. Βγάζουμε τα κομπιουτεράκια, υπολογίζουμε τα τετραγωνικά, μιλάμε για
                ενοικιαστές, ζώνες και άλλα τέτοια. Ξορκίζουμε τα δίκαια μέτρα του πασόκ με βουτιές,
                σουβλάκια και μπύρες. Πιάνει και δεν πιάνει.

            Τα βάζουμε όλα κάτω. Ο ένας εργαζόμενος ανά σπίτι με τον βασικό μισθό και όλους τους
                τακτικούς λογαριασμούς και όλες τις τακτικές έκτακτες εισφορές. Τα ξαναβάζουμε κάτω.
                Τις πορείες, τα χημικά, τις συγκεντρώσεις, τις ατέλειωτες συζητήσεις για την όποια
                οργάνωση, αντίδραση, εναλλακτική λύση.

            Ύστερα, η μπύρα μου έχει – ξεκάθαρα πια – μια γεύση ήττας. Καμία λέξη
                πια, καμία αντίδραση, κανένα πλήθος, καμία λογική σκέψη, κανένα παραλήρημα δεν είναι
                ικανά να διαλύσουν αυτό το τοπίο. Οι συνθήκες μας κέρδισαν. Ήμαστε λίγοι,
                αδιάβαστοι, ανοργάνωτοι, χωρίς σκοπό και ιδέες.

            Οι νικητές τώρα μας πετάνε στα μούτρα, γελαστοί και αεράτοι, ατάκες του στιλ:
                «Μεταναστεύστε ή καθίστε εδώ και πληρώστε. Πληρώστε μέχρι να μη σας μείνει τίποτα.
                Χρήμα ή αξιοπρέπεια».

            Θα ζήσουμε στο εξής φτωχοί. Δεν έχει να κάνει με το γεμάτο ή άδειο πορτοφόλι. Έχει να
                κάνει με την παγωμάρα για την οποία μιλάει ο old boy. Έχουμε απομείνει ακίνητοι να
                παρακολουθούμε την πτώση μας. («Βλέπει τον κόσμο
                        να βουλιάζει και βουλιάζει και αυτός μαζί του. Ναυαγός και ταυτόχρονα,
                        θεατής του ναυαγίου, καθισμένος αναπαυτικά σ’ αυτή την κουνιστή πολυθρόνα
                        του μυαλού του»). Θα βλέπουμε τους φίλους μας χαμένους μες τις
                μικρές αγγελίες, τους γονείς μας βυθισμένους στο άγχος, τα κορίτσια μας φοβισμένα.
                Θα μετράμε τις εισφορές και θα αφαιρούμε τις εκδρομές. Δεν στενοχωριέμαι ιδιαίτερα.
                Με ενοχλεί που δεν περπάτησα μερικά στενά ακόμη στο St Jermaine, λέγοντας την
                επόμενη φορά. Που δεν στάθηκα λίγο παραπάνω ν’ ακούσω τις τρομπέτες της Νέας
                Ορλεάνης αλλά πήγα να δω τον Μισισιπή. Τώρα σκέφτομαι ότι ίσως το λάθος μου να ήταν
                οριστικό. Ξαναλέω, το πρόβλημα δεν είναι τα λεφτά, το βιοτικό επίπεδο ή ακόμη και η
                φτώχεια. Είναι το ότι φτάνει στο ακρότατο όριο ένα ήδη υπάρχον φαινόμενο. Άνθρωποι
                αξιόλογοι, ωραίοι, όμορφοι, γεμάτοι γνώση και ταλέντα. Ήταν και πριν έξω απ’ όλα τα
                δημόσια τραπέζια, έξω απ’ όλα τα εντυπωσιακά πάρε δώσε. Ζούσαν όμως με τον ένα ή τον
                άλλο τρόπο. Τώρα, παλεύουν με νύχια και με δόντια για κάτι λιγότερο απ’ το
                ελάχιστο.

            Είχαμε τα ποτά, τα βιβλία, τις μουσικές, τις βόλτες. Τώρα τα μετράμε ένα προς ένα, μη
                τυχόν και δεν τηρήσουμε τον συνταγματικό κανόνα περί ισοσκελισμένων πρϋπολογισμών.
                Έξω πέφταμε και έξω θα πέφτουμε. Όχι επειδή δεν ξέρουμε να κάνουμε κουμάντο, αλλά
                επειδή μας αρέσει να κερνάμε και να κάνουμε δώρα, πριν κοιτάξουμε το πορτοφόλι
                μας.

            Στη συναυλία του Θ. Παπακωνσταντίνου τις προάλλες, παρατηρούσα παιδιά που
                ενθουσιάζονταν με το «στην Αμερική». Μου έκανε εντύπωση. Ύστερα εικοσάχρονα που
                γούσταραν το σόλο που έπαιζε το κλαρίνο. Σ’ ένα απ’ αυτά με έπιασε μια ανόητη λύπη.
                Έλεγα μέσα μου, όταν τελειώσουν όλα αυτά τι θα έχει μείνει; Ούτε αγριόχορτο, ούτε
                μικρά ξεσηκωτικά σολάκια, ούτε ένα κομμάτι του Δούσια. Μόνο
                ιδιωτικά νοσοκομεία και μια πόλη γεμάτη στολές και ασπίδες.

            Δεν μιλάω για μια ήττα που ισούται με παράδοση ή μιζέρια. Μιλάω για μια
                πραγματικότητα η οποία δεν αντιστρέφεται με τίποτα. Μιλάω για προσθαφαιρέσεις που
                σκοτώνουν όλες τις στιγμές. Είναι ωραίο να ζητάς την εποχή της κρίσης να γίνουν όλοι
                δημιουργικοί. Για αρχή, έχουμε επιδοθεί στην, προσφιλή στους σημερινούς
                εισπράκτορες, δημιουργική λογιστική. Λίγη υπομονή, σε λίγο θα φτιάξουμε λογοτεχνία
                και κινηματογράφο και νέες καινοτόμες επιχειρήσεις.

            «Μεταναστεύστε», επιμένουν, δεν έγινε και τίποτα. «Μην φοβάστε». Δεν φοβόμαστε. Είναι
                που μας αρέσει εδώ, είναι που δεν θέλουμε να αφήσουμε το τοπίο στους ανθρώπους που
                προτιμούν τα στάρμπακς απ’ τα καφενεία και τα μοντέρνα εστιατόρια απ’ τα
                σουβλατζίδικα.

            Τώρα όμως επιμένω, η γεύση της ήττας έχει κάτσει για τα καλά στη μπύρα μας. «Κάνουμε
                το καθήκον μας, πολλές φορές με δάκρυα στα μάτια» λέει ο υπουργός δικαιοσύνης. Χωρίς
                καθόλου δάκρυα στα μάτια, παρατηρώ ότι στο παρατημένο περίπτερο στο Κουκάκι που είχε
                διαμορφώσει σε αυτοσχέδιο σπίτι ένας άστεγος, τώρα κοιμούνται δύο ή και τρεις
                κάποιες βραδιές. Κάνω ησυχία να μην τους ξυπνήσω όπως περνάω από μπροστά τους.
                Ακριβώς δίπλα είναι η action aid. Η ειρωνεία της συγκεκριμένης γειτνίασης δεν
                πλησιάζει την ειρωνεία της λέξης «ηθικό μέτρο» όπως ακούγεται απ’ το στόμα του
                υπουργού οικονομικών.

            Θα κάνουμε χρόνια να συνέλθουμε ψυχικά. Ως τότε, παγωμένοι και φτωχοί, μα κυρίως με
                ένα πολύ ισχυρό έλλειμμα αξιοπρέπειας, θα προσπαθούμε να σταθούμε όρθιοι. Ως τότε,
                θα περνάμε νύχτες και μέρες ψάχνοντας σ’ όλα τα λεξικά. Ηθική και δικαιοσύνη. Τα
                συγκεκριμένα λήμματα απουσιάζουν.

            υγ. και όπως ψάχνουμε ίσως βρούμε και λίγο αγριόχορτο να κρατήσουμε

            αρχική ανάρτηση

        

    
        
             ou ming

            9/11/2009

            Με τα χρόνια συνειδητοποιώ ότι δεν ανακαλύπτεις την αλήθεια. Η αλήθεια αποκαλύπτεται,
                είναι κάτι που πάντα ήξερες αλλά ποτέ δεν έβλεπες, σαν τα πόδια του περιπτερά.

            αρχική ανάρτηση

        

    
        
            Και τι ζωή χωρίς εμάς θα κάμεις 

            old boy

            23/2/2011

             Κάνω μπάνιο χθες βράδυ και μυρίζω το αφρόλουτρο. Μοσχοβολάει. Σκέφτομαι πως μέσα σε
                αυτή τη συσκευασία απολαμβάνω ένα μικρό αριστούργημα του καπιταλισμού. Ακόμη και οι
                αντιδραστικότεροι εξ ημών αυτά αγαπήσαμε, αυτές οι μυρωδιές μας έκλεψαν τη ψυχή, και
                ίσως πέραν της καταπίεσης, της έλλειψης ελευθερίας και δημοκρατίας, είναι αυτές οι
                μυρωδιές που δεν σκλαβώνουν τους βορειοαφρικάνους, επιτρέποντάς τους να
                εξεγείρονται: εν αντιθέσει δηλαδή με μας, αυτοί δεν έχουν και τόσα να χάσουν.

            Για πόσο καιρό ακόμη θα μπορώ να παίρνω αφρόλουτρο πριν γυρίσω στο απλό σαπούνι;
                Μήπως είναι ήδη πρόκληση που μιλάω για αυτό; Μήπως η παγίδα είναι πως φοβούμενοι ότι
                θα χάσουμε όσα αγαπήσαμε, οδηγούμαστε στο να τα χάνουμε λίγο λίγο; Είναι δεν είναι
                αυτή η παγίδα, καιρός είναι να γίνουμε λίγο πιο ειλικρινείς με τον εαυτό μας και να
                προσπαθήσουμε να δούμε τι ακριβώς αγαπάμε. Υπήρξε μια εξελικτική πορεία που οδήγησε
                από τις πλάκες σαπουνιού με τις οποίες πλένονταν παλιότερα (ή δεν ξέρω καν με τι
                πλένονταν) σε αυτό το αφρόλουτρο. Μόνο τη συσκευασία να δεις, πρέπει να έχει
                επενδυθεί τόσο χρήμα, τόση μελέτη, τόση διαφήμιση, τόση τέχνη, τόσες λεπτομέρειες
                πάνω της, που σταματάει το μυαλό. Ή θα έπρεπε ίσως να σταματήσει. Για να το σκεφτεί
                απ΄ την αρχή. Και αν η συσκευασία είναι τελικά δευτερεύουσας σημασίας, το υγρό εκεί
                μέσα -το επαναλαμβάνω- μυρίζει υπέροχα. Σε άλλα μέρη λοιπόν δεν έχουν νερό
                τρεχούμενο κι εμείς είχαμε ως τώρα τέτοια αφρόλουτρα. Όχι αυτονόητο, πράγματι. Σε
                ευχαριστούμε, καπιταλισμέ. Αλήθεια. Ζώντας τελικά εις βάρος άλλων -και ας μου
                συγχωρεθεί η αριστερίζουσα οπτική, αλλά δεν εννοώ τους δανειστές μας- είχαμε τη
                δυνατότητα τέτοιων πολυτελειών. Που από την άλλη ένας βασικός αριστερίζων μύθος
                -αλλά όχι μόνο αριστερίζων, αφού σε μεγάλο βαθμό πήγαζε και από την νόσο της
                νοσταλγίτιδας, της ωραιοποίησης του παρελθόντος, της κλαψομούνικης θέασης του
                παρόντος ως έκπτωσης από τον παράδεισο του χθες- είναι πως πρόκειται για πολυτέλειες
                αχρείαστες, αλλοτριωτικές, πολυτέλειες που πέρασαν και δεν μας άγγιξαν.

             Μα μας άγγιξαν. Και μας έχουν ακόμη πολύ γερά γραπωμένους. Και δεν ξέρω αν είναι και
                κακό να μας έχουν γραπωμένους. Δεν ξέρω που σταματάει η αξιοπρεπής διαβίωση και που
                ξεκινάει η ευμάρεια. Και δεν ξέρω αν είναι κακό πράγμα η ίδια η ευμάρεια.

            Σε  αυτό το
                    υπέροχο ποστ του Βυτίου που μιλά πολιτικά και ποιητικά για το θέμα της
                αξιοποίησης των παραλιών, που μιλά με έναν τρόπο που δείχνει πως ποίηση και πολιτική
                κακώς θεωρούνται αλληλοαναιρούμενες έννοιες και πως αν κάτι έχουμε επειγόντως ανάγκη
                είναι έναν πολιτικό λόγο που θα μας αντιμετωπίζει και σαν ποιητικά υποκείμενα, σαν
                ανθρώπους δηλαδή που το όραμά τους δεν εξαντλείται στο πόσα λεφτά έχουν στην τσέπη
                τους αλλά και στον τρόπο με τον οποίο αντιμετωπίζουν συνολικά την εμπειρία της ζωής,
                ο ad1951 αντιπαραθέτει ειρωνικά μερικές στεγνές λυρισμού αλήθειες. Λέει πως
                παλιότερες γενιές, δεν είχαν τις πολυτέλειες που οι δικές μας γνώρισαν χάρη στην
                καπιταλιστική ανάπτυξη, σε βαθμό να μας φαίνονται αναπόσπαστο τμήμα της ζωής μας, με
                αποτέλεσμα οι Βυτίοι αυτού του κόσμου να «θεωρούν φυσιολογικό να κατέχουν ταυτόχρονα
                ΙΧ και πρόσβαση σε παρθένες παραλίες». Κατορθώνει κι εντοπίζει δηλαδή μέσα στην
                ποιητικοπολιτική συγκίνηση του Βυτίου το σημείο εκείνο από το οποίο μπορεί να τον
                πιάσει και εν τέλει να του πει: στην ανάπτυξη χρωστάς και τον αντιαναπτυξιακό σου
                οίστρο, αφού έχουμε πλαισιώσει το φαντασιακό σου με όλα τα προϊόντα άνευ των οποίων
                αδυνατείς να τραγουδήσεις τις παραλίες, τα πόδια και τα μαλλιά των γυναικών.

             Μας χρωστάς το αυτοκίνητο. Μας χρωστάς ευγνωμοσύνη. Χάρη σε μας τελικά ονειρεύεσαι,
                έτσι άνετος, τη φύση. Μέσα σε αυτά που σου προσφέρουμε ονειρεύεσαι τις γυναίκες. Και
                τι ζωή χωρίς εμάς θα κάμεις.

            «Παρατήρησε τα μαλλιά των γυναικών μετά τη θάλασσα, πως φαίνονται δίπλα στο
                κατεβασμένο παράθυρο της επιστροφής» (λέει το μοιραίο απόσπασμα του Βυτίου, όπου
                πιάστηκε να «αντιφάσκει»).

             Τα παρατηρώ. Στην επιστροφή τις αφήνω με το αλάτι στα μαλλιά. Το σώμα τους το πλένω
                με το αφρόλουτρο. Καυλώνω και με τις δύο μυρωδιές εξίσου. Καυλώνω με το συνδυασμό
                αλμύρας και αφρόλουτρου, φύσης και καπιταλισμού. Καυλώνω με το παρόν. Δεν σας το
                χρωστάω. Σιχάθηκα τις ενοχές. Σιχάθηκα τις οφειλές. Να μας τα πάρετε όλα πίσω. Και
                τα αφρόλουτρα και τα αυτοκίνητα. Να επιστρέψουμε στα λεωφορεία και τις πλάκες
                σαπούνι. Μετά να κοπεί και το νερό. Να δούμε τη γλύκα που τα βάλαμε με το χέρι που
                μας τάιζε. Κι αν εμείς προλάβαμε και ταϊστήκαμε επαρκώς, να δουν τη γλύκα τα παιδιά
                μας. Να μας σιχαθούν αυτά για την αφροσύνη μας. Να μας σιχαθούν αυτά που δεν
                σταματήσαμε να επικαλούμαστε το συναίσθημα εις βάρος της λογικής.

             Ως τότε, και για όσο ακόμα, θα μυρίζουμε μαλλιά και δέρμα ως τους πόρους,
                παραμένοντας συναισθηματίες, παραμένοντας θυμικοί, παραμένοντας τυφλοί στον τρόπο
                που είναι δομημένος ο κόσμος, μέχρι να ιδιωτικοποιηθεί ολοκληρωτικά το νερό της
                βροχής, το νερό της θάλασσας, τα αρμυρίκια, τα βότσαλα, τα βρεγμένα μαλλιά, τα
                βρεγμένα σώματα, τα απλωμένα πόδια,
 μέχρι να ιδιωτικοποιηθεί ολοκληρωτικά
            ο τρόπος που σκεφτόμαστε,
 μέχρι να ιδιωτικοποιηθεί ολοκληρωτικά ο τρόπος που
            αισθανόμαστε.
 
             αρχική ανάρτηση
              

        

    
        
            Η βαρύτητα κι οι μουσακάδες 

            sraosha

            7/1/2010

             Όπως πολλοί άλλοι, έχω μείνει κόκκαλο με την εκπομπή "Μια νύφη για τον
                    γιο μου". Μητέρες και γιοι ψάχνουν
                    αντάμα για συζύγους που θα είναι νοικοκυρές, περιποιητικές κι υπάκουες, θα
                ψένουν μουσακάδες και θα κάνουν εγγονάκια.

             Για να μη σπεύσει κανείς να πει ότι η απέχθειά μου οφείλεται στα
                εκφυλοαντανακλαστικά μου, σημειώνω ότι παραμονή Πρωτοχρονιάς ο πατέρας μου, ένας
                καθ' όλα αξιοπρεπής οικογενειάρχης και σιγανοπαπαδιά που πλέον έχει ψηφίσει τους
                πάντες πλην ΚΚΕ και ΛΑΟΣ, μας έβγαλε 5λεπτο φιλιππικό εκφράζοντας την απογοήτευσή
                του, την κατάπληξή του καθώς και την απορία του για το πού βαδίζουμε σαν κοινωνία
                όταν βγαίνουν τέτοιες εκπομπές και μάλιστα όταν βρίσκονται και παίκτες για
                να συμμετάσχουν σε αυτές.

             Κακώς πέφτει από τα σύννεφα όμως. Το σύνθημα της σχωρεμένης της Μαλβίνας Κάραλη
                καθώς πολεμούσε τον αρχισατανά (δηλαδή τον καλύτερο μεταπολεμικό πρωθυπουργό της
                Ελλάδας) Κώστα Σημίτη ήταν "απενοχοποιηθείτε" (συνοδευόμενο από κάποια καμπ
                προσφώνηση που δε θυμάμαι: "χρυσά μου"; "μωρά μου"; "λατρεμένα μου"; "πουλιά μου";
                κάτι τέτοιο). Βεβαίως, η Κάραλη μάλλον ευαγγελιζόταν γενικευμένη απενοχοποίηση: για
                τους θρησκόληπτους αλλά και για τους άθεους, για τις τεκνατζούδες αλλά και για τις
                γεροντόφιλες, για τους χοντρούς αλλά και για τους ανορεξικούς, για τους καρεκλάδες
                αλλά και για τους σκυλοτσιφτετελάδες, για τους φαλακρούς αλλά και για τους αφάνες,
                για τις αναγνώστριες του Φάις αλλά και της Δημουλίδου, για τους σινεφίλ που
                προσκυνούν τον Τάκη Κανελλόπουλο αλλά και τους βιντεοφίλ που γουστάρουνε Στηβ
                Ντούζο. Και ούτω καθεξής.

             Η ελληνική κοινωνία πάντως άκουσε τη φωνή της προφήτιδος και συμμορφώθηκε. Ή μάλλον,
                η προφήτις ψυχανεμίστηκε (μόνο έλλειψη διορατικότητας δε θα μπορούσε να της προσάψει
                κανείς) το αίτημα της ελληνικής κοινωνίας που ήθελε να απενοχοποιηθεί.

             Η ελληνική κοινωνία ήθελε να ακούει και να χορεύει σκυλομαλακίες, ήθελε μαιζονέτες
                και πολυτελείς μονοκατοικίες και διαμερίσματα στα Βριλήσσια και στην Αγία Παρασκευή,
                ήθελε να διαβάζει Άρλεκιν εγχώριας παραγωγής κι όχι για τις αϋπνίες του Βιζυηνού,
                ήθελε να βλέπει βιντεοταινίες κι όχι για τη σιωπή του Θεού. Μεγάλωσα σε μια Ελλάδα που η
                λέξη "κουλτουριάρης" ήταν (όχι αδικαιολόγητα) βρισιά ενώ, ταυτόχρονα, οτιδήποτε
                αμφισβητούσε τα θέσμια και τα ιερά καταχωρούνταν αμέσως ως "κουλτουριάρικο": από
                τους χίπηδες μέχρι το ΚΚΕεσ, από τους ειρηνιστές μέχρι όσους έκαναν πολιτικό γάμο,
                από τον Νίκο Δήμου της δεκαετίας του '80 μέχρι τον Ηλία Πετρόπουλο, από τον
                Σιδηρόπουλο μέχρι τις φεμινίστριες, από τον Κουν μέχρι τον παπα-Πιρουνάκη.

             Η ιδεολογία των Ελλήνων (ιδεολογία μιας μειοψηφίας ίσως, πλην όμως πανίσχυρη):

             α. Είναι ιδεολογία οικογενειοκεντρική και οικογενειοκρατική: η οικογένεια παραμένει
                υπέρτατη αυθεντία και εξουσία και στον ιδιωτικό βίο και στον δημόσιο βίο και στην
                πολιτική.

             β. Είναι αόριστα και συγκεχυμένα φαλλοκρατική-μιλιταριστική: τους Ιταλούς τους
                κάνουν άντρες οι πουτάνες (ή τίποτα κορίτσια από όχι πολύ καλές οικογένειες), τους
                Έλληνες ο στρατός. Είναι και συγκρουσιολάγνα: ρητορικώς όλα είναι όπλα, αγώνας,
                αίμα, πάλη, μάχη, πόλεμος. Όπως έλεγε κι ένας φίλος: "Με τη βοήθεια του θεού, θα
                τους γαμήσουμ' όλους", που μας φέρνει στο

             γ. Είναι θρησκευτική με τη γιανναρική έννοια -- αν και ο ίδιος, χαμένος στις
                εξιδανικεύσεις του, βεβαίως διαφωνεί. Στον ιδιωτικό βίο ο Έλληνας χρησιμοποιεί το
                θείο σαν πλούσιο μακροθειό ή σαν επιδεκτικό λαδώματος υπάλληλο. Πέρα από τον Χριστό,
                την Παναγία και τους αγίους, επικαλείται κομποσχοίνια, φυλακτά, εικονίτσες,
                ματόχαντρα. Αν είναι φτωχός, μάγια και μάγισσες. Αν είναι πλούσιος, το ταϊβανέζικο
                χέρι της Φατίμα που αγόρασε στο σουκ στην Τυνησία, ή κανα καβαλιστικό χαϊμαλί. Στον
                δημόσιο βίο, η θρησκευτικότητα διαπιστεύει την ελληνικότητα, πράγμα σημαντικό
                αφού

             δ. Για την ελληνική ιδεολογία, ο Άλλος είτε ενσωματώνεται, αφού συμμορφωθεί
                εξωτερικά (ο βαφτισμένος Εβραίος, ο διακριτικός ομοφυλόφιλος, η θρήσκα πόρνη, ο
                μαύρος που μιλάει άπταιστα ελληνικά, ο γραικομάνος Σλαβομακεδόνας, ο υπερέλληνας
                Βλάχος / Αρβανίτης, ο Σουηδός που παίζει σάζι και τάβλι, η Αμερικάνα μάνα που είναι
                υστερικότερη από την εγχώρια), είτε απορρίπτεται. Η συνύπαρξη μαζί με τον Άλλο είναι
                πάρα πολύ ζόρικη υπόθεση. Από αυτή την άποψη τα σχεδόν ανύπαρκτα αντανακλαστικά της
                ελληνικής κοινωνίας απέναντι στον αντισημιτισμό είναι μέρος μιας πανοραμικότερης
                εικόνας μονομανίας, μιας διαρκούς προσπάθειας να επιβληθεί η μονοδιάστατη ταυτότητά
                της.

             Τέλος, η υποκρισία είναι κεντρικό στοιχείο της ελληνικής ιδεολογίας. Ίσως το
                ισχυρότερο: "κάνε ό,τι θες αλλά μη μας το λες", "μακριά από πάνω μας κι όπου θέλει
                ας πάει" και -- φυσικά -- όπως είπε ο εθνικός Καραμανλής: "υπάρχουν πράγματα που
                γίνονται και δε λέγονται και πράγματα που λέγονται και δε γίνονται", ρήση που επίσης
                συνοψίζει πανέμορφα τη νεώτερη πολιτική μας ιστορία.

             Τις τελευταίες δεκαετίες πάψαμε να υποκρινόμαστε ότι δεν είμαστε υποκριτές.
                Απενοχοποιήσαμε την υποκρισία, όπως και την ημιμάθεια, τη μεμψιμοιρία-ζοχάδα και τον
                ατομικό και συλλογικό μας τσαμπουκά-λεονταρισμό. Οι ψυχαναλυτές και οι γεροντάδες θα
                μείνουν το δίχως άλλο άνεργοι σύντομα, αφού ρέπουμε προς τα εκεί που μας τραβάει η
                βαρύτητα της ελληνικότητας, "φυσικά" και "αβίαστα". 

            αρχική ανάρτηση

        

    
        
            Belle epoque της Κυριακής 

            niemandsrose

            18/12/2011

            Μπροστά σε ασβεστωμένους πλίθους με κεραμίδια στη σκεπή ή μπροστά σε δίπατα αρχοντικά
                με μπρούτζινα οικόσημα. Τραπεζομάντηλο λευκό λινό ή μουσαμάς εμπριμέ. Τάβλα με
                σιδερένια ποδάρια ή επεκτεινόμενο τραπέζι από ακριβό ξύλο. Κληματαριά, πιθάρια
                φυτεμένα και βασιλικοί σε πλαστικούς κουβάδες ή τριανταφυλλιές και θάμνοι κουρεμένοι
                από χέρι κηπουρού. Ψητό στο φούρνο με πατάτες, κριθαράκι στη γάστρα ή ψητό στο
                φούρνο με πατάτες και κριθαράκι στη γάστρα. Το κοκκινέλι και το κοκκινέλι. Το αστικό
                τραπέζι με το τραπέζι της απώτερης επαρχίας τέμνονταν στον ουρανίσκο του κυρίως
                πιάτου και του κρασιού και ίσως διαφοροποιούταν πάλι στο επιδόρπιο. Μα όχι στον
                τούρκικο καφέ.

            Μετά τα βλάχικα, με κάποιο πνευστό, τα λαϊκά και τα παραδοσιακά α καπέλα, τα ποπ σε
                κάποιο πικάπ μπορεί. Κάποιο σώμα που λικνίζεται κατά μόνας ή σε ζευγάρια, ή ένας
                κυκλωτικός χορός στις πλάκες. Η belle epoque της Κυριακής.

            Που την κατέγραψαν τα μάτια μας, παιδιά, που την κατέγραψαν από τη Λυμπεράκη ως τον
                Ξανθούλη με λέξεις, κι από τον Ζιλ Ντασσέν ως τον Βούλγαρη με κάμερες. Ακόμα κι
                ακραία όπως τη Ζάχαρη στην άκρη της Φακίνου και τους Τεμπέληδες της εύφορης κοιλάδας
                του Παναγιωτόπουλου.

            Τι κόστιζε ένα γουρουνόπουλο, οι πατάτες και τα λαχανικά; Τι κόστιζε το χύμα κρασί;
                Τι κόστιζε ένα τραπέζι στην αυλή; Τι κόστιζε να πιάσεις να πεις δυο τραγούδια μετά;
                Τι κόστιζε να σηκωθείς να χορέψεις; Τι κόστιζε να παίζουν τα παιδιά ξέφρενα; Τι
                κόστιζε να ξαπλώσεις έπειτα στο ξένο σπίτι του δικού σου ανθρώπου, ξέπνοος,
                ταϊσμένος, μεθυσμένος; Τι κόστιζε η καλή ζωή;

            Από το ορεινά χωριά της Κρήτης ως τα αρχοντικά της Καστοριάς και από τα πεδινά του
                Θεσσαλικού κάμπου ως τα νεοκλασσικά των Αθηνών το κυριακάτικο τραπέζι ήταν
                γιορτή.

            Μετά διαλύθηκαν οι παρέες, κόπασαν τα κέφια και μαζί οι κουβέντες και οι παρεξηγήσεις
                της τάβλας, σιώπησαν οι παιδικοί αλλαλαγμοί, τα χάχανα μικρών και μεγάλων,
                σκούριασαν τα μουσικά όργανα, οι μελωδίες στις φωνητικές χορδές, πάγωσαν οι φούρνοι
                και εξατμίστηκαν οι μυρωδιές της κουζίνας.

            Κοιτάς καμιά φορά τη λιακάδα, όπως πέφτει ξεδιάντροπα πάνω στα φυλλώματα, οσφραίνεσαι
                τις ευωδιές των μπαξέδων, όπως αναδίδεται δίχως συναίσθηση καμιά της θλίψης μας, και
                λες οι οικονομικοί δείκτες κάποτε θα ευπρεπιστούν (;), αλλά ο κουρνιαχτός από τη
                σύνθλιψη και την κατάθλιψη θα έχει επικαθίσει στις αυλές και τις καρδιές μας. Που
                τολμώ να μιλώ ακόμη για καρδιές. Ταμπού η αγάπη και η συντροφιά. Ας βγει να πει
                ακόμα ένας πως ήταν ψεύτικη ευημερία, μήπως και το πιστέψουμε. Μήπως τα ευτελή
                σύνεργα της ευημερίας μας πιστέψουμε πως ήταν δανεικά κι αυτά από τους
                τοκογλύφους.

            αρχική ανάρτηση

        

    
        
            Η μυρωδιά της θα σε ακολουθεί

            βλέμμα

            3/9/2011

            Την Αθήνα των τελευταίων κακών χρόνων την ζω πια από τη μυρωδιά. Δριμεία, αψιά,
                διαπεραστική: η μυρωδιά της αμμωνίας από τα ούρα που ποτίζουν κάθε αρμό και πλάκα,
                ρείθρα από μάρμαρο πεντελικό και τοίχους γκραφιταρισμένους, εσοχές ρημαγμένων
                μαγαζιών, εισόδους πολυκατοικιών, νοικοκυρεμένους πεζόδρομους με κομψά μαγαζιά,
                ακόμη και η άσφαλτος μυρίζει ούρα. Η μυρωδιά τρυπανίζει τον οσφρητικό μου εγκέφαλο
                αδιαλείπτως πια, την ανακαλώ ακόμη και μακριά απ’ τους στιγματισμένους δρόμους, στις
                άλλες ζώνες τις άθικτες, με κυκλώνει, με καταδιώκει. Μου θυμίζει διαρκώς πού ζώ, σε
                ποια τροχιά κυλάνε η πόλη, ο χώρα, οι άνθρωποι, εγώ. 

            Μπροστά στη βασιλική της Ζωοδόχου Πηγής, επί της οδού Ακαδημίας, έργο του Δημητρίου
                Ζέζου, 1848, επί οικοπέδου δωρεάς Γ. Γενναδίου, στέκομαι πάντα δυο λεπτά. Μερικά
                μέτρα παρακάτω πήγαινα φροντιστήριο το νεφελώδες καλοκαίρι 1976. Στα πλαινά του
                ναού, πέρασα μερικά απ’ τα ωραιότερα, τα πιο ξέγνοιαστα χρόνια, στη Βαβέλ των ώριμων
                ’80s. Στον πεζόδρομο αγόρασα τα πρώτα ξενόγλωσσσα βιβλία για τα παιδιά μου. Διασχίζω
                τον νοικοκυρεμένο πεζόδρομο για να πάω στην Μπενάκη, να πιω εσπρέσο στο Taf. Καθώς
                περνώ βιαστικά, τυλιγμένος σε τέτοιο μνημονικό νέφος, μια αψιά μυρωδιά με στέλνει
                στο ’80-κάτι πάλι: όταν η φορμόλη από το μάθημα Ανατομίας κολλούσε στον εγκέφαλο. Το
                ίδιο δάγκωμα. Κι εδώ, μπροστά στη νεοβυζαντινή βασιλική, μπροστά στα κομψά
                βιβλιοπωλεία και τους εκδοτικούς οίκους, κι εδώ η μυρωδιά των ούρων με διαπερνά και
                με γειώνει. Με βάζει ξανά βαθιά μες στο παρόν, σκυθρωπό, ανησυχητικό, δυσοίωνο
                παρόν, δύσοσμο, παρόν παραίτησης και εγκατάλειψης, δείκτης παρακμής.

            Παρηγοριέμαι με μυρωδιά φρεσκοκομμένου εσπρέσο San Pedro, όρθιος στο πεζοδρόμιο.
                Αργότερα μαθαίνω για πενήντα-τόσα εικαστικά ιβέντς που θα λάβουν χώρα στο
                Μεταξουργείο. Γκαλερί και καλλιτέχνες επανασχεδιάζουν και οικειοποιούνται την πόλη,
                στήνουν εκθέσεις σε άδεια κτίρια κ.λ.π. κ.λπ. Το έχω ξανακούσει, το έχω ξαναδεί. Το
                ξαναφαντάζομαι. Φιλότεχνοι και χίπστερ, μαυροντυμένο κομψό art crowd καταφθάνει στις
                πύλες του Πουργατόριου περί λύχνων αφάς, μες στο μαγικό φως της δειλινής Αθήνας. Το
                centro storico είναι τόσο cool, στο Βίλατζ, στο Σόχο, και εδώ. Και εδώ; Σηκώστε τον
                ποδόγυρό σας…

            Στους δρόμους των ιβέντς και των δρώμενων μεσουρανούν η νόσος και ο θάνατος, η
                ηπατίτιδα και το AIDS, τα πρεζάκια που αφοδεύουν και σουτάρουν στον δρόμο,τα πορνεία
                για Ασιάτες μετανάστες, οι μικροληστές και οι επαίτες. Μετά το υπογάστριο της πόλης,
                περνώντας το Δίπυλον, την ιερή πύλη του άστεος, μπαίνεις στην απύλωτη κοιλιά του
                Θηρίου. Εδώ μυρίζει κόλαση· η μυρωδιά των ούρων από ψηλά στο Σύνταγμα μέχρι εδώ,
                ενισχύεται και μεταλλάσσεται, παίρνει άλλο νόημα, άλλο απ΄της παρακμής. Εδώ τα ούρα
                δεν ενοχλούν, δεν μυρίζουν, ούτε λέγουν ούτε κρύπτουν, αλλά σημαίνουν: εδώ, το
                απευθυσμένο του Πάνω Κόσμου.

            Επιστρέφω στον Πάνω Κόσμο. Η αψιά οσμή με κυκλώνει παντού: Κλαυθμώνος – Μουσείο
                της Πόλεως των Αθηνών, Σανταρόζα – παλαιά δικαστήρια, Σιναία Ακαδημία και
                Εθνικό Καποδιστριακό Πανεπιστήμιο, Σόλωνος, παντού. Οσμή κυκλοδίωκτη, ως αράχνη μ’
                εδίπλωνε ακαταπαύστως.

            Ξαποσταίνω στη σκιά του Αγίου Διονυσίου, τιμώντας τον Αναστάσιο Ορλάνδο και τον Σπύρο
                Βασιλείου. Προσπαθώ να αποβάλω από τους οσφρητικούς κάλυκες τα μόρια της εντροπίας,
                να λυτρωθώ απ’ τη σαβούρα. Δυο πάκις περνούν με καρότσι, γάντια, γάντζο, μαγνήτη,
                σκαλίζουν τον κάδο. Προσπερνούν. Ενα ζάκι πουλάει σε ράθυμους καφεπότες iPhone 3gs
                δύο πενηντάρια, έξι κατοστάρικα κάνει, πόσο δίνεις;

            Στους δρόμους θα γυρνάς τους ίδιους. Η μυρωδιά της θα σε ακολουθεί.

            αρχική ανάρτηση

        

    
        
            Α2 

            το βυτίο

            26/9/2010

            Τέλη Ιουλίου, η στάση στάζει ιδρώτα και απ’ τα μανίκια μας τρέχουν τα τελευταία
                περισσεύματα υπομονής. Περιμένουμε το λεωφορείο να μας πάει κάπου στην πόλη, που θα
                μπορούμε ελεύθερα να μετράμε αντίστροφα μέχρι την ημερομηνία που αναγράφεται στο
                μικρό ορθογώνιο εισιτήριο. Είναι γνωστό, ότι τα μπαρ της Αθήνας απ’ τα μέσα Ιουλίου
                και μετά, λειτουργούν ως αίθουσες αναμονής. Είναι χώροι, όπου ο καθένας αναγγέλλει
                προορισμούς και αν ακούσεις προσεχτικά, καταλαβαίνεις ότι όταν το κορίτσι δίπλα σου
                λέει τζιν, εννοεί Κυκλάδες, ενώ όταν λέει μοχίτο εννοεί Δωδεκάνησα.

            Προς το παρόν όμως περιμένουμε απλά στη στάση να περάσει το Α2. Όταν τελικά φτάνει,
                αντικρίζω αυτούς που δε μετράνε αντίστροφα για κάποια ημερομηνία. Το μπάνιο τους δεν
                ισοδυναμεί με τον αριθμό μιας Πύλης στο λιμάνι του Πειραιά. Το μπάνιο τους είναι η
                απογευματινή διαδρομή του λεωφορείου. Α2, Ακαδημία – Βούλα (μέσω Λεωφ. Αμφιθέας). Το
                Α2, απόγευμα Ιουλίου, παραδίδει μαθήματα γεωγραφίας με μόλις 1€. Μπαγκλαντές,
                Πακιστάν, Αφγανιστάν, Αλβανία, Νιγηρία, Άγνωστο.

            Ένας φίλος πριν λίγο καιρό περιέγραφε ότι κάποιο βράδυ στην Πατησίων, σταμάτησε στο
                φανάρι δίπλα σ’ ένα τρόλεϊ. Κοίταξε μέσα και είδε ότι ήταν γεμάτο μόνο με
                Αφρικανούς. Σκέφτομαι ότι αν το τρόλεϊ στην Πατησίων ήταν ένα απ’ τα παλιά κίτρινα
                σαράβαλα, μπορεί και να διέκρινες κάπου εκεί μέσα, εκείνο τον ωραίο Πολωνό, τον
                Καπισίνσκυ. Ή αν ήταν τραμ, ίσως, ανάμεσα στα λαϊκά στρώματα, σε Πακιστανούς,
                μαύρους και Άραβες, να ξεχώριζες τον Σελίν, να παρατηρεί αηδιασμένος και αιωνίως
                φευγάτος. Όλα αυτά βέβαια, αν ο χρόνος δεν έπαιζε κάποιο ρόλο, αφού σήμερα οι
                συγγραφείς δε συχνάζουν στα ίδια μέρη με τους περιθωριακούς. Τώρα, παρουσιάζουν τα
                βιβλία τους στα κεντρικά βιβλιοπωλεία, συνοδεία γαλλικού καφέ και καταξιωμένων
                παραγόντων της πολιτιστικής ζωής. Με ή χωρίς ωραίους συγγραφείς όμως, οι μετανάστες
                γεμίζουν τα τρόλεϊ και τον ηλεκτρικό. Οι αυτόχθονες (ή όσοι τουλάχιστον θεωρούν
                εαυτούς τέτοιους) βολεύονται με ταξί, μετρό και τα γιωταχί τους. Η Γώγου γράφει πια
                γι’ αυτούς, που δυσκολεύονται να ξεχωρίσουν τις λέξεις της.

            «Πάνω – κάτω. Πάνω – κάτω η Πατησίων.

            Η ζωή μας είναι η Πατησίων»

            Στο Α2, οι μετανάστες που κολυμπάνε στη Βούλα, τον Άλιμο και τη Βουλιαγμένη
                μισοκοιμούνται στις θέσεις. Κουρασμένοι απ’ τον ήλιο και την αλμύρα μετράνε
                αντίστροφα μόνο μέχρι το επόμενο μεσημέρι. Τους παρατηρώ. Μια γυναίκα με δύο παιδιά.
                Ζαΐρ ή Νιγηρία, σκέφτομαι. Κοτσιδάκια και περίεργα πιασμένα μαλλιά. Μπροστά τους
                κοιμάται κάποιος, προφανώς προερχόμενος απ’ τα ανατολικά, φορώντας μπλούζα Acropolis
                και καφέ σαγιονάρα οικοδομής. Δυο Αλβανάκια μιλάνε κάπως πιο δυνατά στη γαλαρία.
                Ασημένιες αλυσίδες και κουρέματα με τσουλούφια. Δύο ξανθοί άντρες, με έντονη
                θηλυπρέπεια, ντυμένοι εξεζητημένα, αν όχι αλλόκοτα, ανταλλάσσουν ψιθύρους. Οι
                μετανάστες του 2010 ντύνονται χωριάτες του 1960 ή επαρχιώτες του 1990. Αλλάζουν δυο
                και τρία λεωφορεία για να φτάσουν στις παραλίες της Αττικής. Κοιμούνται σε
                ημιυπόγεια στην Κυψέλη και στα ξενοδοχεία του Γιώργου Ιωάννου στα πέριξ της Ομόνοιας
                και την Αγ. Κωνσταντίνου. Άγνωστοι μεταξύ αγνώστων, ψωνίζουν σε αυτοσχέδια
                παντοπωλεία στις κάθετες της Αριστοτέλους και στα κινέζικα του Μεταξουργείου. Η
                Συνοικία το Όνειρο, το 2010, μιλάει περίεργες γλώσσες και μυρίζει άγνωστα μπαχάρια.
                Σε ένα απότομο φρενάρισμα, το κεφάλι του κοιμισμένου ακουμπάει με δύναμη στο
                παράθυρο. Ξυπνάει χαμογελώντας. Χαζεύει λίγο το τσίρκο της Συγγρού που τρέχει
                ακούραστο νύχτα μέρα. Οι τραβεστί περιμένουν μέσα σε παρκαρισμένα τζιπ, καλλιτέχνες
                με τροπικό μαύρισμα ποζάρουν στις αφίσες των σκυλάδικων, φωτεινές ταμπέλες
                υπόσχονται μπλε νέον sex, δεκάδες ενοικιάζεται σε τεράστια πανό γεμίζουν τους
                ορόφους. Ύστερα αποκοιμιέται ξανά, ευτυχισμένος, με το αλάτι να βαραίνει τα
                μάτια.

            Λίγα χρόνια πριν, στο στρατό, πέρασα για ένα διάστημα απ’ το δεύτερο γραφείο. Μέσα
                στα καθήκοντά μας ήταν να συνεννοούμαστε με το λιμενικό για τους λαθρομετανάστες που
                έφταναν απ’ την Τουρκία μέσα σε βάρκες, καΐκια και φουσκωτά. Καταγράφαμε σε χαρτιά
                τους αριθμούς και τις εθνικότητες που πιάστηκαν τη νύχτα. Θυμάμαι κόλλες χαρτί
                γεμάτες με «Αφγανοί 15» και «Πακιστανοί 22» και «Μπαγκλαντές 4» (αυτό άκλιτο). Που
                και που δεν καταλάβαιναν την εθνικότητα κάποιου θαλασσοδαρμένου και γράφαμε
                «Άγνωστοι 2». Άλλες φορές, όταν ζορίζονταν με τον προσδιορισμό, τους έβγαζαν όλους
                Αφγανούς. Δε βαριέσαι, όλοι αυτοί μοιάζουν, θα πρέπει να σκέφτονταν.

            Έτυχε ένα μεσημέρι να βρεθώ εκεί που τους κρατούσαν. Ένα μικρό δωματιάκι με κάτι
                στρώματα πεταμένα στο πάτωμα. Πέρασα μπροστά απ’ τη μισάνοιχτη πόρτα και τους είδα
                για λίγα δευτερόλεπτα. Ήταν εφτά – οχτώ άτομα, ο ένας πάνω στον άλλο. Μακριά
                παντελόνια, βρώμικα καρό πουκάμισα, σκούρα μαλλιά και χωρίστρες στο πλάι. Με
                κοίταξαν ταυτόχρονα. Με είδαν με τη στολή, ποιός ξέρει τι περίμεναν. Τα μάτια τους
                έμοιαζαν μικρά, σωστές κουμπότρυπες, λες και χάνονταν μες στο κεφάλι. Τα βλέμματα
                τους ήταν ολόιδια. «Αφγανοί» είπε κάποιος πίσω μου. Θα τους κατάλαβε απ’ την
                απελπισία που κρεμόταν απ’ τις μικρές μαύρες κόρες.

            Μερικές μέρες μετά, σε κάποια θρησκευτική γιορτή, μου έλαχε να κουβαλήσω μια εικόνα,
                μαζί με άλλους τρεις φαντάρους, στους δρόμους του λιμανιού. Την κρατούσαμε σαν
                επιτάφιο, στους ώμους. Θυμάμαι το πλήθος των ντόπιων να σταυροκοπιέται καθώς
                περνούσαμε. Άνθρωποι που νοικιάζουν δωμάτια ή πουλάνε καφέδες, σουβλάκια, σουβενίρ,
                μπλουζάκια και αλκοόλ στους δυτικούς τουρίστες που ξερνούν τα ξημερώματα στις
                γωνίες, λίγα μέτρα απ’ τη σκοπιά. Τους θυμάμαι να σταυροκοπιούνται στη θέα της
                εικόνας. Ίδρωνα, Ιούλιο μήνα μέσα στη στολή και σκεφτόμουν τις μικρές μαύρες κόρες
                των απελπισμένων. Ίδρωνα και κοιτούσα τις γριές έξω από μαγαζιά με τα εποχιακά είδη
                και τις ομπρέλες θαλάσσης να σπεύδουν να δουν την εικόνα. Νόμιζα πως θα βουλιάζαμε
                μαζί, θρησκευόμενοι ντόπιοι και σιχτιρίζοντες φαντάροι, μέσα σε αυτό το πηγάδι που
                είχανε για μάτια οι Αφγανοί. Νόμιζα πως αξίζαμε να βουλιάξουμε μαζί, μια για πάντα,
                μέσα σ’ αυτή την άβυσσο. Κάποτε, την αυτοκριτική μου, διέκοψε ο Ταξίαρχος. Στητός
                και περήφανος, σχολίασε κάτι για τον τρόπο που περιφέραμε την εικόνα –
                επιτάφιο. Ήθελα να του πω, κι εσύ στο πηγάδι κύριε Ταξίαρχε. Βαθιά, πολύ βαθιά, στον
                πάτο.

            Μέσα Αυγούστου, διαβάζω ένα κείμενο της Μ. Τζιαντζή με τίτλο «έγκλημα κάτω απ’ την
                Ακρόπολη» (Πριν 17/8/10- http://blo.gr/2ei). Το παιδί, Αφγανάκι κι αυτό, γυρνάει
                αιμόφυρτο, με τα ρούχα του σκισμένα. Τα κλάματά του ξυπνάνε τους άστεγους και
                λαθραίους γονείς. Μέσα Αυγούστου, βλέπω σε κάποια εφημερίδα μια φωτογραφία απ’ τον
                Έβρο. Μια πινακίδα που γράφει «Νεκροταφείο λαθρομεταναστών». Από πίσω ένα χωράφι και
                ο ομαδικός τάφος. Στις σωρούς με τα χώματα μοιάζει ασυναίσθητα να ψάχνω τα δύο
                κορίτσια με τα κοτσιδάκια, τον μισοκοιμισμένο Πακιστανό ή τους άντρες που
                στριμώχνονταν στο μικρό δωματιάκι. Όμως στην πραγματικότητα, δεν θα μάθω ποτέ, ποιοί
                είναι αυτοί πίσω απ’ την πινακίδα. Δε θα συλλαβίσει κανείς το όνομά τους. Όπως και
                στο στρατό, θα παραμείνουν σκέτα νούμερα δίπλα σε εικασίες σχετικά με την καταγωγή
                τους.

            Τέλη Αυγούστου, σε κάποιο ραδιόφωνο, ο υφυπουργός Προστασίας του Πολίτη αναλύει το
                σχέδιο του για το ιστορικό κέντρο. Θέλω να ξεράσω πάνω στο νηφάλιο ύφος του
                υφυπουργού, καθώς γεμίζει το μικρόφωνο με ωραία λογάκια για το μεταναστευτικό και
                την κατάσταση του κέντρου της Αθήνας το 2011.

            Σκέφτομαι, ότι οι σημερινοί φαντάροι, αντί για εικόνα, θα έπρεπε να κουβαλάνε την
                πινακίδα. Σαν επιτάφιο στους ώμους, «Νεκροταφείο λαθρομεταναστών». Αλλιώς, ας μην
                κουβαλάνε τίποτα. Αλλιώς, ας τραγουδάνε για την Κυψέλη, ας λένε ζεϊμπέκικα για την
                Πέτρου Ράλλη. Αλλιώς, ας πορεύονται σιωπηλοί. Ας ακούγεται μόνο η Γώγου, που
                ανεξαρτήτως μήνα ή εποχής, εξακολουθεί να γράφει γι’ αυτούς που δε θα τη διαβάσουν
                ποτέ.

            «Έχει το χρώμα των Πακιστανών η μοναξιά

            Και μετριέται πιάτο – πιάτο

            μαζί με τα κομμάτια τους

            στον πάτο του φωταγωγού»

            Οχτώ και μισή, μέσα Ιουλίου, το Α2, κάνει τέρμα στην Ακαδημία. Τα δύο κοριτσάκια και
                η γυναίκα απ’ τη Νιγηρία ή το Ζαΐρ στήνονται σε μια άλλη στάση να περιμένουν κάποιο
                επόμενο λεωφορείο. Απ’ την γυαλιστερή τσάντα που κουβαλάει η γυναίκα, ξεπροβάλλει,
                καθώς περπατάει, ένα ροζ μπρατσάκι. Το κορίτσι με τα κοτσιδάκια το χώνει ξανά μέσα,
                μην πέσει. Το κορίτσι με το ροζ μπρατσάκι, σε λίγα χρόνια, γαζέλα σε στίβους και
                πασαρέλες ή ετοιμόρροπο εμπόρευμα σε κάποια γωνία της Ευριπίδου. Το κορίτσι με το
                ροζ μπρατσάκι, σε λίγα χρόνια, το απαραίτητο διαφορετικό συστατικό για κάποιο
                τηλεοπτικό reality ή ένας σωρός χώμα σε κάποιο χωράφι κάπου στον Έβρο. Χωρίς όνομα ή
                τόπο. «Αφγανή» λέει κάποιος πίσω μου. Τί κι αν είναι μαύρη; Όλοι αυτοί μοιάζουν.
                Όλοι ξένοι είναι.

            υγ. ποστ παρασκευασμένο για το διαδικτυακόν Εκβάτανα

             αρχική ανάρτηση

        

    
        
             ou ming

            17/10/2009

            Όλος ο κόσμος αφηρημένα ή συγκεκριμένα εσείς; με ρωτάει. Όλος ο κόσμος συγκεκριμένα
                και αφηρημένα εγώ, του απαντάω. Βγαίνω στο δρόμο, βρέχει. Οι άνθρωποι περιμένουν με
                ανοιχτές ομπρέλες στη στάση, τα πόδια τους ξεφυτρώνουν μέσα από τις αντανακλάσεις
                στα νερά. Τρέχω και χώνομαι κάτω από ένα στέγαστρο. Δίπλα μου συνωστίζονται
                περαστικοί, τα παπούτσια μας πολλαπλασιάζονται γρήγορα πάνω στο ραγισμένο πεζοδρόμιο
                σαν τα στρείδια που σκεπάζουν τα ναυάγια.

            αρχική ανάρτηση

        

    
        
            Λεωφορεία γεμάτα σαρδέλες 

            το βυτίο

            21/12/2010

            Δυσφορία. Το κατά τ’ άλλα όμορφο χέρι της μπροστινής μου (ωραία μακριά δάχτυλα), έχει
                μπερδευτεί με τη τσάντα μου και το παλτό της ηλικιωμένης κυρίας διαγωνίως δεξιά. Το
                κορίτσι έχει κατακτήσει την ισορροπία μέσα στο Α2 μ’ έναν ασφαλώς παράδοξο αλλά και
                άκρως μυστήριο τρόπο. Ένας κύριος λίγο πιο πέρα μουρμουρίζει εδώ και ένα πεντάλεπτο.
                Το ένα ακουστικό έχει πιαστεί στην τσέπη του μπουφάν και τραβάει το αυτί μου προς τα
                κάτω. Δεν μπορώ όμως να το φτιάξω, γιατί με το ένα χέρι κρατιέμαι και το άλλο αν
                κουνηθεί θα χτυπήσει το κορίτσι με το ωραίο χέρι που – ξαναείπα – επιδεικνύει μια
                ζηλευτή ισορροπία.

            Το ίδιο πρωί σε άλλο λεωφορείο, μια γυναίκα κάνει παρατήρηση σε δύο αφρικανές που
                υποτίθεται φράζουν την έξοδο. Κάποιος παίρνει το μέρος τους. Μέσα μου ακόμη
                σκέφτομαι τα δύο προηγούμενα λεωφορεία που έχασα, αφού ακόμη και οι κονσέρβες χωράνε
                συγκεκριμένο αριθμό σαρδέλες.

            Το ίδιο βράδυ οδηγώ τόσο νευρικά, στρίβω εντελώς παράνομα, κόβω τελευταία στιγμή και
                κοιτάζω εντελώς στραβά την κοπέλα που πέρασε με πορτοκαλί.

            Η λέξη που ψάχνω είναι ταπείνωση. Η καθημερινότητα, μας ταπεινώνει μ’ ένα τρόπο που
                δεν είναι δυνατόν να περιγραφεί με ακρίβεια, μα βιώνεται σε πεζοδρόμια και χώρους
                εργασίας. Στο λεωφορείο που δε σε χωράει, στο φρενάρισμα της τελευταίας στιγμής, στο
                αυτοκίνητο που δε σε αφήνει να βγεις από τη θέση που έχεις παρκάρει, στην ουρά του
                supermarket και της εφορίας, στους κωδικούς του taxis, στο φπα, στον Λυριτζή που
                λέει στο ραδιόφωνο ότι το εισιτήριο των ΜΜΜ είναι φτηνό, ας πάει 1,30, στις ειδήσεις
                των 8, στο τέλος του τριμήνου που κάποιο μικρό παιδί μιλάει για τον έλεγχό του, στην
                ανταπόκριση του κρατούμενου, στον φασισμό που την πέφτει στην τυχαία μαύρη γυναίκα
                στο τρόλεϊ.

            Ταπείνωση είναι η λέξη και τη νιώθω να με χτυπάει από όλες τις πλευρές, λες και η
                καταιγίδα πέφτει οριζόντια. Περπατάω σε μια διαδήλωση μαζί με συνδικαλιστές των
                δεκο, με ανθρώπους τους πασόκ που τόσα χρόνια αντιπροσώπευαν το τέρας αυτοπροσώπως.
                Αισθάνομαι ξένος και την ίδια στιγμή κάνω μια υποχώρηση μέσα μου, λέω «να είμαστε
                όλοι μαζί», μπροστά στην επίθεση. Στις συζητήσεις κάνω ασκήσεις ρητορικής εναντίον
                του «όλοι μαζί τα φάγαμε» και του κοινωνικού αυτοματισμού και ταυτόχρονα αναρωτιέμαι
                αν διαδηλώνουμε εναντίον των μέτρων, εναντίον του ΔΝΤ ή εναντίον αυτής της ασχήμιας
                που τα κανάλια και οι εφημερίδες ονομάζουν καθημερινή ζωή.

            ***

            Το φριχτό μνημόνιο, ο κακόγουστος στρως καν και ο πάγκαλος για λίγο μ’ έκαναν να
                ξεχάσω. Δεν είναι αυτοί ο εχθρός μου. Αυτοί δεν είναι παρά άθλιες σκιές της
                επικαιρότητας, σκόνες και σκατά στο σπασμένο πεζοδρόμιο. Το πρόβλημά μου βρίσκεται
                στην πηγή της αποκτήνωσης και όχι σε μια ακόμη μείωση της αγοραστικής δύναμης.

            Ανταγωνισμοί, πειθαρχίες, άγχος και καρκίνος με άλλοθι το ιδεολόγημα του ελεύθερου
                χρόνου. Ποιές διακοπές, ποιό τσίπουρο, ποιός φίλος θα αναλάβει αυτήν την εποχή να
                μας υπενθυμίσει ότι είμαστε ζωντανοί; Ποιό κορίτσι θα χαμογελάσει, μπας και δω ξανά
                την γελοιότητα των λέξεων «καριέρα», «ανάπτυξη», «αντιπροσώπευση»; Το οικονομικό
                ένθετο θα με συνεφέρει. Ο δείκτης του χρηματιστηρίου θα επιβεβαιώσει ότι το ρολόι
                χτυπάει μόνο για να μετρήσει ένσημα, ότι τα παιδιά διαβάζουν για να παίρνουν
                βαθμούς, ότι η ζωή μας είναι ότι περισσέψει απ’ την αποπληρωμή του δημόσιου
                χρέους.

            (Ο Ζίζεκ έλεγε τις προάλλες να μην σπαταλάμε πολύ χρόνο για το καρναβάλι της
                διαδήλωσης. Το αύριο είναι το θέμα).

            Αν γράφω λοιπόν ασυναρτησίες είναι γιατί θέλω να απολογηθώ στον εαυτό μου, που
                παρακολουθώντας τον Παπακωνσταντίνου στην τηλεόραση, ξέχασα γιατί κατεβαίνω στο
                δρόμο. Όχι για ποσοστά, προϋπολογισμούς και καλύτερες συνθήκες σκλαβιάς. Αν κατέβηκα
                μερικές φορές στο δρόμο είναι γιατί κάποτε διάβασα το «Ιψ ο Τυπογράφος» και «το
                σύντομο καλοκαίρι της αναρχίας», γιατί είδα την Σαμοθράκη και την Αμοργό, γιατί
                γεύτηκα το χαλάζι της ορεινής Αρκαδίας. Ακόμη περισσότερο γιατί, όπως ακριβώς κι
                εσύ, ξέρω πως είναι να περπατάς ξυπόλητος στην παραλία, να τρως χιονιές στο σβέρκο
                και να κοιμάσαι κάτω απ’ τα αρμυρίκια. Γιατί κάποτε με κέρασαν άγνωστοι άνθρωποι σε
                ένα άγνωστο μέρος και γιατί μοιράστηκα το παράθυρο του καρβουνιάρη με ένα κορίτσι
                που δε χρειάστηκε να συστηθούμε για να αγγίξει ο ένας τον άλλο. Γιατί έστω και
                στιγμιαία αντιλήφθηκα πως δε μου ανήκει τίποτα κι αν μου ανήκει, χίλιες φορές να μου
                ανήκει εξ ημισείας.

            Δεν είναι το βασικό μου πρόβλημα λοιπόν, αν θα σταματήσουν το πασόκ και η νδ να
                παίζουν φλιπεράκι με το αυτονόητο. Αν γράφω ότι να’ ναι, μελοδράματα και
                κοινοτοπίες, είναι γιατί προς στιγμή ξέχασα ότι αν κατεβαίνω στο δρόμο, είναι επειδή
                ζητάω την κατάργηση της αποκτήνωσης.

            Και η φωτιά, μακριά απ’ τη βλακεία του μπάχαλου, τον κυνισμό του πασόκου συνδικαλιστή
                και τον φασισμό του ασφαλίτη, δεν σβήνει. Η φωτιά μέσα μας καίει ακόμη.

            ***

            (σχεδόν άσχετο, αλλά αυτό άκουγα τώρα)

            αρχική ανάρτηση

        

    
        
        Απόψε ξέμεινες

            βλέμμα

            11/7/2007

        Ανήκεις στην πόλη.

        Απ’ το πρωί της ανήκεις. Οταν ξυπνάς βαρύς και ρουφάς μισόκλειστος τον διπλό στρέτο
            και η ζέστη χαϊδεύει γνώριμη τους τοίχους.

        Κοιτάς τα μέιλ, τίποτε. Το καλοκαίρι δεν έχει ειδήσεις, μόνο διάττουσες εξομολογήσεις,
            κάτι λαχανιασμένα μισόλογα. Λίγα τα news, ψόφια τα μπλογκ. Δες το σημείωμα στο ψυγείο:
            τα ψώνια του εργένη, εφόδια για τον κατακλεισμό. Τα στερνά χρειώδη· με τούτα ο εργένης
            βγάζει καλοκαίρι στην Αθήνα, ακόμη και καύσωνα. Αν μείνει μέσα, θα ‘χει να
            βολεύεται.

        Σύρε το μαγνητάκι, διάβαζε: Παξιμάδια κρίθινα, ολίγη φέτα, γάβρος μαρινάτος, ντομάτες,
            πεπόνι, γιαρμάδες (3-4), καρπούζι (μισό), κασέρι 250 gr, αγγούρια, ελιές θρούμπες, χυμός
            πορτοκάλι και γκρέιπφρουτ, Ξυνό νερό, φρυγανιές μπριός (άσε…), γιαούρτια (με
            πέτσα;). Και μπίρες, πιλς. Επιθεώρησε τώρα τα υπάρχοντα: κάπαρη, κοπανιστή, μισό σαλάμι
            Λευκάδος, μέλι, βύσσινο, καφές. Και βότκα, και Wild Turkey. Πάγος.

        Δεύτερο ντους, ξύρισμα, στολή καλοκαιριού, λευκό παντελόνι, χρωματιστό μπλουζάκι,
            κλειδιά, κινητό.

        Νάτος: το μεσημέρι διαπλέει τα ποτάμια δίκυκλος, και η κάψα τού αρπάζει τα τσίνορα ―
            παρ’ όλ’ αυτά, βλέπει: τα έξωμα και τις κοιλίτσες, ξεμείνηδες ομόαιμους να
            σμηνουργούν στην άσφαλτο, η πόλη ποτέ δεν σταματά, σαλεύει αδιάκοπα στα βάθη Ιουλίου και
            Αυγούστου.

        Το μεσημέρι, πεπόνι με φέτα. Αφθονο νερό. Εσπρέσο. Δουλειά. Στο ρελαντί, με εξάρσεις.

        …

        [Κι οι μέρες αργοσταλάζουν. Το αστικό θέρος εξουθενώνει και επιβραδύνει, τσιτώνει τις
                αισθήσεις, ωθεί στην αναδίπλωση και την ενδοβολή, και ταυτοχρόνως με μια σπρωξιά σε
                πετάει έξω: να ιερουργείς με βότκες παγωμένες, ιδρωκοπώντας ασκόπως πάνω σε απώλειες
                και νοσταλγίες αλλοτινών καλοκαιριών, να εξοκέλλεις (ασκόπως, πάντα ασκόπως)
                αλκοολούχος σε ημίφωτα, να κουτρουβαλάς σε ζεσταμένους δρόμους εξάρχειους,
                θερισμένος.Κι αργοσταλάζει η νύχτα, μία τεράστια, ενωμένες όλες οι σύντομες
                νυχτιές σε μία· με φίλους σποραδικούς, σε αποσπασματικά τραπέζια, με κορωμένες
                κουβέντες, και πολύσημους ψίθυρους.]

        …

        Το βράδυ από νωρίς κυκλοφορούν ουίσκια σε πλαστικά κύπελα, εις υγείαν ρε. Τη μπλε νύχτα
            οδηγείς φτιαγμένος, με Φαϊρούζ, Μάσιβ Ατάκ και System of a Down στο iPod. Απόψε δεν θα
            ξεκοκαλίσεις ψαράκια, δεν θα αναστενάξεις με παγωμένο ασύρτικο, δεν έχει μπίρες και
            ροκιές στο Λυκαβηττό. Απόψε ξέμεινες.

        Γυρνάς στα αραιωμένα μπαρ των πεζοδρόμων, ό,τι απέμεινε. Ενα μπέρμπον εδώ, δύο πιο πέρα,
            δεν έχει γουάιλντ τέρκι, βάλε τζακ ντάνιελς, πολύ πάγο. Ψυχή. Κανείς γνωστός. Απρόθυμα
            διασχίζεις το λόφο. Θερισμένος. Μόνη σωτηρία, οι προμήθειες: παξιμάδι κρίθινο, ντομάτα,
            φέτα κ.ο.κ. Μπίρες, απ’ το μπουκάλι. Ξεραίνεσαι, βαριανασαίνεις, μα ύπνος δεν
            κολλάει.

        Καταβρέχεις με το λάστιχο. Μια κάφτρα στο ρετιρέ απέναντι.

        περιοδ. Γαστρονόμος, Καθημερινή 08.07.2007

            αρχική ανάρτηση

        

    
        
             Διασταυρώσεις

            vita moderna

            8/5/2005

            Ξανάβλεπα πρόσφατα τα «κουρέλια» του Νικολαΐδη, ταινία-σταθμός κυρίως για τη ροκ
                μυθολογία που έστησε στην εποχή της, αλλά και για τον απόηχο που άφησε στις επόμενες
                δεκαετίες. Υπέθετα μάλιστα ότι όλες αυτές οι στυλιζαρισμένες εξυπνάδες που μας
                έθρεψαν κάποτε θα κατέρρεαν σήμερα. Παραδόξως πώς, άντεξαν. Μοιάζει να τραγουδάνε
                ακόμα. Τι τραγούδι όμως λένε, θα σε γελάσω.

            Σε κάποια σκηνή ο Βαλαβανίδης λέει το εξής: «Στα σαράντα αρχίζεις να ζεις συνέχεια με
                εκείνο τον παράξενο φόβο πως όταν στρίψεις σε μια γωνιά υπάρχει κίνδυνος να δεις τον
                εαυτό σου να ’ρχεται από το απέναντι πεζοδρόμιο να σε συναντήσει».

            Περίεργος τύπος, τελικά, ο εαυτός σου. Δεν φτάνει που τον σέρνεις μια ζωή, ενδέχεται
                κάποτε να πέσεις και πάνω του, στον δρόμο.

            *

            Όχι ότι στα τριάντα σου βαδίζεις αμέριμνος. Απλώς μετά τα σαράντα αρχίζεις να
                φέρνεις, όλο και συχνότερα, στον τρελό του χωριού. Η ενδοσκόπηση γίνεται το
                αγαπημένο σου σπορ, η νοσταλγία το μόνιμο καταφύγιο και στο δεύτερο cutty sark
                αρχίζουν τα όργανα: γέλια, απρόσμενα δάκρυα, εκλάμψεις σοφίας, παραίτηση. Κάθεσαι
                στη μπάρα με τον κολλητό σου και ξαφνικά βλέπεις τον εαυτό σου να πηγαίνει προς την
                τουαλέτα. Μετά είσαι εσύ πάνω από τη λεκάνη και δευτερόλεπτα πριν το ηδονικό
                κατούρημα, κοιτάζοντας τη μάρκα στο καζανάκι, θυμάσαι, εντελώς αναίτια, το παιδικό
                σου ποδήλατο με τα αυτοκόλλητα. Τη διαδρομή δίπλα στη θάλασσα, καταμεσήμερο. Ένα
                καλαθάκι με τις πετονιές. Tη συμμαθήτρια Χάϊδω. Τα τσιγάρα του πατέρα σου.

            Κατόπιν, όλο το υπόλοιπο βράδυ, απουσιάζεις. Η κουβέντα είναι για τους Ολυμπιακούς
                αλλά εσύ ακούς τα γέλια στην κουζίνα της Τ., το μακρινό ’85. Μιλάς για τις συναυλίες
                του φετινού καλοκαιριού αλλά απ’ τα μάτια σου περνάνε άλλες λέξεις, στίχοι και
                εικόνες που δεν προλαβαίνεις να αποκωδικοποιήσεις. Μοιάζεις παρών, αλλά το εκεί και
                το τότε, είναι πιο κοντά από το εδώ και τώρα. Γίνεται;

            Στα σαράντα, γίνεται.

            Τώρα το παιχνίδι αρχίζει να παίζεται με τους όρους εις βάρος σου. Τώρα ο αντίπαλος
                προχωρά με δυο ζάρια και εσύ με ένα. Ό,τι σε πόνεσε έρχεται ξανά στην επιφάνεια,
                επίμονα, βασανιστικά, σαν παλιό τραύμα στην αλλαγή του καιρού. Είσαι πλέον αυτό που
                είσαι και όχι αυτό που γύρευες (κούρασε και ο νομπελίστας με τη διαρκή τροφοδοσία
                του – ας είναι). Σου συγχωρήθηκε μέχρι εδώ η πολυτέλεια της σπατάλης, η φαντασίωση
                της διαρκούς μεγέθυνσης, τα καλοπιάσματα της ζωής. Τώρα όμως γίνεται ταμείο και τα
                κεντρικά φώτα ανάβουν. Οι ατμόσφαιρες διαλύονται, τα τσιγάρα στα μακριά δάχτυλα
                σβήνουν, τα κολονάτα ποτήρια πάνε στο νεροχύτη. Η ποίηση το ’σκασε και απέμεινε
                μόνος του ο ποιητής, δίχως να λάμπει γύρω του τίποτα. Ο αγώνας γίνεται πλέον για την
                επιβίωση, για σκέτο το ζην, το ευ αποκολλήθηκε σε μια προηγούμενη περίοδο.

            Στα σαράντα σου λοιπόν, εσύ βρίσκεσαι κρυμμένος στα φυλλώματα και ο εαυτός σου, περνά
                σφυρίζοντας από απέναντι, φωταγωγημένος και ανυποψίαστος. Αν του ζητήσεις φωτιά θα
                σου προσφέρει ευχαρίστως, γιατί είναι σίγουρο πως νιώθει βαθιά συμπάθεια και
                αλληλεγγύη για κάτι κουρέλια σαν εσένα. Αποτελείς, μάλιστα κομμάτι της προσωπικής
                του μυθολογίας, μια άσαρκη ποιητική μονάδα προς αξιοποίηση. Είναι ακόμα άνοιξη,
                έρχονται μυρωδιές από τους κήπους και καθώς απομακρύνονται τα βήματά σας, δεν
                υπάρχει τίποτα και κανένας να κατηγορήσεις γι’ αυτή τη μελαγχολική σχάση του εγώ,
                γι’ αυτή την αναπόφευκτη διάσπαση ανάμεσα στο παρελθόν ως προσδοκία και το παρόν ως
                διάψευση.

            *

            (Βρέθηκα το Σαββατοκύριακο πάνω στην ξύλινη γέφυρα που κάποτε είχα βγάλει φωτογραφία
                τους δικούς μου. Τώρα ο καιρός ήταν βροχερός, από κάτω πέρναγε το ποτάμι λασπωμένο.
                Γύρω, τα μεγάλα πλατάνια. Ο πατέρας μου είχε σταθεί τότε να χαζεύει το νερό κάπως
                αφηρημένα. Χαιρόταν που ήμασταν όλοι μαζί αλλά νομίζω πως ήξερε βαθιά, ότι τίποτα
                δεν διαρκεί για πάντα. Γι' αυτό και στη φωτογραφία με κοιτάζει με τρυφερότητα και
                συγκατάβαση, μελαγχολικός όπως πάντα, με το γαλάζιο κοντομάνικο πουκαμισάκι του. Μια
                άλλη άνοιξη, εφτά-οχτώ χρόνια πριν.)

            αρχική ανάρτηση

        

    
        
            Ολα καλά, ρε! ― όλα αφανισμένα

            βλέμμα

            18/2/2007

            Ξημέρωνε. Tα γράμματα κυλούσανε από το promo dvd κι είχαμε μείνει αμίλητοι, ακούνητοι
                στον καναπέ. Δεν κοιταχτήκαμε καν. «Η ψυχή στο στόμα» μάς είχε αφήσει ξέπνοους, με πόνο, με
                έγνοια: Ποιοι είμαστε, πόσο αντέχουμε, ποιοι ζουν πλάι μας.

            Σαν τότε, όταν τελείωσε το «Σπιρτόκουτο». Η επικοινωνία με τις ταινίες του Γιάννη Οικονομίδη είναι
                μοναχική. Και αβάσταχτη. Και τριγυρνάνε στο μυαλό σου καιρό πολύ· όχι το βρισίδι,
                όχι η βία, λεκτική και σωματική, όχι· αλλά ο πόνος, η ερημιά, τα άδεια βλέμματα, τα
                ημίφωτα διαμερίσματα, η σκοτεινή πόλη, η απόγνωση. Η αλήθεια. Αυτά τριβελίζουν το
                νου σου.

            Ο Τάκης, με ξυρισμένο κρανίο και μουστάκες μηχανόβιου χαρλεά, ξεκινάει την ταινία
                λέγοντας στον καθρέφτη «Όλα καλά, ρε!» Καθώς το επαναλαμβάνει, ξανά και ξανά, η
                προτροπή προς εαυτόν γέρνει προς την απειλή. Το ξόρκι αυτό προοικονομεί όλη την εις
                Αδου κάθοδο που ακολουθεί. Ο Τάκης διαπλέει την ταινία και τη ζωή βουβός, διασχίζει
                έναν ορυμαγδό βρισιάς και βίας, προπηλακιζόμενος και δερόμενος, μόνο κοιτώντας
                βαθιά, απορημένος, ανήμπορος, παραδομένος, κρατημένος από τα ύστατα ράκη ανθρωπιάς.
                Στη δουλειά του, μοντάροντας πολύφωτα, σε μια βιοτεχνία υαλικών σαν του Κουμανταρέα,
                με τους συναδέλφους του να βιαιοπραγούν λεκτικά και το αφεντικό του να τον
                χρησιμοποιεί σαν μηχανή απελπισμένης ασέλγειας, στο σπίτι του, με τη γυναίκα του να
                τον βδελύσσεται και να τον κερατώνει, με το σόι του να τον εκμεταλλεύεται και να τον
                βουλιάζει, με τους τοκογλύφους να τον λιώνουν.

            Ολοι οι θύτες της ταινίας είναι θύματα. Ολοι. Η βία μεταφέρεται από σώμα σε σώμα, σε
                έναν ατέρμονα ιμάντα. Μα ο Τάκης είναι μονάχα δέκτης βίας, ένα σακί· ανήμπορος να
                μετακυλίσει τη βία που του αναλογεί. Κινείται στην γκρίζα ζώνη του Musselman (Πρίμο Λέβι, «Αυτοί που βούλιαξαν και αυτοί που σώθηκαν»),
                στην κατάσταση του ερημωμένου σκλάβου που περιμένει να αποτεφρωθεί στο Αουσβιτς,
                αφού πρώτα έχει απολέσει κάθε ανθρώπινη ιδιότητα. Ο βουβός Τάκης βλέπει να του
                αφαιρείται σταδιακά η ανθρώπινη υπόσταση, βουλιάζει, και με όση ανάσα του απομένει
                γίνεται ο εκτελεστής – του εαυτού του· ούτε καν σαν τον Ξένο του Καμύ, σαν τον φονιά του
                    Κισλόφσκι στο «Ου φονεύσεις», ούτε καν σαν τον Ακατόνε
                του Παζολίνι, που εκτελούνται από άλλους. Ιδού η σημερινή συνθήκη: Ο άνθρωπος
                απανθρωπίζεται από τους ομοίους του, από μια κοινωνία εξίσου απελπισμένων και
                ερημωμένων, που δεν συνομιλούν, μόνο βρίζουν και βιαιοπραγούν, σιχτιρίζουν και
                καταριούνται, δέρνουν τον διπλανό, τον όμοιο, και δέρνονται από τον αποπάνω, σ’ έναν
                δαιμονικό κύκλο εξαχρείωσης, σε μπαλέτο θηρίων. Κόλαση είναι οι άλλοι, κόλαση είναι
                εμείς.

            Ολοι βουλιάζουν. Στη νυκτερινή ασφυκτική πόλη της ταινίας –έναν μη τόπο–, στο πνιγηρό
                διαμέρισμα, μέσα σε οριακή φτώχεια, στις απέραντες δυτικές συνοικίες του κόσμου,
                υλακτεί ο άνθρωπος της υπερνεωτερικότητας πνιγμένος απ’ την υπερβολή του:«Πούτσο και
                ξύλο! Πούτσο και ξύλο!» ― αφιονισμένος χούλιγκαν, στρατωνισμένος, λυσσασμένος, χωρίς
                διαφυγή. Η δουλειά, η εστία, η πλατεία, η ταβέρνα, όλα πια είναι μη τόποι,
                ανοίκειοι. Οι άνθρωποι προπηλακίζονται ανέστιοι και ξένοι, ξενωμένοι από τον ίδιο
                τους τον εαυτό. Χωρίς αγάπη, χωρίς πίστη. Ερημοι μες στην έρημο.

            Ο Γιάννης Οικονομίδης δεν κάνει ρεαλισμό, νεορεαλισμό ή σκληρότητα· ακτινογραφεί τα
                σπλάχνα του ανήμπορου και του απελπισμένου, αυτού που βουλιάζει. Κάνει ντοκιμαντέρ
                στην εσχατιά της ύπαρξης, κινηματογραφεί με την κάμερα χαμηλά, στα ρείθρα. Σε βάζει
                να στοχαστείς πέραν της ηθικολογίας και του διδακτισμού, πέραν του correct, πέραν
                του αγοραίου ανθρωπισμού. Και μπαίνει στην τροχιά του Παζολίνι και του Κισλόφσκι,
                του Μάικ Λι στο ντοστογιεφσκικό «Naked»· συνεχίζει την έκκεντρη παράδοση της «Ευδοκίας»
                και του «Δέντρου που πληγώναμε», δείχνει ζωντανή την εγχώρια arte povera του
                Δαμιανού και του Αβδελιώδη, αποδεικνύει ότι η τέχνη υπάρχει δραστική και
                αφυπνιστική, εναγώνια. Κι αυτή την τέχνη, μες στο βουβό βλέμμα του Τάκη, την
                κρυμμένη ελπίδα ότι δεν χάθηκαν όλα, την αγκαλιάζουν οι νέοι, την αφουγκράζονται,
                νιώθουν τη φόρμα και την αγωνία της, μιλούν παθιασμένα στα μπλογκ και τις σποραδικές
                προβολές. Και θα μιλήσουν πολλοί για την «Ψυχή στο στόμα» στα χρόνια που
                έρχονται.

            αρχική ανάρτηση

        

    
        
            Kάτι μπήκε στο μάτι της 

            old boy

            30/6/2010

             Στo υπόγειο του σταθμού φιλιούνται. Ακούν βήματα. Το μεγάλο μάτι της
                    κοινωνίας που όλα τα βλέπει και όλα τα κρίνει δεν κάνει να δει το φιλί
                τους. Είναι και οι δύο παντρεμένοι με παιδιά. Σταματούν και περπατάνε μαζί. Ο αέρας
                φυσά μια εφημερίδα. Και δυο σκηνές ενώνονται
                    ανεπαίσθητα σε μία, όταν τους βλέπουμε να συνεχίζουν να περπατάνε στο
                συζυγικό σαλόνι. Γιατί στο σαλόνι απέναντί της δεν βρίσκεται ο άντρας της, αλλά οι
                στιγμές στο σταθμό τις οποίες αναπολεί. Δύο χωριστοί κόσμοι στην ίδια
                    εικόνα. Ο κόσμος στον οποίο βρίσκεται το σώμα της και ο κόσμος στον οποίο
                βρίσκεται το μυαλό της. Ο άντρα της μπαίνει στην εικόνα. Αντιλαμβάνεται ότι εκείνη
                ονειροπολεί και της το επισημαίνει: «Λώρα, ήσουν μίλια μακριά!». Πόσα μίλια; Ίσως
                όσα σε πάει ο
                    καλπασμός οκτώ ημερών. Πριν περάσει στα έπη και στις μεγάλες εικόνες των
                αχανών εκτάσεων ο Ντέιβιντ Λιν αφήνει με τη «Σύντομη Συνάντηση» του
                1945 άλλη μια ταινία σταθμό, η οποία διαδραματίζεται σε μεγάλο μέρος της σε ένα
                σταθμό τρένου. Και μάλλον κανείς άλλος σκηνοθέτης δεν λάτρεψε τόσο τα τρένα και δεν
                μας χάρισε τόσες αλησμόνητες σκηνές με τρένα: το τρένο στον «Δόκτορα
                Ζιβάγγο», το τρένο στο «Πέρασμα στην
                Ινδία», το τρένο στον «Λώρενς της
                Αραβίας» και φυσικά η αριστουργηματική τελευταία σκηνή με το τρένο πάνω στη «Γέφυρα του Ποταμού
                Κβάι».

             Ο Μίλαν Κούντερα γράφει στις «Προδομένες Διαθήκες» για την «Μαντάμ Μποβαρύ» «Η Έμμα
                έχει ραντεβού με τον Λεόν στην εκκλησία, αλλά τους φορτώνεται ένας φύλακας και
                διακόπτει το τετ-α-τετ τους με μιαν ατελείωτη και ανούσια φλυαρία ... δεν πρόκειται
                για καλλιτεχνικό μανιερισμό· πρόκειται για μια οντολογική, θα λέγαμε, ανακάλυψη: την
                ανακάλυψη της δομής της παρούσας στιγμής· την ανακάλυψη της διηνεκούς συνύπαρξης του
                κοινότοπου με το δραματικό, στην οποία θεμελιώνεται η ζωή μας». Ακριβώς έτσι, και η
                Λώρα έχει ραντεβού με τον Άλεκ στο μαγαζί του σταθμού του τρένου. Κατά πάσα
                πιθανότητα θα είναι το τελευταίο τους ραντεβού, οι τελευταίες τους στιγμές μαζί. Δεν
                τους έχει απομείνει τίποτα άλλο παρά αυτές, αυτές που θα συσσωρευτούν με τις
                υπόλοιπες, τις τόσο λίγες ποσοτικά αναμνήσεις τους. Με αυτές θα πρέπει να βγάλουν
                μια ζωή. Ελάχιστες φορές βρέθηκαν μαζί. Ελάχιστες Πέμπτες μέσα στις οποίες
                ερωτεύτηκαν και αποφάσισαν ότι δεν μπορούν να συνεχίσουν να βλέπονται. Ίσως γιατί η
                εργατική τάξη μπορεί να ενεργεί χυδαία, η ανώτερη τάξη μπορεί να είναι επιπόλαια και
                ελαφρή, αλλά η μεσαία τάξη είναι -ή τουλάχιστον θεωρεί τον εαυτό της- την ηθική
                ραχοκοκκαλιά της κοινωνίας. Του το εξηγεί άλλωστε και η ίδια, όταν της λέει πως ο
                έρωτάς τους είναι το μόνο που έχει σημασία: όχι, έχουν και άλλα πράγματα σημασία,
                όπως η αξιοπρέπεια και η αυτοεκτίμηση. Ενώ λοιπόν ζουν τις τελευταίες τους στιγμές
                μαζί, ενώ έχουν αποφασίσει ότι για χάρη του κόσμου πρέπει να μην ξαναβρεθούν, ο
                κόσμος εισβάλλει με την μορφή μιας γνωστής της Λώρα που «τους φορτώνεται και
                διακόπτει το τετ-α-τετ τους με μιαν ατελείωτη και ανούσια φλυαρία». Το κοινότοπο
                συνυπάρχει με το δραματικό με τρόπο σπαρακτικό. Αντί για τα τελευταία κοινά
                βλέμματα, τα τελευταία λόγια λατρείας, ο πιο άσχετος άνθρωπος του κόσμου να λέει τις
                πιο άσχετες κουβέντες.Δεν θα αξιωθούν ούτε τον τελευταίο αποχαιρετισμό, ούτε την
                τελευταία αμφιταλάντευση. Οι τελευταίες τους στιγμές μαζί για πάντα μολυσμένες από
                το μπανάλ. Η ζωή δεν είναι μυθοπλασία για να εξασφαλίζει πάντα το ιδανικό σκηνικό
                των σκηνών που θα διαδραματισθούν, η ζωή παρεμβαίνει, η «οντολογική ανακάλυψη» του
                Φλωμπέρ βρίσκει χώρο και στη «Σύντομη Συνάντηση».

             Η «Σύντομη Συνάντηση» διαδραματίζεται σε μια εποχή που δεν υπήρχε τηλεόραση και το
                βράδυ στο σπίτι ο άντρας επιδιδόταν στο σταυρόλεξο και η γυναίκα στο κέντημα. Που ο
                άντρας μέσα στο σπίτι κυκλοφορούσε μέχρι να πέσει για ύπνο με γραβάτα και κουστούμι.
                Σε έναν τέτοιον άντρα η γυναίκα εύχεται να μπορούσε να του διηγηθεί την ιστορία της:
                είναι ο πρώτος που θα την καταλάβαινε αληθινά, είναι ο τελευταίος που θα μπορούσε
                ποτέ να του το πει. Αρχίζει λοιπόν να του διηγείται στη φαντασία της πως γνωρίστηκε
                με τον παράνομο δεσμό της. Περιμένοντας το τρένο κάτι μπήκε στο μάτι της. «Είμαι
                γιατρός, να σας βοηθήσω;». Την βοηθά. Και της το βγάζει. Ωστόσο σύντομα θα
                συνειδητοποιήσει ότι έχει μπει κάτι άλλο στο μάτι της. Γιατί και ο έρωτας κάτι που
                μπαίνει στο μάτι μας είναι· κάτι που μπαίνει στην ματιά μας και την κάνει να
                ξεχωρίζει από όλα τα πρόσωπα του κόσμου ένα ως τόσο διαφορετικό, ως πηγή τέτοιας
                λάμψης, τέτοιας ταραχής, τέτοιας ευτυχίας, τέτοιου πόνου. Και όλοι οι υπόλοιποι που
                δεν έχει μπει τίποτα στο μάτι τους, δεν μπορούν να αντιληφθούν πώς αυτό το αδιάφορο
                για εκείνους πρόσωπο προξενεί σε εμάς όλα αυτά τα συναισθήματα. Εφόσον λοιπόν δεν
                είναι η εικόνα του άλλου μόνη της, εφόσον δεν προξενεί το ίδιο σε όλους αλλά μόνο σε
                εμάς, τότε δεν είναι θέμα πομπού αλλά θέμα δέκτη. Αφού δεν είναι η εικόνα του άλλου,
                είναι το μάτι που την βλέπει. Ο έρωτας είναι ένα σκουπιδάκι που μπαίνει στο μάτι μας
                και επηρεάζει τον τρόπο που κοιτάμε. Ένα σκουπιδάκι που συχνά μας κάνει να
                δακρύζουμε. Ιδιαίτερα όταν προσπαθούμε να το βγάλουμε. Ενώ αυτό μένει και επιμένει.
                Δεν θέλει να βγει με το ζόρι. Θέλει το χρόνο του ώστε να βγει μόνο του. Φυσικά και
                χωρίς δάκρυα.

             Αλλά όταν έχει πρωτομπεί, τίποτα δεν φαίνεται όπως πριν· ούτε καν ακούγεται όπως
                πριν. Της λέει τις πιο βαρετές, επιστημονικές και αντιερωτικές λέξεις. Αναπνευστικές
                ασθένειες των ανθρακωρύχων. Ανθράκωση. Χαλίκωση. Σιλίκωση. Κι όμως. Τον ακούει λες
                και της απαγγέλλει ποιήματα. Οι λέξεις του είναι εισαγωγή σε έναν μαγικό κόσμο. Στον
                μαγικό του κόσμο. Είναι εκείνος που θα θεραπεύσει. Εκείνος που θα σώσει τον κόσμο
                από τον κακό. Είναι εκείνος. Ο τόσο διαφορετικός από τον άντρα μου. Ο τόσο άλλος.
                Πόσο ευγενικά σκέφτεται, πόσο ευγενικά υπάρχει, τι υπέροχο να είμαι δίπλα του, τι
                υπέροχο να τον ακούω να μιλάει, πόσο ευτυχισμένη θα ήμουν δίπλα του, πόσο
                ευτυχισμένη θα ήμουν αν ζούσα μια άλλη ζωή. Ο έρωτας ως φυγή, ως απόδραση από τον
                εαυτό, ως νοσταλγία ενός εναλλακτικού σεναρίου ζωής, ως λαχτάρα διαφορετικών
                παραστάσεων. Αν ζούσαν μαζί, αν έμπαιναν στη ρουτίνα, αν περνούσαν τα χρόνια, ίσως
                ένα βράδυ που θα της ανέλυε αυτήν την απίθανη περίπτωση χαλίκωσης που του είχε τύχει
                το πρωί, εκείνη θα ονειρευόταν τον γοητευτικό ψηλό άνδρα που της είχε εκμυστηρευτεί
                αυτοσαρκαστικά το πάθος του για τα σταυρόλεξα.

             (Kείμενο γραμμένο για το ελculture)

         αρχική ανάρτηση

        

    
        
            Το ερασιτεχνικό βίντεο μιας λυπητερής είδησης 

             ou ming

            
            29/10/2007

            
            αεροπλάνο

            
            ννεφο σύννεφο

            σύννεφο σύννεφ

            
            κεραίες

                ταράτσα

                διαμέρισμα

                διαμέρισμα

                διαμέρισμα

                διαμέρισμα

                διαμέρισμα

                διαμέρισμα

                άνθρωπος

                που πήδηξε

            αυτοκίνητο μηχανάκ

            ρτηγό

            
            
            αστυνομικός που

            προσπαθ να μου

            καλύψ τ φακ

            
            
            αρχική ανάρτηση

        

    
        
            Να απαντούσες, για όλους 

            το βυτίο

            26/7/2010

            Στο “the year of living
                    dangerously” Ο Billy Kwon περπατάει στη Τζακάρτα ανάμεσα σε πεινασμένους και
                άστεγους. Ξεναγεί ένα νεαρό δημοσιογράφο στην εξαθλίωση, στους ανθρώπους που ζουν
                στο δρόμο, στη μιζέρια. Ταυτόχρονα αφηγείται μια ιστορία για τον Τολστόι. Ο
                συγγραφέας γυρνώντας στους δρόμους της Μόσχας, έρχεται αντιμέτωπος με την ατελείωτη
                φτώχια. Ένα βράδυ αποφασίζει ότι δεν μπορεί να κάνει πλέον αλλιώς, παρά να μοιράσει
                όλη του την περιουσία στους απόκληρους. Μετά από λίγο καιρό όμως, αντιλαμβάνεται ότι
                ακόμη και μια τέτοιου είδους θυσία, δεν αλλάζει τίποτα. Ο Τολστόι καταλήγει στην
                ίδια ερώτηση, η οποία βασανίζει τον αλλόκοτο δευτεραγωνιστή σε όλη τη διάρκεια της
                ταινίας, “what then must we do?”.

            Ο Kwon εξηγεί: «να προσπαθείς απλά να προσφέρεις στη δυστυχία που βρίσκεται μπροστά
                στα μάτια σου». Άλλωστε αυτό κάνει ο ίδιος προσφέροντας ό,τι μπορεί σε μια γυναίκα
                και το μικρό άρρωστο παιδί της. «Ό,τι και όπως μπορείς», λέει. Λίγο αργότερα, όταν
                φτάνουμε στο τέλος της ταινίας το παιδί έχει πεθάνει και ο Kwon έχει αυτοκτονήσει,
                πέφτοντας απ’ το παράθυρο του ξενοδοχείου και κρατώντας ένα πανό με ένα μήνυμα
                εναντίον του δικτάτορα της Ινδονησίας. Αξίζει να σημειώσουμε ότι ο δικτάτορας που
                εκείνη την ώρα περνάει με τη λιμουζίνα του απ’ το σημείο, δεν προλαβαίνει να δει
                ούτε την πτώση του Kwon ούτε το μήνυμα. Η θυσία του Τολστόι, η θυσία του Kwon
                μοιάζουν εντελώς αδύναμες, άχρηστες και ανίκανες να αλλάξουν το οτιδήποτε, εκτός
                βέβαια απ’ το προσωπικό τους σύμπαν. Το προσωπικό σύμπαν τελειώνει ή συνταράσσεται,
                αλλά ο υπόλοιπος κόσμος δεν νιώθει την παραμικρή ταλάντωση. Συνεχίζει ακάθεκτος να
                πεθαίνει απ’ τη δίψα, την πείνα, τις σφαίρες και τις πολιτικές αποφάσεις.

            Όταν τελειώνει η κατά τ’ άλλα μέτρια ταινία μένει στο στόμα μια πικρή γεύση που
                ανακυκλώνει τις λέξεις του Τολστόι. “What then must we do?”

            ***

            Ξαναβλέποντας το «σύνδρομο Μπάαντερ Μάινχοφ» πέφτω πάνω σ’ ένα διάλογο: Η Μάινχοφ
                ρωτάει «πώς θα το κάνουμε;». Ο Μπ., εκνευρισμένος, απαντάει: «Αμάν πια με τον
                θεωρητικό αυνανισμό σου. Απλά θα το κάνουμε». Ας αφήσουμε τις βόμβες, τα αίματα και
                τα υπόλοιπα άθλια θεάματα στην άκρη και ας τοποθετήσουμε ένα σωρό σημασίες στο το
                της ερώτησης.

            Κάποιο βράδυ βλέπουμε μια ωραία γυναίκα στην άκρη της μπάρας, πίνει μόνη της και
                κοιτάζει στο χάος, που, ως γνωστόν, απλώνεται πάντα κάπου πίσω απ’ το κεφάλι του
                μπάρμαν και τις μισογεμάτες μποτίλιες. Η απόσταση μεταξύ αυτής και του εαυτού μας,
                εκφυλίζεται γιατί μετατρέπεται σε θέμα συζήτησης και ανάλυσης. Ποιό είναι το σχόλιο,
                ταυτόχρονα έξυπνο, αστείο, αρκετά βαθύ και αρκούντως ελαφρύ, που θα της εξαπολύσεις;
                Το ερώτημα λοιπόν είναι, πώς θα την πλησιάσεις; Λάθος.

            Η απόσταση μεταξύ αυτής και του εαυτού πρέπει απλώς να διανυθεί. Θα συγκρουστείς με
                φόρα και τρυφερότητα με το κατασκευασμένο κενό που σας χωρίζει. Απλά θα της
                μιλήσεις.

            Τα ίδια περίπου μπορείς να πεις για τα όσα συμβαίνουν στις εργασιακές σχέσεις και ένα
                σωρό άλλα ζητήματα καθαρά πολιτικά, χωρίς απαραίτητα τα θέματα αυτά να αποβαίνουν
                σημαντικότερα απ’ τη γυναίκα που κάθεται στην άκρη του μπαρ.

            ***

            Εξυπνάδες, θα μου πεις. Υπεραπλουστεύσεις. Γράφει κάπου ο Μέηλερ: «την επανάσταση
                πρώτα την κάνεις και έπειτα διδάσκεσαι απ’ αυτή».

            ***

            Γίνομαι δύστροπος. Αγωνιούμε, ψηφίζουμε, διαμαρτυρόμαστε, σχολιάζουμε, κάνουμε
                ζάπινγκ. Συζητάμε για την κατάσταση στη χώρα. Ποιό είναι το άγχος μας; Να
                περιθάλψουμε την υπαρξιακή μας ανησυχία; Να περισώσουμε την καταναλωτική
                καθημερινότητα; Να γυρίσουν τα πράγματα εκεί που ήταν το 2000; Να παίρνουμε δάνεια
                πάλι χωρίς κόπο;

            Γίνομαι ιδιαίτερα δύστροπος. Έχω ένα σπίτι, δύο λογαριασμούς σε τράπεζες και περιφέρω
                την ιδρωμένη και εύθραυστη ευτυχία μου, λέγοντας όχι στους σπαστικούς Πακιστανούς
                στα φανάρια.

            Γίνομαι πολύ μίζερος. Μένω μέσα απόψε, ζορίζεται το εισόδημά μου. Δε θα βγω για
                σινεμά, ποτό, φαγητό, να μοιραστώ το οικοδομικό τετράγωνο με τους άστεγους της
                Καρύτση.

            (Κι αν η φτήνια μου είναι τέτοια, που μια γυναίκα στην άκρη της μπάρας, ισοδυναμεί με
                περίπου μισή ντουζίνα πρεζάκια που παραπατάει στην άκρη του δρόμου, θα μπορούσα να
                πω, όχι χωρίς μια δόση εξυπνακισμού, ότι το ζήτημα των ναρκωτικών λύνεται πολύ
                εύκολα. Τουλάχιστον πιο εύκολα απ’ ότι το πρόβλημα με τα μαύρα μαλλιά και τα μακριά
                δάχτυλα.)

            Ξαναλέω κι εγώ λοιπόν, κάτοικος, ντόπιος, τουρίστας και μόνιμα περαστικός απ’
                τη Τζακάρτα. “What then must we do?”

            ***

            Με λίγα λόγια έπειτα από κάτι βόλτες, σε μερικές συνοικίες της πόλης, αναρωτιέμαι τί
                είναι αυτό που θέλουμε να σώσουμε, ή μάλλον αν το σχέδιο σωτηρίας περιλαμβάνει τον
                πληθυσμό που ανήκει μόνο σε συγκεκριμένες κατηγορίες. Το ξέρω δεν λέω τίποτα
                καινούριο ή πρωτότυπο. Απλά είναι που κάθε τόσο, έρχεται απ’ την Πατησίων ο
                Γκόρπας κι όλο τον ακούω με τη βραχνή φωνή του να φωνάζει μες στο κεφάλι μου

            «(..) παχύ φύσημα των ευκαλύπτων που έρχεσαι κι εσύ σαν μάνα σαν πατέρας σαν ζωή σαν
                θάνατος και μου λες τότε και τώρα:

            Αγάπη για όλους ή για κανέναν

            χασίσι για όλους ή για κανέναν

            ο παραμυθατζής για όλους ή για κανέναν(..)»

            ***

            Υγ. Το publish πατήθηκε, αν όχι για κάποιο άλλο λόγο, επειδή
                στο αμάξι ο Burke μου είπε 

            «None of us are free.
 None of us are free, one
                    of us are chained.»

            αρχική ανάρτηση

        

    
        
            Για λέγε σκηνικό, κουρέλι 

            vita moderna

            13/9/2007

             Αντίο στον Νίκο Νικολαΐδη

            To ροκ μυθιστόρημα τρέφεται από την Ποιητική του- εξού και η λατρευτική σχέση της
                κοινότητας με όσους υπέροχους-καταραμένους εξάντλησαν νωρίς το καύσιμο. Ο Νίκος
                Νικολαΐδης εικονογράφησε τα τοτέμ (ίσως και τα ταμπού) μιας ειδικής γενιάς που δεν
                παρηγορήθηκε από τον πολιτικό πυρετό της μεταπολίτευσης (ή την ατομική εξασφάλιση),
                στήνοντας ένα κλειστό σύμπαν προσώπων διαρκώς αρπαγμένων από ένα πέραν, ένα
                αδιευκρίνιστο αλλού, που γέμιζε τις σιωπές τoυς με πεισιθάνατη, σνομπ γοητεία. Αν
                την έπαιρνες στα σοβαρά βούταγες από το μπαλκόνι, αν γλιστρούσες απλώς στην
                επιφάνειά της κρινόσουν κάλπης και ψεύτης. Στο ασταθές και κρίσιμο ενδιάμεσο
                στάθηκαν όσοι επιβιώνουν ακόμα από εκείνη τη μακρινή εποχή, κυρίως όσοι μπόρεσαν να
                δώσουν δημιουργική έκφραση σ’ αυτήν την πολύτιμη αλλά επικίνδυνη προίκα.

            Δεν είναι σίγουρο ότι η βολική κατηγορία του cult σκηνοθέτη διατηρεί ακόμα τους
                θετικούς της προσδιορισμούς– όποια ορολογία πέφτει μαζικά στο τραπέζι της αγοράς
                ακυρώνεται από την κατάχρηση. Πάντως η σκοτεινή, λυρική αύρα του φορμαλισμού του και
                η εμμονή σε έναν αποπνικτικό εγκλεισμό των ηρώων χωρίς διέξοδο, προώθησαν την ιδέα
                του μοναχικού αντι-σταρ, σε μια περίοδο που το εγχώριο σινεμά πόνταρε κυρίως στην
                αναζήτηση της εθνικής ιδιοπροσωπείας ή το λαϊκό ψυχόδραμα.

            Τα πρόσωπα και οι ατάκες από τα Κουρέλια και τη Γλυκιά Συμμορία έλαμψαν για χρόνια
                στο στερέωμα της ροκ κουλτούρας, καθώς η ματαίωση και η τρυφερότητα μασκαρεύτηκαν
                έναν ιδιότυπο κυνισμό προς ειδοποιημένους αναγνώστες. Δεν ενδιέφεραν η ατομική
                εμπλοκή των προσώπων στο πάθος (άκου πτώμα να μαθαίνεις) ή τα ξεχωριστά τους
                δράματα, αφού η διάψευση είχε ήδη συντελεστεί σε πρότερο χρόνο. Οι ήρωες μπορούσαν
                μόνο να σπάνε πλάκα, να χορεύουν ή να κάνουν έρωτα πριν τους καταπιεί το σκοτάδι: αν
                κοινός ορίζοντας όλων είναι ο θάνατος, ας τον επισπεύσουμε να τελειώνουμε με
                αξιοπρέπεια. Ή αλλιώς, η αναζήτηση λίγης χαράς στο έδαφος μιας εδραιωμένης
                απελπισίας που τη φωτίζει πότε πότε η αλληλεγγύη των φίλων, των συνοδοιπόρων.

            Προσωπικά δεν έχω άλλο τρόπο να ερμηνεύσω την ακαταμάχητη έλξη που ασκεί διαχρονικά η
                ήττα, έξω από αυτή την αίσθηση της συνοδοιπορίας. Η επιτυχία ενός εκάστου δεν στήνει
                σχέσεις, δεν μοιράζεται. Στο δρόμο προς τα εκεί, ακόμα και με τις μηχανές σου στο
                φουλ, ένα κομμάτι του εαυτού μένει να κρυφοκοιτάζει προς τα πίσω. Γι’ αυτή τη ζέστη
                των αισθημάτων που εκφράζονται πάντα κρυπτικά και συγκαλυμένα μεταξύ οικείων, γι’
                αυτή τη διαφύλαξη μιας περιοχής σπατάλης και ελευθερίας, αγάπησε τόσος κόσμος τη
                γλυκιά συμμορία και τα κουρέλια. Για τον ίδιο λόγο ενδέχεται και ο δημοφιλής
                κινηματογραφιστής να μην αρκέστηκε ποτέ στη δημοφιλία του σε δεδομένο κοινό,
                κρατώντας μια περιοχή προσωπικής αγωνίας για την τέχνη του. Θεώρησε τις «επιτυχίες»
                του εύκολες και προχώρησε σε νέα αναμέτρηση με τους εφιάλτες- πολλές φορές με άνισο
                αποτέλεσμα.

            Οριστική ιστορία της τέχνης δεν διαφαίνεται στον ορίζοντα και πάντως δεν είναι αυτή
                που ορίζει την προσωπική μας διαδρομή. Οι πρώτες εκείνες ταινίες του Νικολαΐδη
                εμψυχώνονται από το πνεύμα μιας εποχής, χωρίς τη γνώση του οποίου φαντάζουν,
                υποθέτω, ατελή σκίτσα ανθρώπων σε κρίση. Και ίσως να είναι εν μέρει έτσι, αλλά ποιον
                θα ενδιέφερε μια εξ αποστάσεως κριτική αποτίμηση του έργου του; Όχι πάντως εκείνους
                που έστησαν εξαρχής μια σχέση συνενοχής με τον ελεγειακό πεσσιμισμό του, εκείνους
                που τυλίχτηκαν στις ίδιες φίνες κλωστές της αδιέξοδης μοίρας των ηρώων του.

            Σ’ αυτές τις περιπτώσεις ή ερωτεύεσαι το πακέτο ή το επιστρέφεις. Όσοι από εμάς το
                παραλάβαμε έγκαιρα, τον ευχαριστούμε για το ταξίδι και τον αποχαιρετούμε με
                συγκίνηση.

            Athens Voice, 13-9-2007

            αρχική ανάρτηση

        

    
        
             ou ming

            31/12/2009

            Δύο εικόνες μού έχουν εντυπωθεί: το πλαστικό χριστουγεννιάτικο δέντρο στο διάδρομο
                του νοσοκομείου που πήγαινα επίσκεψη, και στην επιστροφή, το χριστουγεννιάτικο
                δέντρο που παρατηρούσα μέσα από το ταξί, στη βιτρίνα της πιτσαρίας Καράκας.
                Αναβόσβηναν και τα δύο στολισμένα σε εξαιρετικά ξένα μέρη. Πηγαινοέρχονταν μπροστά
                τους σύριγγες, σαλάτες και πίτσες, νοσοκόμες με γάντια, ασθενείς με πιτζάμες και
                ορούς, πιτσαδόροι με αλευρωμένα χέρια. Χωρίς δώρα στη βάση, μια απλή υπενθύμιση των
                ημερών, ένα τρισδιάστατο ποστ ιτ με τα ζώα της φάτνης να σηκώνουν με την ανάσα τους
                λίγη ασκούπιστη σκόνη.

            αρχική ανάρτηση

        

    
        
            Το Ποστ της Φιόνα 

            old boy

            26/10/2006

            Στην καρδιά του «Τέσσερεις Γάμοι & Μία Κηδεία» υπάρχει μια σκηνή εντελώς
                ασυνήθιστη για αισθηματική ταινία, μια σκηνή εξορισμένη και απωθημένη από το σύμπαν
                των αισθηματικών ταινιών, μια σκηνή που αναιρεί τον δικαιολογητικό λόγο ύπαρξης των
                αισθηματικών ταινιών. Ως αισθηματική ταινία μπορεί να οριστεί ακριβώς η ταινία
                εκείνη που δεν περιλαμβάνει σκηνές σαν αυτή: σε ένα σχεδόν σκοτεινό δωμάτιο, σε
                σπίτι όπου γίνεται δεξίωση γάμου, ο Τσαρλς είναι μόνος του με την καλή του φίλη
                Φιόνα. Την ρωτάει πότε σκοπεύει να παντρευτεί κι αν έχει κανέναν έρωτα στην ζωή της.
                Ναι, του απαντάει. Ο Τσαρλς ενθουσιάζεται. Ποιός είναι ο τυχερός; Τον ξέρω; Εσύ
                είσαι, Τσαρλς. Πάντα εσύ ήσουν. Ο Τσαρλς πέφτει από τα σύννεφα. Μασάει τα λόγια του.
                Δεν έχει λύση να της δώσει. Μετά μπαίνουν κι άλλοι στο δωμάτιο και η αμηχανία του μη
                ζεύγους διαλύεται.

            Αλλά μόνο αυτή. Στο τέλος του έργου όλοι οι πρωταγωνιστές και δευτεραγωνιστές
                καταλήγουν ερωτευμένοι στην εκκλησία και μόνο η Φιόνα ποζάρει χαμογελαστή, με στωϊκό
                αυτοσαρκασμό, δίπλα σε μια ολόσωμη φωτογραφία του πρίγκηπα Κάρολου.

            Όταν βλέπουμε τη σκηνή, έχουμε ήδη διανύσει ικανό τμήμα του έργου ώστε να
                συναισθανθούμε τη Φιόνα και να γευτούμε μαζί της την πίκρα απ' το ερωτικό φαρμάκι.
                Αυτή είναι και η ειδοποιός διαφορά από αρκετές παρόμοιες σκηνές που υπάρχουν σε άλλα
                ρομαντικά φιλμ: εδώ αυτός που τρώει τα μούτρα του αφενός είναι άνθρωπος και όχι
                καρικατούρα (και μάλιστα ένας άνθρωπος με τα μάτια και την έκφραση της Κρίστιν Σκοτ
                Τόμας) και αφετέρου τα τρώει τελείως χωρίς να βολευθεί με κάποιο άλλο ταίρι.

            Υπάρχει η ζωή - υπάρχουν και οι αισθηματικές ταινίες. Στη ζωή υπάρχουν πετυχημένα και
                αποτυχημένα ρομάντσα, υπάρχουν αμοιβαίοι και μονομερείς έρωτες. Στην αισθηματική
                ταινία το ρομάντσο θα συναντήσει χίλιες δυσκολίες αλλά στο τέλος θα πετύχει: ο
                πρωταγωνιστής είναι ερωτευμένος με την πρωταγωνίστρια και τανάπαλιν.

            Στη ζωή ο έρωτας είναι αλλήθωρος, στις ταινίες όλους τους βλέπει, όλους
                αλληλοεξαρτώμενα τους τυφλώνει κι όλους τελικά τους αμείβει. Στη ζωή ο έρωτας σκορπά
                χαλάσματα στο πέρασμά του, στις ταινίες κατανέμεται ακριβοδίκαια, ισομερώς και
                αρμονικά. Οι αισθηματικές ταινίες γυρίζονται ακριβώς για να σκηνοθετηθεί το ιδανικό
                της ελλείπουσας στη ζωή ερωτικής αρμονίας.

            Μπορεί στη ζωή ως Βασιλική, Γεωργία, Στέλλα, να ερωτεύομαι δίχως απόκριση, ξέρω όμως
                ότι με 7 - 7,5 ευρώ στο σινεμά ή με 1 - 2 ευρώ στο dvd θα ταυτιστώ με την
                πρωταγωνίστρια κι όλα θα πάνε στο τέλος καλά. Καρδιοχτύπια - αγωνία - κορύφωση
                μουσικής - παθιασμένο φιλί. Επιτέλους μ' αγαπά. Τίτλοι τέλους.

            Η Φιόνα είναι η εκπρόσωπος της Βασιλικής, της Γεωργίας, της Στέλλας, η εκπρόσωπος του
                αληθινού χρώματος των ματαιώσεων της ζωής μέσα στο αφόρητο ροζ των ρομαντικών
                φιλμ.

            Κι έτσι η Φιόνα είναι καταδικασμένη να ομολογεί εσαεί, στο ίδιο ημισκότεινο δωμάτιο,
                τον αδιέξοδο έρωτά της στον Τσαρλς, να εισπράττει την παγωμάρα του και να έχει να
                πορευτεί μ' αυτήν συντροφιά ως τους τίτλους του τέλους και μετά πάλι ξανά τα ίδια με
                τους τίτλους της αρχής, χωρίς να μπορεί να αλλάξει το σενάριο της ζωής της.

            Δεν σ' αγαπά, Φιόνα.
 Δεν έπρεπε να το δούμε αυτό σε μια αισθηματική ταινία,
                είναι σαν ύβρις μέσα σε μια αισθηματική ταινία, αλλά δεν σ΄αγαπά.

             Είναι φορές που η Φιόνα από την μικρή ή την μεγάλη οθόνη κοιτάζει με αγωνία τη
                Βασιλική, τη Γεωργία και τη Στέλλα, περιμένοντας τα δικά τους καρδιοχτύπια, τη δική
                τους αγωνία, τη δική τους κορύφωση μουσικής, τα δικά τους παθιασμένα φιλιά.

                Και χαμογελά γιατί ξέρει ότι τουλάχιστον το σενάριο της δικής τους ζωής δεν είναι
                προκαθορισμένο.

            αρχική ανάρτηση

        

    
        
        Στη μέγγενη του φόβου

            βλέμμα

            30/11/2007

         Οπουδήποτε στην Αθήνα, στις κεντρικές, τις ιστορικές συνοικίες. Στο Παγκράτι, στη
            Νεάπολη, στα Πατήσια, στον Αγιο Παντελεήμονα Αχαρνών. Αργά το βράδυ. Μια νέα γυναίκα,
            τριάντα κάτι, αποχωρεί από το σπίτι φίλων της και πάει στο αυτοκίνητό της. Κάτω από το
            φως των λαμπτήρων νατρίου ψάχνει στην τσάντα το κλειδί.

        Μια σιδερένια γροθιά την τραντάζει. Ο πόνος δεν την αγγίζει ακόμη, αλλά ο τρόμος την
            καταλαμβάνει ακαριαία: πίσω της στέκονται δυο άντρες, ψηλοί, βουβοί. Πιάνουν την τσάντα
            της, αυτή σαν αυτόματο την προτείνει: Πάρτε την! Δέχεται κι άλλο χτύπημα, θολώνει, είναι
            σιδερογροθιά· κι άλλο, κι άλλο, πέφτει στα γόνατα. Απομακρύνονται βουβοί, όπως
            πλησίασαν.

        Τώρα νιώθει το αίμα να πλημμυρίζει στυφό το στόμα, δεν νιώθει στόμα, δεν νιώθει γνάθους,
            μόνο αίμα. Φωνάζει βοήθεια. Ανοίγουν μπαλκονόπορτες, βλέπει εσωτερικά φώτα, φιγούρες
            ανθρώπων στα μπαλκόνια. Κοιτούν, δεν μιλούν, δεν κινούνται. Φωνάζει χωρίς δυνάμεις. Μια
            γυναίκα της πετάει ένα πακέτο χαρτοπετσέτες. Σκουπίζει το αίμα. Στην τσέπη του μπουφάν
            ψαύει το κινητό. Δεν φωνάζει πια. Τηλεφωνεί στους φίλους της, στην παραδίπλα
            πολυκατοικία.

        Στο νοσοκομείο, διαγνώσθηκαν τρία κατάγματα της κάτω γνάθου. Ενας αστυνομικός της είπε,
            λίγο πατρικά, λίγο ενοχλημένα: Μα τι τα ‘θελες κι εσύ να νυχτοπερπατάς, σε τέτοιο
            μέρος;

        Το μέρος: Αθήνα, κεντρική συνοικία. Η οδός Πιπίνου, φερ’ ειπείν· αλλά κι η Κόνωνος,
            κι η Βουλγαροκτόνου.

        Η αίσθηση: Φόβος. Τυφλός, άλογος, απάνθρωπος. Πιο πολύ κι από τη σιδερογροθιά πονούν οι
            ανοιχτές, βουβές μπαλκονόπορτες. Οι φοβισμένοι άνθρωποι που κοιτούν και δεν μιλούν, δεν
            δρουν, δεν συντρέχουν. Μένουν άπρακτοι, μακριά, πιασμένοι στη μέγγενη του φόβου. Η
            γειτονιά τους είναι εχθρική και ανοίκεια, είναι το Φαρ Ουέστ, είναι το Χάρλεμ και το
            Μπρονξ, είναι η πηγή του φόβου τους.

        Βουτηγμένος στο φόβο, ο άνθρωπος της ιστορικής αθηναϊκής γειτονιάς, χάνει την
            ανθρωπινότητά του, παύει να δρα σαν άνθρωπος εν κοινωνία, αλληλέγγυος και συμπονετικός,
            μένει πλάσμα έντρομο, βουβό, σκοτεινό και παγωμένο. Αγρίμι βουβό, στο μπαλκόνι. Ο
            Σμήαγκολ εκπίπτει σε Γκόλουμ.

        Ομως: Στη μητρόπολη που ζούμε, άγρια και προσφιλή μαζί, αύριο, μεθαύριο, κάποιος από μας
            θα βρεθεί στα γόνατα. Για να σηκωθούμε, χρειαζόμαστε ένα χέρι· για να μείνουμε άνθρωποι,
            χρειάζεται κάτι παραπάνω από ένα πακέτο χαρτοπετσέτες.

        Καθημερινή, 30.11.2007 

             αρχική ανάρτηση

        

    
        
             ou ming

            2/9/2007

            Ακόμη και τα μεγαλύτερης ακριβείας όργανα χρειάζονται τακτική βαθμονόμηση. Το
                σκέφτομαι κάθε πρωί που μαζεύω τα κουραδάκια του σκύλου μου και τα κλείνω στη
                σακούλα: ο άνθρωπος πρέπει να καθαρίζει τακτικά τα περιττώματα ενός ζώου, για να
                ρυθμίζει την αλαζονεία του.

            αρχική ανάρτηση

        

    
        
            Τα φώτα στο βάθος του ορίζοντα

            niemandsrose

            23/3/2011

            Η πιο δυνατή στιγμή στην κοινή μας ζωή, και για μένα και για εκείνη, τη λιγοστή ζωή
                που έχουμε ως τώρα ζήσει μαζί, αλλά που είναι οι πιο συγκλονιστικοί τριάντα μήνες
                της ζωής μου, οι τριάντα πιο καθοριστικοί μήνες της δικής της ζωής, είναι όταν τη
                γέννησα, την είδα, την αγκάλιασα, τη θήλασα. Που όλα μαζί λογαριάζονται ως τη μία
                ενιαία και αδιαίρετη ευτυχία της μητρότητας.

            Η επόμενη πιο δυνατή στιγμή στη ζωή μας, για μένα, ήταν μια νύχτα του περσινού
                καλοκαιριού. Μια νύχτα στα παράλια της νότιας Κρήτης. Είχαμε στήσει τη σκηνή μας.
                Πιο δίπλα είχαν ανάψει μια μικρή φωτιά. Εγώ κι εκείνη πιο παράμερα. Την πήρα αγκαλιά
                και ξαπλώσαμε σ' ένα ψαθάκι παράλληλα με την ακτογραμμή. Εγώ με την πλάτη στην άμμο.
                Εκείνη με την πλάτη στην κοιλιά μου. Έτσι είναι και έτσι πρέπει να' ναι η σχέση μας:
                η μαμά πιο κοντά στο χώμα, στο θάνατο, το παιδί πιο κοντά στη μήτρα, στη ζωή.
                Κοιτούσαμε μια τα αστέρια εκεί ψηλά, μια το βουνό στα δεξιά μας, μια τη θάλασσα στ'
                αριστερά μας. Της έδειχνα τον ουράνιο θόλο τη νύχτα, την κορυφογραμμή της γης, το
                κύμα της θάλασσας στα βράχια. Που όλα μαζί λογαριάζονται ως τη μία, ενιαία και
                αδιαίρετη ομορφιά του κόσμου.

            Ανασηκώθηκα. Την έβαλα να καθήσει ανάμεσα στα πόδια μου και τα τύλιξα γύρω απ' το
                κορμάκι της. Η πλάτη μου στους αγαπημένους, η πλάτη της στην αγαπημένη της. Πίσω απ'
                τη πλάτη μας πρέπει να βρίσκεται αγάπη. Με τα βλέμματά μας στραμμένα κατά τον
                ορίζοντα. Γύρισα το κεφάλι μου, αναζητώντας στο σκοτάδι που έσπαγαν οι φλόγες, το
                πρόσωπο του αδελφού μου. Θυμάσαι ρε όταν ήμαστε μικρά που μας έλεγαν οι γέροι πως
                φαίνεται η Λιβύη από 'δω; Το θυμόταν. Κοιτούσα λαίμαργα το απέραντο μαύρο
                προσπαθώντας να διακρίνω τα φωτάκια μιας άλλης ηπείρου. Τα είδαμε ποτέ τα φώτα της
                Λιβύης; Η μνήμη δεν βοηθούσε. Τα είδαμε ποτέ; Ο καιρός δε βοηθούσε. Τα είδαμε ποτέ;
                Θα μπορούσαν να φαίνονται; Τα είδαμε ποτέ; Μπορεί τα φωτάκια να μη φαίνονταν έτσι κι
                αλλιώς. Μπορεί να φαίνονταν μόνο αν είχε απανεμιά και καθαρό ουρανό. Μπορεί να τα
                είδες και να μη τα θυμάσαι. Μπορεί και να μην τα είδες. Τι σημασία είχε; Η λογική
                βοηθούσε λίγο. Το συναίσθημα τελικά βοήθησε περισσότερο.

            Κάπου εκεί απέναντι, στο βάθος του ορίζοντα ζούσαν κάποιοι ξένοι. Από άλλη χώρα, άλλη
                ήπειρο, με άλλο θεό, με άλλη γλώσσα, με άλλο χρώμα, με άλλο πολίτευμα, με άλλα
                προβλήματα. Όλα αλλιώς. Κάποιοι αλλιώτικοι, τη στιγμή που εσύ ανακαλείς στη μνήμη
                αυτό που προσκυνούσες, τον κόσμο και την ομορφιά του, τη ζωή και τον άνθρωπο, που
                είναι ενιαία και αδιαίρετα ως μια δύναμη, τη μόνη άξια να προσκυνήσεις, κάποιοι,
                γείτονες, μια θάλασσα ανάμεσα, σφάζονται. Κάποια μητέρα απ' τη Λιβύη, έναν πολιτισμό
                μακριά και μια θάλασσα κοντά, έρχεται ως αντικατοπτρισμός. Θα κρατάει κι εκείνη
                κάποιο παιδί στην αγκαλιά, θα ψάχνει κάποιον αδελφό μες στο σκοτάδι. Η πλάτη του
                παιδιού της δε πρέπει να είναι στο χώμα ποτέ. Πίσω απ' τη πλάτη δε πρέπει να' ναι
                μαχαίρια ποτέ. Έρχεται σαν ανώτερος αντικατοπτρισμός, όπως οι Δροσουλίτες, μπροστά
                στα μάτια σου. Εκεί στα νότια παράλια του νησιού, αναπαρίσταται μπροστά στα μάτια
                σου ο πόλεμος των πιο κοντινών σου ξένων. Και τα φώτα ξαφνικά φαίνονται. Ξαφνικά
                καταλαβαίνω γιατί πρέπει οπωσδήποτε να φαίνονται. Γιατί πρέπει το παιδί μου να τα
                βλέπει. Και τα φωτάκια της Λιβύης και του κόσμου όλου. Για να' ναι ο κόσμος, ο
                άνθρωπος και η Ιστορία ένα, ενιαίο και αδιαίρετο.

            αρχική ανάρτηση

        

    
        
             Πάλι και ξενιτέψεις με, στα ξένα μην πεθάνω 

            vita moderna

            16/5/2010

            Βηματίζω στον περίβολο της Σωτηρίας περιμένοντας τις εξετάσεις της μάνας μου και ακούω τα πουλιά να τρελαίνονται στο ανοιξιάτικο φως. Είμαι χαρούμενος γιατί επιτέλους φεύγουμε από δω. Με πλησιάζει κάποιος από το πλάι κρατώντας ένα χαρτί-είναι μετανάστης, όχι πάνω από τριάντα χρονών. Τι γράφει εντό, μου κάνει και μου δίνει τη διάγνωση. Καθώς κατεβαίνω προς τα συμπεράσματα διαβάζω ότι πρόκειται για προχωρημένη μορφή καρκίνου στον πνεύμονα και τους λεμφαδένες- οι διατυπώσεις δεν είναι προσεκτικές ή καλυμμένες. Τον κοιτάζω με απελπισία και του λέω δεν γράφει κάτι καλό- εκείνος ξαναρωτάει: τι γράφει; Προσπαθώ να βρω συνώνυμα ή κάτι ανάλογο μα είναι αδύνατο: στον πνεύμονα, δεν είναι κάτι καλό. Εκείνος επιμένει: τι γράφει, τι γράφει; Θέλω να ξεφύγω, να βάλω τις φωνές ή τα κλάματα, δεν μπορώ να το ξεστομίσω: δεν γράφει κάτι καλό, δεν είναι κάτι καλό, όχι καλό, επαναλαμβάνω συνεχώς. Κάποια στιγμή το επαναλαμβάνει και ο ίδιος, αφηρημένα: όχι καλό· ύστερα απομακρύνεται σκυφτός, μ' αυτό το άσπρο χαρτί στο χέρι. Νιώθω τόσο ταραγμένος, τόσο πανικόβλητος που ασυναίσθητα κάνω το σταυρό μου λέγοντας θεέ μου θεέ μου θεέ μου

            αρχική ανάρτηση

        

    
        
            Βαριά ρωσική προφορά 

            το βυτίο

            10/5/2011

            Η αμηχανία

            Μεγάλη Παρασκευή πρωί κατεβαίνω στο χωριό και φτάνοντας στα διόδια (μη ρωτήσεις ποιά,
                είναι πλέον πάρα πολλά), διακρίνω κόσμο και σημαίες μπροστά από κάθε κουβούκλιο.
                Συνήθως είναι διαφημιστικά αυτά που μοιράζονται και δε δίνω σημασία. Πλησιάζοντας
                όμως, διαπιστώνω ότι έχουν τοποθετηθεί ελληνικές σημαίες παντού. Μπροστά από κάθε
                διάδρομο στέκονται δυο τρεις τύποι και μοιράζουν “στόχο”. Πρόκειται για μια κίνηση
                της Χ.Α. Παγώνω λίγο γιατί παρατηρώ ότι δεν υπάρχουν περίεργοι με ξυρισμένα κεφάλια,
                γυαλισμένα μάτια και άλλα παρόμοια. Είναι κανονικοί άνθρωποι, εικοσάρηδες,
                τριαντάρηδες, ντυμένοι κανονικά και μοιράζουν εφημερίδες της χα. Ψελλίζω ένα όχι,
                ευχαριστώ. Συνέρχομαι μετά από κανένα δεκάλεπτο όταν το cd παίζει το ερωτικό του
                Πανούση.

            Η βαρβαρότητα

            Πριν πιεις καφέ, το ραδιόφωνο λέει ότι δολοφονήθηκε
                    ένας άνδρας την ώρα που ετοιμαζόταν να μεταφέρει την ετοιμόγεννη γυναίκα του στο
                    μαιευτήριο. Ο καφές έχει περίεργη γεύση και ανεβαίνει ξανά στον ουρανίσκο,
                αφού ειδικά σήμερα, τυχαίνει να πρέπει εξαιτίας της δουλειάς να περάσω σε λίγο, πολύ
                κοντά απ’ το ίδιο εκείνο σημείο. Πλησιάζοντας εκεί, σφίγγω την τσάντα που κρατάω και
                ελέγχω τις τσέπες του σακακιού αν είναι ακόμη γεμάτες μετά το συνωστισμό του μετρό.
                Κοιτάζω περίεργα όσους περπατάνε προς το μέρος μου ή όσους βαδίζουν λίγο πιο
                γρήγορα. Είμαι ξένος σε μια εμπόλεμη ζώνη, μετράω τους ζητιάνους στα πεζοδρόμια και
                αναλογίζομαι άγνωστους νεκρούς. Πώς να ζήσεις έτσι;

            Στο λεωφορείο δεν ξέρεις τι να σκεφτείς. Πηγαίνοντας, στην πλατεία Βικτωρίας, μπαίνει
                γέρος, εμφανώς ενοχλημένος. Μονολογεί, μάλλον δυνατά. «Διώξτους πια, γεμίσαμε
                αραπάδες. Σαβούρες». Μου κάνει εντύπωση η λέξη σαβούρες. Επίσης μου κάνει εντύπωση
                ότι το κορίτσι δίπλα μου, που χωρίς αμφιβολία συγκαταλέγεται στους αραπάδες, δεν
                αντιδρά καθόλου. Ούτε γκριμάτσα, ούτε κίνηση, ούτε κουβέντα. Αναρωτιέμαι αν δεν
                ξέρει ελληνικά ή αν αλήθεια αδιαφορεί ή αν απλά προσποιείται την ατάραχη.

            Στο λεωφορείο δεν ξέρεις τι να σκεφτείς. Επιστρέφοντας, στην Πατησίων κάπου στο ύψος
                της ΑΣΟΕΕ, μπαίνει πολύς κόσμος. Ηλικιωμένος κύριος σπρώχνοντας και παρασύροντας,
                προλαβαίνει στο νήμα γυναίκα την οποία τοποθετώ γύρω στα σαράντα. Παρόλο που την
                έχει απωθήσει από πίσω και ενώ εκείνη δεν τον είχε δει, προκειμένου να πιάσει τη
                θέση, μουρμουρίζει κάτι για έλλειψη σεβασμού. Η γυναίκα το καταλαβαίνει κι ενώ στην
                αρχή δεν λέει τίποτα, το συνεχιζόμενο σιγανό μουρμουρητό του κυρίου δεν την αφήνει
                να ηρεμήσει. Ανοίγει το στόμα της και η φωνή βγαίνει όπως ο ήχος του κινητού όταν το
                έχεις στην επιλογή αυξανόμενη ένταση. «Καλά δεν ντρέπεσαι λίγο. Είπαμε σεβασμό στην
                ηλικία, αλλά όχι και τέτοια αγένεια. Όχι τέτοια συμπεριφορά. Και με σπρώχνεις και
                μιλάς. Γιατί δε μου ζητάς να καθίσεις, αφού δεν μπορείς να στέκεσαι όρθιος; Δε θα
                σου έδινα τη θέση; Παρά σπρώχνεις και μιλάς κιόλας». Τώρα πια η γυναίκα
                ξελαρυγγιάζεται. Αλλά κι αυτός απαντάει φωνάζοντας εξίσου: «Εγώ να ντραπώ; Εσύ να
                ντραπείς. Μεγάλος άνθρωπος και θα μ’ άφηνες όρθιο». Στα ακουστικά οι black pistol
                fire (νομίζω) είναι στο 29 (με τέρμα το 30) και όμως ίσα που ακούγονται. Οι φωνές
                συνεχίζονται μέσα στο λεωφορείο που εκείνη τη στιγμή διασχίζει την Πατησίων, όχι και
                τόσο μακριά απ’ την οδό Ηπείρου. Ξαφνικά, η γυναίκα μπροστά μου βγάζει τα δικά της
                ακουστικά, και βάζει μια φωνή ακόμη πιο δυνατή: «Σταματήστε επιτέλους. Είστε καλά;
                Υπάρχουν κι άλλοι στο λεωφορείο. Έλεος πια. Θα σκοτωθούμε κιόλας δηλαδή;».
                Σταματάνε. Ξαναβάζει τα ακουστικά.

            Αν έλεγε και κάτι αστείο, αν προσέθετε πχ. ένα «αγάπη ρε μουνιά» στο τέλος της φράσης
                της, το ορκίζομαι θα της έδινα ένα φιλί εκεί, έτσι όπως στεκόμασταν στριμωγμένοι,
                εκνευρισμένοι και με τον κόμπο στο στομάχι. Δεν το έκανα, αλλά έτσι κι αλλιώς, για
                μια στιγμή, σκέφτηκα ότι αυτή η γυναίκα ακριβώς μπροστά μου, ήταν – στα σοβαρά – μια
                ηρωίδα. Ένας υπέροχος άνθρωπος που σταμάτησε με μια μόνο φωνή ένα μακελειό. Η
                ενέργειά της αμέσως, πήρε μέσα μου ανεξέλεγκτες διαστάσεις. Έμοιαζε να δείχνει με
                θαυμαστή ακρίβεια, μέσα σε λίγα μόνο δευτερόλεπτα, ποιο είναι το καθήκον μας. Να
                σταματήσουμε το μακελειό, να συγκρατήσουμε τη λύσσα, να βάλουμε μια φωνή που θα
                ξεκαθαρίζει τα πάντα εδώ και τώρα. Η φωνή της, ήταν για μένα μια καθαρή πολιτική
                πράξη. Ήταν η δήλωση ότι δε θα μας φάει η μαύρη τρύπα. Το «έλεος» που φώναξε το
                άκουσα και λίγο αλλιώς.

            ή το αντίδοτο

            Για καιρό μ’ άρεσε να λέω ότι δεν υπάρχει πιο εύκολο πράγμα, απ’ το να βρίσκεις
                αντίδοτο στον κυνισμό. Αρκεί ας πούμε να ανοίξεις ένα οποιοδήποτε βιβλίο του
                Λακαριέρ ή του Βακαλόπουλου.

            Κάτι αντίστοιχο ένιωσα, όταν είδα τις προάλλες το Io sono l‘amore.
                Σ’ αυτή την κατά τ’ άλλα μέτρια ταινία, υπάρχει ένα μαγικό δεκάλεπτο (ίσως και
                λίγο περισσότερο). Σ’ αυτό παρακολουθούμε την Tilda Swinton και τον Edoardo
                Gabbriellini, ξαφνικούς εραστές κάπου στην εξοχή. Σ’ όλη την ταινία χορταίνουμε
                χρυσά κοσμήματα, ακριβά φορέματα, επαύλεις και εξεζητημένα δείπνα. Σ’ αυτό το
                δεκάλεπτο όμως, βλέπουμε ανάκατα κουνημένα κοντινά από σφήκες, μίσχους, βυζιά,
                πόδια, μαλλιά, βουνοκορφές, λουλούδια, δάχτυλα, κοιλιές, γλώσσες, χώμα. Η Tilda
                Swinton, Ρωσίδα που παντρεύτηκε τον πλούσιο Ιταλό και ζει την υπέροχη ζωή, βρίσκει
                τον εαυτό της, τη Ρωσία μέσα της, στη μέση του πουθενά, στην κορυφή του βουνού, στη
                σούπα της μάνας της, στη βαριά προφορά, στο πάθος που ξαπλώνει πάνω σε αγκάθια και
                χόρτα. Η προηγούμενη ζωή, η πλούσια, η γεμάτη παρέες και δεξιώσεις, χρήματα και
                μαλλιά κομμωτηρίου, είναι απλά ένα φορτίο. Γι’ αυτό ακριβώς το λόγο μοιάζουν
                εξαιρετικές οι σκηνές, στις οποίες η οικονόμος βγάζει με ιδιαίτερες κινήσεις, σαν
                ιεροτελεστία, τα δαχτυλίδια, τις γόβες, το κολιέ της T. Swinton. Αυτή η διαδικασία
                επαναλαμβάνεται στην αρχή του δεκάλεπτου, όταν λίγο πριν ο ένας καταβροχθίσει το
                σώμα του άλλου, ο άντρας αναλαμβάνει να απογυμνώσει απ’ το φορτίου του κόσμου τη
                γυναίκα.

            Η Tilda Swinton δείχνει το δρόμο, όχι βέβαια απαρνούμενη τα πλούτη, αλλά
                ξαναβρίσκοντας τη χαμένη Ρωσία. Ανακαλύπτοντας ξανά την σαρκική επαφή, την αμήχανη
                επιθυμία. Αφήνοντας το κορμί γυμνό, μπας και ξανασυστηθεί με τον αληθινό
                κόσμο. Δίνοντας στον E.G. το ψαλίδι που της κόβει με μιας, τα νεκρά από λακ
                μαλλιά.

            Κάπως έτσι, η ζωή σπαρταριστή, παθιασμένη και γεμάτη μελανιές του έρωτα κοιτάζει
                ευθεία στο βάθος τις βουνοκορφές κάπου στην Ιταλία, τη Γαλλία, την Αρκαδία, τον
                Υμηττό. Κάπως έτσι, η ζωή επιτέλους βρίσκει τη μητρική της γλώσσα, τη βαριά ρώσικη
                προφορά.

            Να, σαν κι εμάς που βρίσκουμε σιγά σιγά τη μητρική μας γλώσσα. Αυτή που υπερασπίζεται
                την μετανάστρια στο λεωφορείο, τη γυναίκα απ’ τον ξινό γέρο, τον άντρα που απλά
                θέλει να πάει τη γυναίκα του στο μαιευτήριο. Η μητρική μας γλώσσα. Αυτή που μιλούσε
                σήμερα το απόγευμα ο Νεντίμ απ’ το Πακιστάν, όταν μου έσφιξε το χέρι πέντε κι έξι
                φορές επειδή του έδωσα πέντε παραπάνω γαμημένα ευρώ, που έπλυνε το αμάξι. Η μητρική
                γλώσσα. Αυτή, που μου επιτρέπει ακόμη να νιώθω ντροπή. Αυτή που κάπου κάπου, πνέει
                σαν δροσερό αεράκι στον Ταΰγετο, τον Πάρνωνα, το κέντρο της Αθήνας και τα στενά των
                Πετραλώνων.

            αρχική ανάρτηση

        

    
        
             ou ming

            8/5/2011

             Με τα τελευταία μου λεφτά αγόρασα ένα βιβλίο που αποδείχτηκε μια ιστορία για έναν
                που με τα τελευταία του λεφτά αγόρασε μια χούφτα ελιές. Λίγη ώρα πριν είχα δώσει τα
                προτελευταία μου λεφτά σε έναν μαύρο που εξείχε από έναν κάδο. Με ευχαρίστησε
                κάνοντας μια μικρή υπόκλιση με το χέρι στο στήθος, τον ρώτησα από πού ήταν,
                απάντησε, τον ρώτησα πόσο καιρό είχε στην Ελλάδα, απάντησε, ήθελε να φύγει, μόνο να
                φύγει ήθελε, I' m suffering here, είπε. Το πρόσωπό του ήταν όμορφο και χαμογελαστό
                και από τη χαραμάδα ανάμεσα στους κοπτήρες του έβλεπα να περνάνε αντιλόπες και
                λιοντάρια. Στην επόμενη ερώτηση έμαθα ότι δεν είχε φάει τίποτα όλη μέρα. Αλλά το
                βράδυ θα έτρωγε: άνοιξε περήφανος μια σακούλα με μια μασημένη μακαρονάδα που είχε
                βρει στα σκουπίδια. Έβγαλα μια κραυγή, δεν θυμάμαι καν τι είπα, θα προτιμούσα να μην
                την είχα βγάλει και ακόμη περισσότερο θα προτιμούσα να μην είχα για στόχο μια
                ψεύτικη ψυχραιμία. Είχα γουρλώσει τα μάτια κι άρχισα να μασάω τα λόγια μου, επέπλεαν
                κι αυτά μέσα στη σάλτσα στη σακούλα. Είχα έρθει απρόσμενα σε επαφή με τους φτωχούς
                ήρωες των παιδικών μου βιβλίων. Ποτέ δεν περίμενα να τους γνωρίσω, ήταν πάντα οι
                ξένοι, οι παιδικοί μου αγαπημένοι ξένοι, σε μέγεθος σελίδας. Και τώρα στεκόταν ένας
                τέτοιος ήρωας μπροστά μου, στο φυσικό του μέγεθος, με μια σακούλα με μασημένα
                μακαρόνια στο χέρι. Ένας άγνωστος που από τη μια στιγμή στην άλλη ήρθε κι ακούμπησε
                το στομάχι του στο αυτί μου.

             Λίγες μέρες νωρίτερα είχα πιάσει κουβέντα με έναν αλβανό περιπτερά. Με κέρασε
                τσιγάρο, κάπνιζε κι αυτός. Φαινόταν άνθρωπος της βιοπάλης. Κουβέντα στην κουβέντα
                -δεν ήθελε να είναι αδιάκριτος, αλλά να- φτάσαμε στα ψυχικά μου βάσανα, που τα
                διέκοπταν πού και πού διάφορες μάρκες από τσιγάρα. Έδινε τα πακέτα, έπαιρνε τα
                λεφτά, επέστρεφε τα ρέστα και συνεχίζαμε. Στην αρχή μιλούσαμε για μένα, για μένα που
                ήμουν έξω, ενώ αυτός ήταν μέσα και πιθανόν να πίστευε -έτσι όπως με έβλεπε με το
                μάτι καλογυαλισμένο- ότι εγώ ήμουν αυτή που έπρεπε να είναι μέσα. Γεμάτη αναποδιές η
                ζωή. Το παραδέχτηκε. Παραδέχτηκε επίσης πως δεν μπορούσε να μιλήσει με τους φίλους
                του για αυτές τις αναποδιές. Σύντομα φτάσαμε στα δικά του ψυχικά βάσανα, έχω καμιά
                φορά αυτό το ταλέντο, πρέπει να έχω ρέντα, εξαρτάται κι από την εποχή του χρόνου -
                αυτή είναι μια άλλη ιστορία, κάποια στιγμή θα την πω, αν είναι η σωστή εποχή του
                χρόνου και έχω και ρέντα. Έχω καμιά φορά αυτό το ταλέντο λοιπόν, να μου ανοίγεται
                εύκολα ο απέναντι. Η ώρα περνούσε και τα ψυχικά βάσανα του περιπτερά γίνονταν όλο
                και πιο μεγάλα, χωρίς ποτέ να γίνονται συγκεκριμένα, και ταυτόχρονα όλο και κάποιος
                πελάτης ερχόταν και ζητούσε μέχρι και κούτες ολόκληρες τσιγάρα. Κάτι τον έτρωγε, δεν
                μου το είπε. Μόνο μια στιγμή, έσκυψε γρήγορα και έπιασε ένα διπλωμένο χαρτί
                περιοδικού, το ξεδίπλωσε και μου το έδωσε να το διαβάσω. Του έριξα μια γρήγορη
                ματιά, ήταν οι συμβουλές κάποιου ψυχολόγου. Είχε υπογραμμίσει τη λέξη άθυρμα. Δεν
                τον έφταναν τα βάσανά του, τον βασάνιζαν και οι λέξεις.

             Δεν υπάρχει τέλος σε αυτή την ιστορία. Πάντα οι άνθρωποι θα βάζουν τα χέρια τους σε
                σκουπιδοντενεκέδες, πάντα θα βγάζουν τα χέρια τους από περίπτερα, για να ζήσουν. Και
                πάντα, ακόμη και μέσα από τον πιο βρόμικο κάδο, ακόμη και μέσα από το πιο μικρό
                κουβούκλιο, ένα χέρι θα θελήσει να πιάσει το δικό σου. Αυτή είναι η ιστορία.

            αρχική ανάρτηση

        

    
        
            Η φτώχεια, οι χαρές κι η αποφορά της 

            sraosha

            10/1/2008

             A skinny lad with tow hair stringy under a foreignlooking cap was offering her
                    arbutus in a basket. She bought a bunch and pressed her nose in it. May woods
                    melted like sugar against her palate. The whistle blew, gears ground as cars
                    started to pour out of the side streets, the crossing thronged with people.
                    Ellen felt the lad brush against her as he crossed at her side. She shrank away.
                    Through the smell of the arbutus she caught for a second the unwashed smell of
                    his body, the smell of immigrants, of ElIis Island, of crowded tenements. Under
                    all the nickelplated, goldplated streets enameled with May, uneasily she could
                    feel the huddling smell, spreading in dark slow crouching masses like corruption
                    oozing from broken sewers, like a mob.

             John Dos Passos, Manhattan Transfer (The Burthen of Nineveh)

             Σκέφτομαι αυτό το ποστάκι εδώ και βδομάδες. Για πρώτη φορά, κράτησα και σχετικές
                σημειώσεις. 'Αχρηστες. Πάμε λοιπόν, κρατώντας στον νου το παραπάνω απόσπασμα, που
                βρήκα εκ των υστέρων.

             Πριν τα Χριστούγεννα πήγα στο τοπικό εκπτωτικό σούπερ μάρκετ να πάρω πέντε πράματα.
                Είναι εκπτωτικό γιατί εκμεταλλεύεται την ελεύθερη αγορά: φέρνει πολωνικό νεσκαφέ,
                ολλανδικά δημητριακά, πορτογαλικούς χυμούς, ουγγρική νιβέα, λετονικά ζιλέτ, δανέζικα
                μπισκότα, ισπανικές γκοφρέτες και ούτω καθεξής. Πήρα τι είχα να πάρω και στάθηκα
                στην ουρά για το ταμείο και είδα ότι δίπλα στις τσίχλες και τις σοκολάτες και τα
                παρόμοια είχανε στήσει μια προθήκη με στρινγκάκια προστυχούτσικα για μια λίρα
                (€1,71) το ένα. Σάρκασα από μέσα μου, ήταν όλα τους το κακό τους το χάλι. Αμέσως
                όμως ένας άλλος νόμος (που λέει κι ο Απόστολος Παύλος) υπερίσχυσε μέσα μου. Κοίταξα
                τους άλλους στην ουρά: γεωργιανές νοικοκυρές, ινδούς που αγοράζουνε ρύζι με το
                τσουβάλι, βούλγαρους μεροκαματιάρηδες, χτίστες από την Ουκρανία. Συνειδητοποίησα ότι
                ένα τέτοιο χθαμαλό και προορισμένο να ξεφτίσει και να ξεχειλώσει στρινγκάκι μπορεί
                να χάριζε μια ή δύο νύχτες έκστασης σε κάποια ζευγάρια που πάνω από μια λίρα δε θα
                είχανε να διαθέσουν για να ζήσουν τ' όνειρο, ή απλώς μια φαντασίωση του συρμού, όπως
                όλοι μας λαχταρούμε. Ό,τι μου φαινόταν εμένα κωμικό κι ευτελές μπορεί για κάποιους
                να γινόταν, να έγινε, ερωτική έκπληξη και το κλου ('χάιλαϊτ' το λεν οι νέοι) μιας
                νύχτας, αφορμή γλυκασμού και αψιάς κλινοπάλης.

             Μετά γύρισα σπίτι, έφτιαξα καφέ κι άνοιξα τηλεόραση. Η τηλεόραση τις απογευματινές
                ώρες είναι πλήρως καλυμμένη από μεξικάνικα εδώ. Δεν εννοώ τσίλι, μπουρίτο, τάκο --
                εννοώ σήριαλ. Μαλακίες. Καρικατουρίστικες ερμηνείες (ό,τι φαίνεται κάτω άπό τη
                μεταγλώττιση), ημίγυμνοι άντρες, μπαλκονάτες γκόμενες με το βυζί απ' έξω (για έναν
                ήπιο απογευματινό αναμμό). Μετά πάλι ο άλλος νόμος μίλησε μέσα μου. Ποιος είμαι εγώ
                που θα κρίνω ό,τι δίνει χαρά κι αναψυχή (φτιαγμένο να πασάρει επίφαση ρεαλισμού στις
                πιο σουρεάλ κι αφηγηματικά αγκυλωμένες πλοκές) στον απλό κοσμάκη; Πόση ενέργεια,
                πόσα λεφτά, πόσα χρόνια απαιτούνται για να μπορέσεις να χαρείς τον Αντρέι Ρουμπλιόφ
                (η αγαπημένη μου ταινία); Ούτε μπορώ να υπολογίσω. Ενώ η Φλορισιέντα κι η Καρλότα κι
                ο Χουάν ο Ντερμπεντέρης κι η Πιπέτα η Παρθένα τι απαιτούν; Τίποτα. Προσφέρουν έλεο
                και φόβο, διασκέδαση και χαρακτήρες ανέλπιστα οικείους δωρεάν.

             Πριν πάρουμε από τον φτωχό, αμόρφωτο και αποκλεισμένο κόσμο τα φτηνιάρικα
                στρινγκάκια και τα χαζά του σήριαλ, πρέπει να σκεφτούμε καλά αν πραγματικά μπορούμε
                να του δώσουμε ό,τι χρειάζεται για να χαρεί κάτι καλύτερο, Γιατί είμαι από αυτούς
                τους αντι-σχετικιστές 'εσσενσιαλιστές' οι οποίοι πιστεύουνε πως όντως υπάρχει κάτι
                'καλύτερο'.

             Πριν κλείσω, και σε συνάρτηση με το απόσπασμα του Ντος Πάσσος: αρκεί να μείνεις
                άνιφτος, άπλυτος, αξύριστος, χωρίς αλλαξιές για δυο μέρες -- μόνο και μόνο επειδή
                αποκλείστηκες σε κάποιο αεροδρόμιο μακριά από τις αλλαξιές σου και από μια ντουζιέρα
                -- για να νιώσεις τη μυρωδιά του ξένου να αναδίδεται από το σώμα σου. Για να
                σιχαθείς εσύ ο ίδιος τον εαυτό σου, για να αισθανθείς αναξιοπρεπής και καχύποπτος
                απέναντι στον ίδιο τον εαυτό σου ενώ στέκεσαι στην ουρά του transfer desk, καθώς η
                αποφορά κι η απλυσιά του πρόσφυγα, του κουρελή, του μετανάστη διαχέεται από πάνω σου
                ανεξέλεγκτη και ποτίζει τα ρούχα σου. Για να μυρίσεις όπως μυρίζει όποιος αφήνει
                πίσω του ένα σπίτι για να βρει ένα μέλλον -- κι ας είσαι απλώς τράνζιτ εσύ, με το
                ωραίο σου διαμέρισμα για τελικό προορισμό. 

            αρχική ανάρτηση

        

    
        
            Μού 'πες θα φύγω 

            niemandsrose

            8/7/2011

            Για να ξορκίσω το κακό, ήρθα στο σπίτι και έψαχνα καταφύγιο. Είπα στον εαυτό μου, το
                διχασμένο, "έλα να κάνουμε φωλίτσα". Όπως μου ζητάει συχνά το μικρό μου και
                κρυβόμαστε κάτω από τα σκεπάσματα σα θηλαστικά και χαχανίζουμε. Μας μάζεψα τους δυο
                μαζί, εμένα που έζησα στο Λονδίνο και το νοσταλγώ, πάσχοντας από northalgia, και εμένα που έζησα στο Λονδίνο και το απομυθοποίησα πάσχοντας
                επίσης από northalgia αλλά πιο ήπια. Κρυφτήκαμε κάτω από το σεντόνι της bella
                nostalgia.

            Πυκνώνουν τελευταία οι
                    φωνούλες της γενιάς μου. Θα φύγουνε, θα πάνε αλλού, λένε. Σα διαφημιστικό
                σποτάκι. Τόσο απλά. Θα πάνε λέει στο εξωτερικό να βρούνε δουλειά.

            Περίπου μια δεκαετία πίσω. Χάραμα, με μια βαλίτσα παρά πόδας και ένα αγαπημένο
                σακίδιο στην πλάτη. Τελευταίες αγκαλιές. Eπιβιβαζόμαστε στο αυτοκίνητο για
                αεροδρόμιο. Στην πλάτη με βαραίνει το βλέμμα της γιαγιάς. Που ήρθε εκείνες τις μέρες
                απ' το χωριό για να με αποχαιρετήσει. Δέκα περίπου χρόνια μετά, όταν επαναπατρίστηκα
                ξεκάρφωσα τη ματιά της απ΄τα νώτα μου, όταν μου ομολόγησε στο τηλέφωνο πως είχε
                πονέσει η ψυχή της που με έβλεπε να φεύγω. Αλλά στο μεταξύ διάστημα, δεν είπε
                τίποτα. Για να μη με βαραίνει η έγνοια της.

            Μη παίξεις εμπειρία με τους γέρους. Δε πρόκειται να πάρεις παρτίδα. Δεν έχει περάσει
                τα σύνορα. Δεν έχει διαβάσει ένα βιβλίο. Δεν έχει δει μια θεατρική παράσταση. Δεν
                έχει κοιμηθεί με άλλον άντρα. Δεν μιλάει άλλη γλώσσα. Δεν ξέρει να ανοίξει τον Η/Υ.
                Δεν έχει πάνω από τρεις φίλες. Έχεις ταξιδέψει σχεδόν σε όλη την Ελλάδα και σε 12
                χώρες της Ευρώπης. Έχεις διαβάσει 324 βιβλία. Έχεις δει 52 θεατρικές παραστάσεις.
                Έχεις κοιμηθεί με 17 άνδρες. Έχεις μάθει 3 γλώσσες. Έχεις 8 accounts σε email και
                social media. Έχεις 648 friends, 812 followers και καμια 80αριά ακόμα επαφές σε msn
                και skype. Σε έχει κερδίσει.

            Είμαστε σε ένα αδιάκοπο κυνήγι ποσοτήτων. Οι εμπειρίες μας πρέπει να είναι XXL. Και
                δε θα ντρέπεσαι να κάνεις show off. Να ανεβάζεις όπου μπορείς φωτογραφίες
                υποβρύχιες, φωτογραφίες από όλα τα μέρη όπου έχεις ταξιδέψει, φωτογραφίες που να
                δείχνεις πως διασκεδάζεις διονυσιακά, πως γελάς εκστασιασμένος, πως κάνεις
                αναρρίχηση, πως είσαι σε συναυλίες, σε κάμπιγκ, σε πολύ μεγάλες παρέες. Το άγχος του
                μεγέθους. Το άγχος μας να αποδείξουμε πως ζούμε. Αν έχεις ζωή, την κρατάς φυλαγμένη
                σα θησαυρό. Αν έχεις.

            Αν ψάξεις στα πορνοσάιτ θα βρεις στις ΗΠΑ και στην Ιαπωνία γιγαντιαίων διαστάσεων
                παρτούζες. Στην Αμερική καλούν σε πολυπληθή πάρτυ μία πόρνη που κάνει σεξ με κάποιον
                νταγλαρά και γύρω της τραβάνε βιντεάκια διάφοροι πιτσιρικάδες φορώντας τζόκεϊ
                ανάποδα και πίνοντας μεγάλα κουτιά μπύρας. Δεν ερεθίζονται από το θέαμα. Βλέπουν
                κάποια θηλαστικά να το κάνουν και γελάνε. Είναι σε ζωολογικό κήπο. Στην Ιαπωνία,
                ήσυχα-ήσυχα, όπως ξέρουν αυτοί, συγκεντρώνονται μια εκατοστή ζευγάρια σε ένα κλειστό
                γυμναστήριο και κάνουν σεξ, ήσυχα-ήσυχα, όπως ξέρουν αυτοί. Στο Λονδίνο, αναβιώνουν
                τα ρωμαϊκά όργια, αλλά σε πιο μυστήριο και βέβαια posh στυλ- πληρώνεις αδρά για τη
                συμμετοχή στα δαιδαλώδη βικτωριανά κτίρια με το ρεσό και τις see through κουρτίνες.
                Στην Αυστρία του Dog Days, μια καταπληκτική ταινία που "αρέσει" μόλις σε 1.406 άτομα
                στο FB, εμού συμπεριλαμβανομένης, η μητέρα που είχε χάσει το παιδί της συμμετείχε σε
                τεράστιες παρτούζες, οργανωμένες με τρόπο που οι αυστριακοί ξέρουν.

            Πού θα πας και θέλεις να μ'
                    αφήσεις, πού θα πας σε μένα θα γυρίσεις; Πού θα πάτε μωρά μου; Σαν τη Μαίρη
                Λίντα και τον Μανώλη Χιώτη, διασκεδαστές στην Αμέρικα, ντρίγκι-ντρίγκι και
                νοσταλγία. Ζευγάρι ήτανε αλλά δεν ήταν ο Τζώνυ Κας με την Τζουν. Πού θα πάτε και δεν
                έχει πια Ηλία Καζάν να σας κινηματογραφήσει. Να πάτε, μωρά μου.

            Πριν τέσσερα καλοκαίρια, ίσα που είχε πάρει να νυχτώνει και εμείς απλώναμε τα
                ριχτάρια μας στο γρασίδι του Green Park. Τριγύρω, τσαμπιά παρέες που ήρθαν να δουν
                υπαίθριο σινεμά. Οι άλλοι, πιο προνοητικοί, είχαν φέρει καλάθια του πικνίκ, λευκό
                κρασί παγωμένο, σέλερυ, κάποια σως, ελίτσες. Παραδίπλα τα ποδήλατα. Είχε πάρει να
                νυχτώνει και μπροστά μας, στη μεγάλη οθόνη μέσα στο πάρκο, το απύθμενο μπλε με τα
                καλλιγραφικά A David Lynch film. Και η μουσική του Badalamenti να τρυπώνει ανάμεσα
                στα δέντρα και να καρφώνεται στην καρδιά. Μπροστά από το καρφωμένο μάτι της
                γιαγιάς.

            Να φύγετε. Να δείτε και να γνωρίσετε τον κόσμο. Να γεμίσει εικόνες η ματιά σας.
                Εκείνης το βλέμμα, που δε πέρασε τα σύνορα ποτέ, που δε γέμισε εικόνες από τον
                κόσμο, γέμισε σιγά-σιγά αγάπη. Παιδί το παιδί, αγώνας τον αγώνα, σιωπή τη σιωπή,
                υπομονή την υπομονή. Αυτή έζησε στο εσωτερικό και την εσωτερικότητα. Εμείς το έσω το
                έχουμε χάσει. Μη χάσουμε και το έξω. Να φύγεις. Αλλά να ξέρεις ότι όταν επιστρέψεις
                ό,τι σε πονάει τώρα μια φορά τότε θα σε πονάει διπλά. Θα' σαι καρφωμένος μπρος
                -πίσω. 

            αρχική ανάρτηση

        

    
        

             ou ming

            23/11/2010

            Περπατάω με το σκύλο στο πεζοδρόμιο. Κρατάω το λουρί με το αριστερό χέρι και
                περπατάω. "Να τον κρατάς με το δεξί", ακούω μια αντρική φωνή πίσω μου. "Τους σκύλους
                τους κρατάνε με το δεξί χέρι". Δεν λέω τίποτα, ο άντρας με προσπερνάει και τότε
                παρατηρώ ότι του λείπει το αριστερό χέρι. Ίσως έτσι είναι· κάθε προσπάθεια
                επικοινωνίας είναι απλώς μια περιγραφή του εαυτού μας.

            αρχική ανάρτηση

        

    
        
            Χάσαμε την αγάπη

            βλέμμα

            25/4/2008

        Του είχε πει του πράκτορα, να μη βγάλει εισιτήριο εφτά το πρωί. Σχόλασε μεσάνυχτα, ήπιε
            λαίμαργα τέσσερα ουίσκια με τον Δημήτρη, είδε κι ένα άνιμαλ πλάνετ, πήγε τρεις. Χτύπησε
            το ξυπνητήρι, το ’κλεισε, χτύπησε το κινητό, το ’κλεισε. Τα ξανάκλεισε δυο φορές. Την
            τρίτη φορά, ανασηκώθηκε ζαλισμένος και αφυδατωμένος. Ηταν παρά είκοσι. Το αίμα
            ανεβοκατέβηκε έμβολο, είχε χάσει το πλοίο. Επεσε αποκαμωμένος.

        Ηταν Μεγάλη Παρασκευή. Από το πρακτορείο ήταν σαφείς: Δεν υπήρχε καμία θέση έως τη
            Δευτέρα. Το τσιγάρο επέτεινε το φαρμάκωμα. Την Τρίτη έπιανε δουλειά.

        Μόνος, στην πόλη, στο βουβό σπίτι, με την οικογένεια –τις οικογένειες– στα νησιά. Πότε
            είχε ξεμείνει στην πόλη Πάσχα; Πριν από δεκαπέντε χρόνια, αλλά όχι μόνος· όταν γεννήθηκε
            ο μεγάλος. Πήγε για Ανάσταση στο παρεκκλήσι του λόφου.

        Είχε να ξεκουκκίσει τέσσερα εικοσιτετράωρα γιορτής χωρίς το αποκούμπι της οικογένειας,
            της εργασίας, της ρουτίνας. Πώς να κυλήσουν; Προτού κυλήσει το πρωινό, ένιωθε ήδη τις
            ώρες να τον βαραίνουν στο στήθος.

        Τάισε τη γάτα, έφτιαξε καφέ, άλλαξε νερό στα χρυσόψαρα, έκανε μια ώρα διάδρομο,
            ιδρωκόπησε ακούγοντας τα Πάθη στα ακουστικά. «Εγώ εις τούτο γεγένημαι και εις τούτο
            ελήλυθα εις τον κόσμον, ίνα μαρυτυρήσω τη αληθεία. Πας ο ων εκ της αληθείας ακούει μου
            της φωνής. Λέγει αυτώ ο Πιλάτος· τι εστίν αλήθεια;» Τι εστίν; Τριγύρισε στα άδεια
            δωμάτια των παιδιών, σαν κλέφτης. Ανοιξε το μέιλ, τίποτε, άδειο, ψόφια τα μπλογκ. Μέχρι
            να ανοίξουν τα μαγαζιά, βυθίστηκε στην μπανιέρα.

        Βγήκε στους δρόμους. Βούιζε η πόλη, τα τελευταία ψώνια, φορτωμένα γιώτα-χι, φοιτήτριες με
            σακ βουαγιάζ, δώρα της τελευταίας στιγμής. Ηπιε καφέ στο βιβλιοπωλείο των φίλων, κάτι
            ξεμείνηδες περνούσαν και άφηναν ευχές. Προσώρας ένιωσε οικεία, ανακύκλωνε μια
            καθησυχαστική ρουτίνα.

        Πήρε τους δρόμους. Ελισσόμενος ανάμεσα σε βιαστικούς, σκέφτηκε να πάει το βράδυ στο
            Χαλάνδρι για τον Επιτάφιο. Πλάι στη ρεματιά βρίσκεται η μόνη ενορία που γνωρίζει.
            Ανακουφίστηκε. Το αττικό δειλινό τον τύλιξετούλι μελαγχολικό. Μέθυσε. «Οξος εποτίσθης
            και χολήν», «Ιωσήφ κηδεύει μετά του Νικοδήμου νεκροπρεπώς τον Κτίστην» ― ο Επιτάφιος τον
            έριξε, χάθηκε ανάμεσα σε ανθρώπους που είχαν φίλους και προορισμό. Γλίστρησε διακριτικά
            από γνωστούς και κατέβηκε αργά την Κηφισίας. Εβλεπε τα φώτα της, γνώριμα και μαζί
            απόμακρα. Στους Αμπελόκηπους πρόλαβε έναν καφέ στα Σταρμπακς. Μπήκε στο ίντερνετ καφέ:
            κλείνουμε, κύριε. Εφυγε πτοημένος. Ολα έκλειναν. Στο μαγέρικο της λεωφόρου, παράγγειλε
            χόρτα.

        Το σπίτι βουβό. Στο νησί θα οργίαζε το χαμομήλι. Τέτοια μέρα έτρωγαν κουκιά και
            βλαστάρια. Ονειρεύτηκε Πάσχα στον Μαραθώνα, τους μπαξέδες με τις αγκινάρες, τα δισκάκια
            του Τσιτσάνη, τους άντρες να ψήνουν αρνιά.

        Το Μεγάλο Σάββατο ξημέρωσε βαρύ. Η Σόλωνος βιαζόταν, η Πανεπιστημίου χαλάρωνε, στη
            Φειδίου πίνανε ρακές, η Χαρ. Τρικούπη κουβαλούσε λεωφορεία.
 Μες στη λιακάδα του
            πρωινού αταβιστικά τράβηξε προς τη θάλασσα. Περπάτησε στην τσιμεντωμένη παραλία.
            Περπάτησε χιλιόμετρα κλωτσώντας χαλίκια, απέφευγε να κοιτάει τον ορίζοντα. Το μεσημέρι
            βρέθηκε στη γενέθλια γειτονιά. Σχεδόν αγνώριστη. Μικρές πολυκατοικίες και γιώτα-χι με
            δόσεις. Ακούγονταν τραγούδια.

        Το φως άλλαζε ώρα με την ώρα, κι ο άνθρωπος ήταν πια αντιμέτωπος μόνος με την Ανάσταση.
            Ποιον θα φιλούσε;

    
        «Ιωσήφ;» «Ναι, ποιος;» «Ελα, ο Πέτρος» «Ο Πέτρος; Ρε συ!» «Πού
            είσαι;».

        Μέχρι το μεσημέρι τους είχε μαζέψει, όσους είχαν ξεμείνει. Ο Ιωσήφ είχε κάνει λεφτά στις
            κατασκευές, τα ‘χασε, τα ξανάκανε, έμπλεξε με μια μικρή, χώρισε με τη Μαρία, τον
            έδιωξε κι η μικρή. Ο μεγάλος στο Πολυτεχνείο, η κόρη Λύκειο. Τα παιδιά, τι κάνουν τα
            παιδιά; Τρώμε μαζί κάθε δεκαπέντε (Σκοτείνιασε ο Ιωσήφ ο τζέντλεμαν, ο άνετος, ποτέ δεν
            κώλωσε ο Ιωσήφ, όλα του τρέχανε, και τώρα στέρεψαν, στέγνωσες, φίλε μου. Χαμογελάει
            θαμπά ο Ιωσήφ ― όλα ξαναφτιάχνουν, φίλε, όλα, μόνο τα χρόνια δεν ξανάρχονται, δεν
            κολλάνε όλες οι ραγισματιές.)

        Ο Σίμος το κεφάλι, ο μαθηματικός, άσπρισε, μάδησε, καπνίζει ήρεμα, τα γκρίζα του μάτια
            αδιαπέραστα. Η Ιωάννα; Πάει η Ιωάννα… Πάει, παντρεύτηκε έναν μικροαστό και μένει
            στα προάστια. Εσύ; Τι εγώ; Εγώ εδώ, με βλέπεις. (Σε βλέπω Σίμο, ήσουν ο καλύτερος, ο πιο
            λαμπερός, ο αγαπημένος, το μυαλό και το χάδι, ήσουν ο έμπιστος μας, ο αλάνθαστος, ο
            διαυγής, σε βλέπω τώρα σκυφτό, πάντα ήρεμο, αλλά τα μάτια σου σαν τζάμια, δεν γυρίζουν
            τίποτε, Σίμο.)

        Νικόδημε, πώς ξέμεινες πασχαλιάτικα; Οπως κι εσείς, μ’ άφησαν οι γυναίκες. (Εσένα,
            Νικόδημε γόη και ταξιδευτή; Πάντα μες στους ανθρώπους ήσουν, ο ποθητός και πολυφίλητος
            των γυναικών, με θαλασσιά πουκάμισα ιστιοπλόος.) Τους τ’ αφησα όλα, σπίτια,
            μαγαζιά, ενοίκια, κοιμάμαι στο σκάφος, μόνο την κόρη βλέπω πότε πότε. (Μυρίζεις πάντα
            Vetiver, Νικόδημε, ήσουνα αισθητής και πάντα ολιγαρκής, δεν αλλαξες κολώνια, δεν αλλαξες
            τα χακί παντελόνια και τα τσιγάρα ντάνχιλ, ο ίδιος, μόνο τα καστανά μαλλιά σου άσπρισαν
            κι αραίωσαν.) Δεν είναι, ρε, τα σκάφη όπως τα θυμόσαστε, έχουν κομφόρ, ανώτερα από τη
            μεζονέτα του Ιωσήφ…

        Πετράν; Πού είναι η Μαγδαληνή; Στο νησί, με τα παιδιά, τα ‘παμε. Καλά το Μαγδάκι;
            Καλά… Ήταν η καλύτερή μας, πώς σε αντέχει ακόμη; (Δεν με αντέχει, κλαίει.)

        Ενας νεαρός τους πλησίασε, στα 20-22, χλωμός, με μακριά μαλλιά πιασμένα αλογοουρά. Αφησε
            στο τραπέζι ένα χαρτί σιωπηλά, κι απομακρύνθηκε χωρίς να τους κοιτάξει. Ηταν τυπωμένο
            ερασιτεχνικά και στις δύο όψεις.

        Διάβασε μεγαλοφώνως: «Τα πάντα εγένετο από του χοός, και τα πάντα επιστρέψει εις τον
            χουν. Kαί τις οίδε το πνεύμα υιών του ανθρώπου, ει αναβαίνει αυτό άνω, και το πνεύμα του
            κτήνους, ει καταβαίνει αυτό κάτω εις την γην;»

        Και στην άλλη: «Πάρε ένα χαρτί Α4. Το διπλώνεις στη μέση, πιάνεις τις δύο πάνω γωνίες και
            τις φέρνεις εμπρός και κάτω. Σχηματίζεται έτσι ένα τρίγωνο και κάτω απ’ αυτό
            πρέπει να περισσεύει χαρτί (πάνω από 2 εκ.). Τα δύο αυτά χαρτάκια (μπρός και πίσω) τα
            ανεβάζεις για να καλύψεις τη βάση του τριγώνου. Στη συνέχεια ανοίγεις το τρίγωνο
            πιάνοντάς το από την βάση σχηματίζοντας ένα τετράγωνο, τσακίζοντας…και τα λοιπά
            και τα λοιπά… Ανοίγεις τις πάνω μύτες και έχεις το καραβάκι σου».

        Για σένα το ‘φερε, Πέτρο, σε οσφρίστηκε ο παρμένος.

        Τι κάνουμε; Πίνουμε. «Εμίσησάν με δωρεάν» ― Ασ’ το, Πέτρο… Λέγανε. Κι ήρθαν
            μαζί τους στο μαρμάρινο τραπέζι και πίνανε κορίτσια με κορδέλες, ηλεκτρικά μπλουζ,
            γάμοι, παιδιά, ναυάγια, η Μαρία, η Ιωάννα, η Μαγδαληνή, γυναίκες π’ αγάπησαν,
            γυναίκες που άφησαν, κόρες που έφυγαν, χάδια που λιγόστεψαν και σβήνουν, σαράντα-πενήντα
            χρόνια που στέγνωσαν και σουρώνουν, σουρώνουν μισοδάκρυα στις κόχες απ’ το πιοτό
            και την ώρα, τέσσερις άντρες πασχαλιάζουν μόνοι, περήφανοι κι αυτάρκεις, αβάσταχτοι.

        «Η λύπη υμών εις χαράν γενήσεται» ― εντάξει, Πέτρο, εντάξει, πάμε να φύγουμε τώρα, πάμε
            στο σκάφος, στη μαρίνα…


        «Βγάλτε τα παπούτσια σας». Ο Νικόδημος τούς μοίρασε φούτερ και
            αντιανεμικά, έφερε ούίσκι και πάγο, τσιπς. Στρώθηκαν στην πρύμνη, κοιτούσαν τον Πειραιά
            να μακραίνει, τραβούσαν νότια, ακουγόταν μόνο η μηχανή και το νερό. Κοιτάζανε παράλληλα,
            ο καθένας μόνος, τα πρόσωπα σκιασμένα, μόνο οι κάφτρες λαμπύριζαν. Ενιωσε το πρόσωπο του
            να μουσκεύει αλμυρό.

        ― Χάσαμε την αγάπη, είπε βραχνά.

        Κανείς δεν αντέδρασε, όλοι κοιτούσαν μόνοι τους, ακίνητοι. Ακουγε την ανάσα του, ο λαιμός
            του πονούσε.

        ― Την πίστη χά-… χάσαμε… τους δικούς μας… Η φωνή έσπασε.

        Γύρισαν αργά και τον κοίταξαν. Ολα τα πρόσωπα είχαν φως. Ο Σίμος μίλησε αργά,
            ψιθυριστά.

        ―Ναι, τη χάσαμε. Δεν αγαπάμε… Βουλιάζουμε.

        Τράβηξαν πάλι τα βλέμματα, ο χρόνος είχε πήξει.

        Ο καπετάνιος έσβησε τη μηχανή. Το σκάφος λικνιζόταν, πίναν σιωπηλοί ώσπου στο βάθος, πάνω
            απ΄την πόλη, είδαν τον ουρανό ν’ αναβοσβήνει. Σηκώθηκαν ταυτοχρόνως, αυθόρμητα,
            «Χριστός Ανέστη» πνιχτά, έσμιξαν ανάσες αρμύρας κι αλκοόλ, το Vetiver, τρίφτηκαν
            αξύριστα τα μάγουλα, φιλήθηκαν τρυφερά. Οι αγκαλιές ήταν σφιχτές.

        Εμειναν ένα φωτεινό σημάδι μονάχο στη μελανή επιφάνεια και πέρα η φωτοχυσία.

        Καθημερινή, Πάσχα 2008

             αρχική ανάρτηση

        

    
        
            In the net 

            niemandsrose

            21/8/2011

            Η ομήγυρη έχει μπλεχτεί στο δίχτυ μιας ανιαρής κουβέντας που ακούγεται πια στα αυτιά
                μου σαν το βουητό του κοχυλιού. Μιλάνε για οικονομικά. Ω, θεέ του Πελάγου. Καταφέρνω
                να ξεγλιστρίσω με έναν ελιγμό και βυθίζομαι στη σιωπή μου. Βγαίνω στον αφρό και
                κοιτάω γύρω μου. Η ματιά μου σκαλώνει στο παρακείμενο ζευγάρι.

            Περίπου σαραντάρηδες. Κάθονται αντικριστά και πίνουν κοκτέιλ. Το χέρι και η παλάμη
                της μισός αμφορέας στηρίζει το κεφάλι της από το πηγούνι κι ως τη γνάθο. Τον κοιτάει
                υπνωτισμένη να μιλάει. Έχει ένα χαμόγελο αναγνωρίσιμο. Είναι της γλυκασμένης
                γυναίκας. Εκείνος κορδώνεται νομίζω, εκτός κι αν είναι έτσι η φτιαξιά του. Μιλάει,
                χειρονομεί, της ανταποδίδει τα χαμόγελα αλλά έχει έλεγχο του κόσμου έξω από το
                ενυδρείο τους. Έχει συναίσθηση πως είναι διαφανές. Εκείνης πάλι το όριο του κόσμου
                είναι το περίγραμμα του κορμιού του.

            Το βλέμμα του πέφτει ξαφνικά πάνω μου. Παριστάνω την αδιάφορη και επιστρέφω στο
                κουβεντολόι για να θολώσω τα νερά. Αποστρέφει και κείνος το βλέμμα του. Τον κοιτάζω
                κλεφτά έπειτα. Το αρσενικό περισκόπιο διερευνά το περιβάλλον γύρω του. Κάνει νόημα
                στη γκαρσόνα. Παραγγέλνουν άλλα δυο ποτά, όπως φάνηκε αμέσως μετά. Απλώνεται προς το
                μέρος της παρτενέρ, παίρνει την παλάμη της στις δυο του χούφτες, της χαϊδεύει τα
                δάχτυλα, την κοιτάει βαθιά μέσα στα μάτια μ' ένα γοητευτικό υπομειδίαμα και κάποιο
                φιλήδονο βλέμμα, ακουμπάει την χούφτα της στο μάγουλό του, μισοκλείνει τα βλέφαρά
                του. Τώρα η γυάλα του έρωτά τους είναι θεοσκότεινη. Νομίζουν κανείς δε τους βλέπει.
                Κι έτσι έχω κολλήσει το μούτρο μου παρακολουθώντας σχεδόν με κομμένη την ανάσα.

            Φτάνει το κορίτσι με τα ποτά. Εκείνος τραβιέται προς τα πίσω, αφήνει το χέρι που ως
                τώρα κρατούσε, αλλάζει ύφος, στρέφει όλο του το σώμα προς το μέρος της κοπέλας που
                σερβίρει. Κάτι της λέει και γελάνε. Τον κοιτάει με νάζι η όρθια. Η καθήμενη έχει
                ζαρώσει σε μια γωνιά. Το σώμα που έγερνε προς τα εκείνον τώρα έχει ακουμπήσει στη
                ράχη της καρέκλας. Η γκαρσόνα αποχωρώντας την κερνάει ένα κοκτέιλ, λίγο θρίαμβος,
                λίγο απαξίωση, και μια μεζούρα έλα τώρα, μη ζηλεύεις δουλειά μου είναι. Ανταποδίδει
                στο κοκτέιλ, σφίγγοντας τα χείλη της και ο ήχος από το σφίξιμο φτάνει στα δικά μου
                ύδατα. Αυτός την κοιτάει περιπαιχτικά και δρέπει τους καρπούς της ζήλειας της. Τους
                βαριέμαι.

            Επιστρέφω στα λημέρια μου. Δε θα ξεμπλεχτούμε ποτέ από αυτό το δίχτυ, αναφωνώ.
                Γελάμε. Με είχαν ξεχάσει. Επιστρέφω στο ζευγάρι δίπλα μόνο όταν ο αρσενικός
                σηκώνεται από το τραπέζι. Προχωράει κατά το μπαρ. Το ψάρι μπάρμαν του δείχνει κάπου
                με το χέρι. Προβάλλει το ψάρι γκαρσόνα. Το ψάρι ασχημάνδρας κατευθύνεται προς το
                ψάρι γκαρσόνα σαν πεταλουδίτσα του νερού, αλαφροπατώντας με χαρωπά ερωτικά
                πηδηματάκια.

            Τα ψάρια ποτέ δεν ακούγονται. Δεν είναι πως δε μιλάνε. Τα ψάρια πρέπει να είναι τα
                πιο φλύαρα ζώα του κόσμου γιατί η ζωή του βυθού είναι ανυπόφορα σαγηνευτική και αν
                δε μιλούσαν, ψου ψου ψου, τα ψάρια, θα πέθαιναν από ομορφιά. Και η ζωή στη στεριά
                είναι καμιά φορά συγκλονιστικά ωραία γι' αυτό ασχολούμαστε με οικονομικούς δείκτες
                και τιποτένια πράγματα. Για να την αντέξουμε.

            Ο αρσενικός κάνει πως απομακρύνεται από τη σερβιτόρα αλλά ξαναγυρνάει στη
                γκαρσονόψαρο χαχανίζοντας. Το θηλυκό γοητευτικόψαρο, έχει αντιληφθεί αλλά προσπαθεί
                να παραστήσει το αδιάφορο. Περιστρέφει τη ματιά της στο χώρο και σκαλώνει πάνω μου,
                που περίμενα πώς και πώς να διασταυρωθούν τα βλέμματά μας. Την κοιτάω: είδα, ξέρω,
                καταλαβαίνω. Ταράζεται, συνοφρυώνεται, κοιτάει πάλι κατά το μέρος του. Ο αρσενικός
                επιστρέφει στη γυάλα περιχαρής και καμαρωτός-καμαρωτός. Εκείνη καμώνεται πως δεν
                είδε. Βαδίζοντας έξω, εκείνος κάνει να την αγκαλιάσει από τη μέση, εκείνη τραβιέται
                και τυλίγει τα χέρια μπροστά στο στήθος, που μάλλον του δινόταν νωρίτερα, σε θέση
                οχυρού. Είναι κατηφής.

            Χάνονται πια από το οπτικό μου πεδίο. Θα καυγάδισαν. Εκείνος θα την κατηγόρησε για
                ζηλοτυπία, που τον προσβάλλει γιατί δεν τον εμπιστεύεται, και εκείνη ότι φλερτάρει
                με άλλες, που την προσβάλλει γιατί δεν τη σέβεται. Και τα δυο ψάρια θα έχουν δίκιο.
                Είναι αγκιστρωμένα στο ίδιο δόλωμα: τα φθηνά κολπάκια των εραστών, τις ανασφάλειες
                των ερωτευμένων, το διαρκές παιχνίδι της κατάκτησης. Είναι αγκιστρωμένοι στον έρωτα
                μωρέ. Ερωτευμένα είναι. Ή έτσι νομίζουν. Όταν κοπάσει ο θυμός θα φιληθούν περιπαθώς
                και για κείνο το βράδυ, που ένα παρατηρόψαρο έπλεκε ιστορίες μες στην ανία του, θα
                τηρήσουν σιγή ιχθύος.

            Όπως τη σιωπή που τηρούμε πια για τις ανθρώπινες και τις ερωτικές σχέσεις. Τα ύδατά
                μας είναι μολυσμένα από δηλητηριώδη απόβλητα μιας μίζερης οικονομικής γλώσσας. Ώσπου
                να διαλυθεί η ρυπαρή κηλίδα, θα έχουμε ξεχάσει να μιλάμε ο ένας για τον άλλο, να
                κοιταζόμαστε, να παρατηρούμε τους άλλους για να τους γνωρίσουμε, να αποκωδικοποιούμε
                τα αμίλητα, να λέμε σ΄αγαπάω, έτσι, ασυναίρετα. Θα κοιτάμε το ζευγαράκι δίπλα και θα
                μοιάζει ντοκιμαντέρ η γλώσσα του σώματός τους. 

            αρχική ανάρτηση

        

    
        
            Δευτέρα το καταλαβαίνει 

            old boy

            6/1/2011

             Από τα λίγα πράγματα που δεν συμβάδισαν με το κυρίαρχο ρεύμα πολιτισμού των
                τελευταίων δύο - δυόμισι δεκαετιών ήταν τα συνθήματα στους τοίχους. Καμία υπογραφή
                -έστω και ψευδώνυμη- δεν τα συνόδευε, δωρεάν προσφέρονταν, τίποτα σε αντάλλαγμα δεν
                ζητούσαν, πάνω στο ταπεινότερο και στο πιο αντιλάιφστάιλ μέσο γράφονταν (και για την
                ακρίβεια ήταν η δική τους εγγραφή που αλλοίωνε τη φύση ενός τοίχου μετατρέποντάς τον
                σε μέσο επικοινωνίας), στη συντριπτική τους πλειοψηφία αποτελούσαν κραυγές
                αυθορμητισμού, διαβήματα που συνδύαζαν το απονενοημένο της στιγμής με πόνους
                διαρκείας: άλλοτε πολιτικά, άλλοτε κοινωνιολογικά, άλλοτε ερωτικά, συχνά ανάμικτα,
                υπήρξαν τεκμήρια αυθεντικής επικοινωνίας σε ένα περιβάλλον που είχε μετατραπεί
                ολόκληρο σε επικοινωνιακό (με την «επικοινωνία» της πραγματικότητας να υποκαθιστά
                την ίδια την πραγματικότητα) και αποτέλεσαν διάσπαρτα αποτυπώματα του είναι σε ένα
                περιβάλλον κατακλυσμένο από το φαίνεσθαι.

            Όντας εκτός του πολιτιστικού και οικονομικού μοντέλου που οδήγησε στην κρίση, είναι
                και αυτά που δεν πρόκειται να πληγούν από την κρίση. Όσα μέσα και αν κλείσουν επειδή
                δεν βγαίνουν οικονομικά ή επειδή τα αφεντικά τους δεν έχουν πλέον παράπλευρα οφέλη,
                τα συνθήματα δεν μπορούν να κλείσουν γιατί ουδέποτε έβγαιναν, δεν μπορούν να
                κλείσουν γιατί αυτοί που τα έγραφαν τα μόνα παράπλευρα οφέλη που είχαν ήταν ψυχικά,
                δεν μπορούν να κλείσουν για οικονομικούς λόγους γιατί κείτονταν εξαρχής εκτός
                οικονομικών λόγων και εκτός οικονομικής λογικής. Εκτός βέβαια και αν τα εντάξουμε
                και αυτά στην κουλτούρα της ανομίας, θεωρώντας τα και αυτά μέρος του προβλήματος και
                τα κυνηγήσουμε να τα εξαφανίσουμε.

             Όπως και να ΄χει, βλέποντας αυτό το σύνθημα σήμερα το πρωί και φωτογραφίζοντάς το,
                δεν είχα αμφιβολία ότι θα το ποστάρω. Η μόνη μου αμφιβολία μου ήταν πώς θα το
                ποστάρω. Θεωρητικολόγησα χρησιμοποιώντας περικοκλάδες. Δες σε αντίστιξη πόσο πιο
                καίριο, πόσο πιο επιδραστικό, πόσο πιο επιτακτικό είναι το ερώτημα του συνθήματος:
                Δευτέρα το καταλαβαίνω. Αλλά Σάββατο; Γίνεται να μην μ΄αγαπάς Σάββατο;

             Τι ακροβασία νοήματος, τι ακροβασία ανάμεσα στο πονεμένο και το παιγνιώδες. Δεν
                μπορώ με σιγουριά να κρίνω αν αυτός που το έγραψε υποφέρει και σαρκάζει την ίδια
                ώρα, αν περισσότερο υποφέρει ή περισσότερο σαρκάζει. Εκείνο που μπορώ να κάνω είναι
                να ενώσω τη φωνή μου με τη δική του και να την παρακαλέσω: Αγάπα τον τουλάχιστον τα
                Σάββατα.

            αρχική ανάρτηση

        

    
        
             ou ming

            29/8/2009

            Όσες φορές χώρισα, κάτι που νοστάλγησα πολύ ήταν οι κοινές εξορμήσεις στο
                σουπερμάρκετ. Ηλίθιο, θα μου πείτε. Όχι πιο ηλίθιο από το γεγονός ότι η ζωή είναι
                γεμάτη από ηλίθια πράγματα που συνήθως σου φτιάχνουν τη μέρα και από σοβαρές
                υποθέσεις που συνήθως σου χαλάνε τη νύχτα.

            αρχική ανάρτηση

        

    
        
            Τα ίδια 

            το βυτίο

            1/3/2010

            Ο άντρας που κάθεται στο τραπέζι της κουζίνας φοράει τα γκρι του μαλλιά όπως οι
                τενίστες την κορδέλα που συγκρατεί τον ιδρώτα. Μπροστά του ένα ποτήρι ούζο. Μιλάει
                με έναν 35άρη που κάπως του μοιάζει. Ο μικρός μέσα απ’ το θαλασσί του πουκάμισο
                παρατηρεί πότε το τσιγάρο που καίγεται μόνο του πάνω στο διαφημιστικό τασάκι και
                πότε το ποτήρι του. Η συζήτηση κυλάει αργά. Ακούς μια λέξη κάθε ένα λεπτό. Η
                οικονομία. Τα λεφτά. Ο 14ος μισθός που θα γινόταν διήμερο στα Καλάβρυτα,
                μεγαλύτερη οθόνη, καινούρια λάστιχα. Ύστερα τα ποδόσφαιρα. Σέντρες που πήγαν
                απευθείας άουτ, κατεστραμμένες αντεπιθέσεις, πρόσωπα που έπεσαν στο πράσινο πάτωμα
                για να μη σηκωθούν ποτέ, ονόματα που υπήρξαν μόνο σε κάποιο δευτεριάτικο
                πρωτοσέλιδο. Διαφωνούν. Σχεδόν σε όλα. Για τα μέτρα, για τα πρόσωπα που τα
                ανακοινώνουν, για το σύστημα στο γήπεδο, για το σύστημα στους δρόμους. Τσουγγρίζουν
                νοερά κι όμως βγαίνει ήχος. Από μέσα εκείνη ακούει κρυστάλλινο τον ήχο. Μπαίνει
                φουριόζα στην κουζίνα. Αρπάζει το ποτήρι με το ούζο, γυρνάει στο νεροχύτη και το
                χύνει. «Αμάν πια, δε σκέφτεσαι τίποτα δηλαδή; Είσαι εντελώς αναίσθητος;».

            Την κοιτάζουν κι οι δύο. Ο μεγάλος με ύφος γεμάτο αγανάκτηση. Ο μικρός παρακαλεστικά.
                «ένα μόνο δεν πειράζει. Συζητάμε», της λέει. Αυτή γυρνάει την πλάτη και χώνει τα
                χέρια της στον νεροχύτη. Ο μικρός πάει να πει κάτι σαν «μα γιατί κάνεις έτσι ρε
                παιδί μου;», ο μεγάλος όμως δεν τον αφήνει. «Άσ’ το» του κάνει. «Δεν την ξέρεις; Μια
                ζωή τα ίδια».

            Μια ζωή τα ίδια. Η πλάτη της στο ίδιο σημείο της κουζίνας. Ο ήχος του νερού που
                πέφτει πάνω στα πιάτα. Η ρυθμική κίνηση των χεριών. Η πετσέτα κρεμασμένη στο ίδιο
                πιαστράκι, στο κάτω δεξιά ντουλάπι. Η πιατοθήκη. Τα ποτήρια ανάποδα, ακουμπισμένα σε
                μια λευκή πετσέτα εδώ και σαράντα χρόνια. Ο θόρυβος του πλυντηρίου, μοναδική
                παραλλαγή, την τελευταία δεκαετία. Τα μακριά καστανά μαλλιά πιασμένα. Ο λαιμός. Το
                τίναγμα των χεριών. Το σκούπισμα με τις γνωστές επαναλαμβανόμενες κινήσεις.

            Μια ζωή τα ίδια. Τα μάτια του μεγάλου άνδρα κοιτάζουν την πλάτη της. Μια σταγόνα
                ιδρώτα ξεκινά απ’ το πίσω μέρος του κεφαλιού της, ακολουθεί τα κόκαλα του σβέρκου,
                χάνεται εντός της ζακέτας της. Ο άντρας καταπίνει αργά την τελευταία σταγόνα ούζο
                που είχε κρυφτεί κάπου ανάμεσα στη γλώσσα και τα δόντια του.

            Ο μικρός που κάτι του θυμίζει, αλλά πάλι όχι ακριβώς, είναι έτοιμος κάτι να πει.
                Είναι έτοιμος να ανοίξει μια απ’ αυτές τις κουβέντες που έχουν ξαναγίνει πριν από 10
                χρόνια, πριν από 5 μέρες, πριν από μισή ώρα. Μια ζωή τα ίδια.

            Κοιτάζει ακόμη την πλάτη της. Εκείνη κρεμάει την πετσέτα, περνάει από μπροστά τους,
                ρίχνει ένα βλέμμα και βγαίνει απ’ το δωμάτιο. «Α φεύγεις τώρα ε;» λέει κάπως
                τσαντισμένα ο μικρός. Ο μεγάλος του λέει να σταματήσει. Ο μικρός δεν κατάλαβε το
                μικρό συνωμοτικό χαμόγελο που είχε θρονιαστεί στο βλέμμα της γυναίκας. Πώς να το
                καταλάβει άλλωστε; Δεν είχε φανταστεί τον εαυτό του να λέει «μια ζωή τα ίδια», για
                να ξέρει ότι κάθε κουβέντα έχει δεκάδες σημασίες και χιλιάδες τρόπους εκφοράς. Δεν
                του είχε τύχει τέτοια πλάτη, για να ξέρει ότι το ούζο έχει πολλές γεύσεις, οι
                περισσότερες απ’ τις οποίες εξαρτώνται αποκλειστικά απ’ το πρόσωπο που κερνάει. Δεν
                είχε ίσως σκεφτεί ότι μερικές φορές, όταν το αγαπημένο χέρι αδειάζει το ποτήρι,
                αντίθετα απ’ ότι θα περίμενε κανείς, πολλαπλασιάζονται οι πιθανότητες της μέθης.

            Λίγα λεπτά αργότερα, ο μεγάλος άντρας σηκώθηκε αργά, έσφιξε τον ώμο του μικρού, του
                ψιθύρισε* κάτι και έφυγε προς τα μέσα. Είχε κιόλας πεθυμήσει εκείνη την αρχαία, την
                πολύ παλιά, την πλέον πρόσφατη, την αυριανή εικόνα της πλάτης.

            *ο ψίθυρος ανήκε στο Λειβαδίτη:

            Κι όταν πεθάνουμε να μας θάψετε κοντά κοντά

            για να μην τρέχουμε μέσα στη νύχτα να συναντηθούμε.

            αρχική ανάρτηση

        

    
        
            What then?

            βλέμμα

            4/11/2007

        Μιλούσα με τον φίλο μου, ενός είδους αδελφοποιτό. Δεν μιλάμε συχνά, αλλά κάθε φορά
            συνεχίζουμε μια διακεκομμένη ανασκαφή, σε μεγαλύτερο βάθος, χωρίς προλόγους και
            εισαγωγές. Αρχίσαμε να μιλάμε για τους έφηβους γιους μας και καταλήξαμε στους έφηβους
            εαυτούς μας.

        Μιλούσαμε διακεκομμένα και ελλειπτικά, μα χωρίς χάσματα. Οδηγηθήκαμε στο συμπέρασμα «να
            μιλάμε, ν’ ακούμε, αλλά και με κάθε αυστηρότητα» ― τι συμπέρασμα, δηλαδή, μάλλον
            λήψις ζητουμένου. Κι έπειτα;

        Το ζητούμενο είναι το όριο της ελευθερίας και ο χρόνος: ο δικός μας χρόνος που περνά και
            φυραίνει, και ο χρόνος των παιδιών που έρχεται και φουσκώνει. Τι λέμε στους
            φουρτουνιασμένους έφηβους για την πολιτική, την ελευθερία, την ευθύνη, τη δουλειά, τη
            μόρφωση, τον έρωτα, τη φιλία, τη σύγκρουση, τη δικαιοσύνη; Πώς αφηγούμαστε το δικό μας
            παρελθόν, τη μικροϊστορία μας; Πώς μιλιούνται η ουτοπία και η ματαίωση, οι μικρομάχες
            και οι συμβιβασμοί;

        Υπήρξαμε τρελόπαιδα, ερωτευμένα με στίχους και ιδέες, μεθυσμένα από ζωή, αφηνιασμένα από
            ορμόνες. Πρόσφατα… Ημασταν οι διαδάξαντες τις καταλήψεις πανεπιστημίων ― σαν
            υπαρξιακή μέθη μάλλον, παρά σαν πολιτικό σχέδιο. Εκεί φτιάξαμε συνείδηση ομάδας και
            φυλής, εκεί πήξαμε ατομικότητα. Τώρα όμως δεν καταλαβαίνω τις καταλήψεις των
            λυκείων.

        Τις κάνουν οι τελειόφοιτοι για να πάρουν ανάσα από τον βρόχο σχολείο-φροντιστήριο, μου
            εξήγησε ο φίλος. Δεν το ‘χα σκεφτεί έτσι. Μια χωματερή: το σχολείο ― μουρμούρισα.
            Χωματερή, νταμάρι άξενο, ένας διάδρομος για το πανεπιστήμιο, πέρασμα. Και το
            πανεπιστήμιο; Αλλο νταμάρι. Κι έπειτα;

        Αλλαξαν όλα. Μέσα σε δύο δεκαετίες το πανεπιστήμιο έγινε λύκειο και το λύκειο τίποτε.
            Μορφωτικά, πνευματικά, επαγγελματικά και κοινωνικά. Είμαστε απ’ τις τελευταίες
            γενιές που κάπως σεβάστηκε το σχολείο, ακόμη κι όταν το πετροβολούσε ή το καταλάμβανε·
            που κάτι αποκόμισε: ολίγα γράμματα, αίσθηση του ανήκειν.

        Λίγο το σεβαστήκαμε, πολύ το πετροβολήσαμε. Δεν αξιολογώ, περιγράφω. Το σχολείο ήταν η
            κολυμπήθρα της πολιτικής. Κι ήταν ο κυματοθραύστης: πάνω του έσκαγαν οι υπαρξιακές μας
            περιπέτειες, οι πυρετοί. Γύρω από το κλειστό πεδίο του σχολείου ανοίγονταν κάμποι και
            ακρογιάλια, πειρασμοί, άρχιζαν οι λαβύρινθοι της ενηλικίωσης. Κι έπειτα;

        Παραμείναμε πεισματικά έφηβοι. Ως τα τριάντα και τα σαράντα. Παλινδρομούντες ανάμεσα σε
            φαντασιώσεις, ναρκισισμούς, προδοσίες και ματαιώσεις. Παντρευόμασταν, μπαίναμε σε
            καριέρες, κάναμε παιδιά, κι ακόμη δεν το παίρναμε απόφαση: ο Ρεμπώ και ο Τζιμ Μόρισον
            στοίχειωναν την ολοένα πιο πεζή καθημερινότητα, τα νοίκια, τις δόσεις, τα δίδακτρα, τα
            επαχθή ωράρια της εργασίας. Κι έπειτα;

        Επειτα, άλλοι έφηβοι, ολοζώντανοι και απαιτητικοί, ψήλωσαν απότομα κι άρχισαν να μας
            σπρώχνουν. Ηταν οι όντως έφηβοι, με το χνούδι και τη βραχνή φωνή, αναγνωρίσαμε τον
            πυρετό στα μάτια, τις μεταπτώσεις και την ποιητική μελαγχολία, ό,τι πια έλειπε σε μας
            από χρόνια πολλά. Οι όντως έφηβοι. Οι άλλοι. Αυτοί μάς τέλειωσαν την εφηβεία αρχίζοντας
            μιαν άλλη.

        Τι να του πεις τώρα αυτού του αθάνατου με το μπλαζέ βλέμμα; Τι να τον κανοναρχήσεις; Τι
            λουρί να του βάλεις; Κατά βάθος τον ζηλεύεις· τον καμαρώνεις και τον ζηλεύεις, λαχταράς
            τη γεύση του χρόνου του του απέραντου, μια κουρασμένη αρτηρία σφύζει αιφνίδια και σε
            ζαλίζει.

        Τι να του πεις; Για το ’79 και το ΄81; Για την πυρπόληση της αδρεναλίνης; Τους
            στίχους και τα τυπογραφεία; Για τις μυήσεις ηδυτάτης ματαιότητας στο Μπράιτ Σου και το
            Βιτόφσκι, τις καταδύσεις επέκεινα της ρωγμής, την ντεκαντάνς των λόφων, το μπλέ βελούδο;
            Για την κλινοπάλη των σεισμών;

        Δεν τα λες ― έτσι. Ο καθείς φλέγεται απ’ τη δική του εφηβεία, και η καθεμιά είναι
            πιο γοητευτική, πιο ριψοκίνδυνη απ’ την προηγούμενη. Καίει. Μόνο αφουγκράζεσαι,
            πατέρας και ληγμένος έφηβος, ματαιωμένος Ρεμπώ και σώφρων μεσήλιξ. Αφουγκράζεσαι νύχτα
            τη σκάλα να τρίζει, το κλειδί στην κλειδαριά. Αφουγκράζεσαι πάνω απ’ τ’
            ανταριασμένα κρεβάτια. ‘What then?’ sang Plato’s
                    ghost. ‘What then?’

        Τώρα μπορείς ν’ ακούσεις γλυκόπικρα το τραγούδι του Γιέιτς, να το αποδεχθείς:

        «Το έργο μου επιτεύχθηκε», σκέφτηκε όταν γέρασε
 «Σύμφωνα με το σχέδιο το
                νεανικό,
 Ας εξεγείρονται οι ανόητοι, ποτέ δεν παρεκτράπηκα,
 Την
                τελειότητα άγγιξα.»
 Ομως το φάντασμα του Πλάτωνα πιο δυνατά τραγούδησε: Κι
                έπειτα;

        ΚΑΘΗΜΕΡΙΝΗ 04.11.2007

        Μετάφραση W. B. Yeats: Μαρία Αρχιμανδρίτου

            αρχική ανάρτηση

        

    
        
            Παίω δι' οργής τον τροχηλάτην 

            sraosha

            26/3/2009

            Η εφηβεία μου είναι ευτυχώς πολύ μακριά πια. Από όποια απόσταση και να τη δω, μία και
                μόνο λέξη μου έρχεται στο μυαλό, κι αυτή όχι ελληνική: disaster, και μάλιστα με
                ελληνική προφορά: ντιζάστερ, όπως το λατινικό aster και των ινδαλμάτων μας η
                Stratocaster. Η ανακούφιση για το τέλος της εφηβείας με συνοδεύει ακόμα και τώρα,
                δεκαετίες μετά.

            Η εφηβεία έληξε με την είσοδο στο πανεπιστήμιο, ας πούμε. Η αδεξιότητα, η ανασφάλεια,
                ο πανικός, η πλήρης σύγχυση (για όλα) τερματίστηκαν τελετουργικά τη μέρα που μπήκα
                στη σχολή δέκατος από το τέλος. Στην πραγματικότητα, οι συνέπειες της εφηβείας θα
                συνεχίζονταν μέχρι τα τριάντα. Αλλά την ανεξαρτησία τη γιορτάζεις, ρε αδερφέ,
                επετειακά και σαν μια στιγμή. Έτσι είναι. Einigkeit und Recht und Freiheit, που
                αντηχούσε στην εφηβεία μου.

            Τα προεόρτια της λήξης της εφηβείας ξεκίνησαν στο φροντιστήριο, αυτό το καθαρτήριο
                για την ενηλικίωση από το οποίο τόσα και τόσα ελληνόπουλα περνάν και βγαίνουν
                αποκαθαρμένα και βαμμένα σαν ατσάλι ή (απλώς) καμένα. Εκεί ερωτεύτηκα μιαν Έλενα,
                που μοσχομύριζε σαπούνι κι ησυχία -- μέχρι και ο φροντιστηριάρχης-εκθεσάς με δούλευε
                που καθόμουν δίπλα της χαζός και σοβαρός σαν γάτος. Εκεί έμαθα ιστορία. Εκεί
                παραλίγο να τα φτιάξω με την πρώτη από τις τρελές τρελιάρες γυναίκες της ζωής μου,
                την ανεπανάληπτη Λ. Κ. Education sentimentale και βάλε.

            Η μεγάλη χαρά όμως ήτανε το "γνωστό", το διδαγμένο, κείμενο, το οποίο έπρεπε να
                ξέρουμε μέσα-έξω. Ήμουν τυχερός: ήταν ο Οιδίπους Τύραννος. Το κείμενο το έφαγα και
                το κατάπια σαν μπέργκερ καλό: με μεγάλες δαγκωματιές και σε μπουκιές αμάσητες. Ήμουν
                πανευτυχής που ήξερα ότι θα ξαναγυρίζαμε σε κάθε στίχο, κάθε στιχομυθία, κάθε
                μονωδία, κάθε οτιδήποτε ξανά και ξανά. Ο Οιδίπους Τύραννος κατέληξε να ζυμώνεται και
                να χωνεύεται στο στομάχι μου, επώδυνα, αργά, λίγο πιο πολύ μετά από κάθε ανάγνωση,
                μετά από κάθε πέρασμα. Το κείμενο -- όπου η πλοκή πλάθει τους χαρακτήρες και το ήθος
                των χαρακτήρων σπρώχνει την πλοκή -- με οδήγησε στον Σαίκσπηρ και στο περί
                Ποιητικής. Ό,τι πρέπει να ξέρω για την εξουσία το έμαθα από τη στιχομυθία με τον
                δύστροπο σχεδόν πορνόγερο ξεκούτη Τειρεσία. Η Ιοκάστη μου άφησε ένα δέος για την
                στρατηγική δεινότητα και την τακτική ευελιξία των μεγαλύτερων γυναικών, των οποίων
                το ερωτικό κέλυφος τόσο δύσκολα θραύεται (ενώ είναι τόσο κωμικά εύκολο να βγάλεις το
                νήπιο μέσα από έναν άντρα), και το οποίο ευελπιστώ να έχω κατανοήσει πλήρως αφού η
                ανθρωπότητα θα έχει εντοπίσει το μποζόνιο του Χιγκς και προτού ο προστάτης μου γίνει
                σαν ακτινίδιο.

            Τα πάντα μού φαίνονταν ανατριχιαστικά ισορροπημένα στον Οιδίποδα. Η πελώρια παγίδα
                των θεών, ο πλεκτός ιστός, η πλεκτάνη τους (κάτι που ακόμα μάς γοητεύει τελικά, από
                το Μάτριξ και τον Γκέιμαν μέχρι το πώς μιλάμε για τους Κέννεντυ και τους Ωνάσηδες).
                Η εμμονή για την αλήθεια και οι συνέπειές της. Η αφορμή των πάντων: ούτε μοιραία
                ζευγαρώματα, ούτε επικές μάχες, ούτε καταραμένα δαχτυλίδια, ούτε αρχέγονες κατάρες.
                Τον μηχανισμό τον βάζει σε κίνηση ένας καβγάς για την οδική προτεραιότητα. Αυτό που
                λέμε road rage. Ενός στρεσαρισμένου νεαρού που του θίξανε τη μάνα (τη Μερόπη) και
                παίρνει τους δρόμους. Οι θεοί άφαντοι αλλά παρόντες.

            Η ώρα του Οιδίποδα ήταν η ώρα που έβγαζα το κεφάλι έξω από τη φωτιά της μπίχλας, από
                την κόπωση και το άγχος που περνούσαμε στο καθαρτήριο. Αντί να κυνηγάμε χαμένα
                κατηγορούμενα στον παγκοσμίως άγνωστο Μενέξενο του Πλάτωνα (που λένε ότι μπορεί και
                να 'ναι και παρωδία), αντί να απομνημονεύουμε τη θλιβερή πρόζα της μπλε ιστορίας
                (για όσους ανακάλυψαν την ξύλινη γλώσσα των ιστορικών βιβλίων με τα πλήθη που
                συνωστίζονταν στην προκυμαία της Σμύρνης -- ποιο Lycée βγάλατε;), αντί για τα
                κατάκουλα κείμενα των λατινικών (γραμμένα από τα 'παιδιά μπιφτέκια', όπως τους έλεγε
                ο φροντιστηριάρχης), διαβάζαμε τέχνη, ρε παιδί μου. Και χωρίς ενοχές: μέρος της
                προετοιμασίας ήταν κι αυτό, στο μενού του καθαρτηρίου. 

            αρχική ανάρτηση

        

    
        
             Το λαθάκι 

            vita moderna

            26/2/2007

            Το πρώτο σοβαρό πάρτι ήταν στις αρχές της τρίτης γυμνασίου. Θυμάμαι το υποφωτισμένο
                σαλόνι και αρκετό κόσμο γύρω, χωρίς γονείς. Οι ενήλικες λειτουργούσαν σαν υπενθύμιση
                ότι ο χώρος (και τα αισθήματά μας) προστατεύονται. Αντίθετα εδώ πλέαμε στην ανοιχτή
                θάλασσα και καθένας κολυμπούσε όπως μπορούσε. Δυστυχώς είχα ήδη προλάβει να
                συνειδητοποιήσω πως η ζωή δεν θα μου χαριζόταν και πάλευα να εφεύρω έναν εαυτό
                αρεστό στα κορίτσια. Σε κάποια κορίτσια, εννοείται. Δεν είναι σίγουρο,
                επομένως, αν με τράβηξε η γοητεία της ή το ένστικτο ότι εδώ τουλάχιστον
                εξασφαλίζονταν οι όροι μιας δίκαιης αναμέτρησης.

            Καθόταν χαμηλά, σχεδόν στο πάτωμα, απορροφημένη από κάτι δικό της ενώ μπροστά της
                μαινόταν ο πόλεμος. Πλησίασα με επιφύλαξη και κάθισα δίπλα της. Ύστερα άρχισα να
                αναπνέω τον κοινό μας αέρα, να δανείζομαι το στυλ της, να παίρνω το σχήμα της. Στο
                τέλος της απηύθυνα αυτό που υπέθετα ότι σκεφτόταν· της είπα σοβαρά: «δεν είναι πολύ
                ψεύτικα όλα αυτά;»

            *

            Παρά τα έθιμα της εποχής δεν συμφωνήσαμε ακριβώς ότι τα φτιάχνουμε γιατί τέτοια
                λεκτική πρωτοβουλία δεν ανέλαβε κανείς από τους δύο. Όμως μετά τα αγγλικά της, από
                τις οχτώ ως τις δέκα περπατούσαμε μαζί, διαγράφοντας ένα ημικύκλιο που περιλάμβανε
                το απομακρυσμένο πάρκο της περιοχής και μερικά σκοτεινά σημεία σε χαμηλούς
                μαντρότοιχους.

            Στις δέκα και μισή, εξάπαντος, έπρεπε να είναι πίσω. Οι γονείς της ήταν παρόντες στη
                σχέση γιατί μίλαγε συνεχώς για εκείνους· στα λόγια της υπήρχε ένας ορίζοντας
                απελπισίας. Σπάνια γελούσε.

            Μου είχε δείξει το σπίτι της- «εκείνο το διώροφο στη γωνία»- ώστε να την αφήνω σε
                απόσταση ασφαλείας. «Φύγε τώρα, να μη σε δουν» έλεγε κάθε φορά, κι έβαζε στην παλάμη
                μου έναν διπλωμένο φάκελο- το γράμμα της ημέρας. Διάβαζα τις επιστολές της στην
                επιστροφή, σταματώντας κάτω από τα φώτα του δήμου. Έγραφε μεγάλα συνειρμικά κομμάτια
                που με υπέβαλλαν. Αν τύχαινε μάλιστα να περάσουν παρέες αγοριών που συζητούσαν για
                ποδόσφαιρα και τέτοια, είχα τη γεύση μιας αιφνίδιας ευτυχίας- το προνόμιο της
                σχέσης. Τα μελαγχολικά της γράμματα, όπως και τα φιλιά της, μου θύμιζαν προπολεμικά
                τραγούδια. Φιλιόμασταν κάπως επίμονα, χωρίς διακοπή, για πολλή ώρα· το σάλιο της
                άφηνε στο τέλος μια μυρωδιά που την ανακαλούσα αργότερα σαν ένα είδος ερωτικού
                πένθους.

            Μαζί της μεγάλωνα αστραπιαία.

            Στο Λύκειο διακόψαμε- επειγόμουν να ανακαλύψω κι άλλες πλευρές της άγουρης λίμπιντο.
                Όμως, είκοσι τουλάχιστον χρόνια αφότου χαθήκαμε και ενώ θεωρητικά είχα ξεμπερδέψει
                με τους καταναγκασμούς της ενηλικίωσης, άρχισα ξανά να κόβω βόλτες κάτω απ’ το σπίτι
                της. Είχα μάθει από τρίτους ότι έμενε ακόμα με τους γονείς της, δέσμια κι εκείνη
                όπως εγώ μιας συναισθηματικής ακηδίας, και προσδοκούσα νέα συνάντηση. Ζητούσα
                φαίνεται να συνδεθώ με ένα παρελθόν το οποίο φαντασιωνόμουν ακόμα εκκρεμές.

            Σιγά σιγά πύκνωσα τις νυχτερινές επισκέψεις, πάντα πιωμένος, ελπίζοντας να δω φως στο
                δωμάτιό της. Αλλά και τα πρωϊνά όταν τύχαινε, περνούσα να ρίξω μια ματιά. Άρχισα να
                ζω σ’ έναν κόσμο δικής μου εμπνεύσεως- έστησα μια σχεδόν δεύτερη σχέση- συνδεόμενος
                απλώς με ένα παράθυρο δευτέρου ορόφου. Όμως δεν έκανα τίποτα για να τη συναντήσω.
                Μου αρκούσε να καπνίζω κρυμμένος στα φυλλώματα, μουδιασμένος από μια συγκίνηση που
                εστίαζε στις γνωστές διαψεύσεις της ζωής, στο νόημα του χρόνου που περνά.
                Παρακολουθούσα το φως της να ανάβει και να σβήνει και ένιωθα περισσότερο ερωτευμένος
                από ποτέ. Με τον ποιητικό εαυτό μου, υποθέτω.

            *

            Όπως γίνεται πάντα σ’ αυτές τις περιπτώσεις, συναντηθήκαμε εντελώς απρόσμενα, πολύ
                μετά απ’ αυτή την περίοδο. Περιμένοντας στην ουρά να ψηφίσω για τις δημοτικές
                εκλογές, παρατήρησα μια γυναικεία πλάτη που ξαφνικά πήρε το σχήμα της. Ήξερα προτού
                γυρίσει ότι ήταν εκείνη γιατί και ο χώρος αλλοιώθηκε περίεργα. Προς στιγμή σκέφτηκα
                να το βάλω στα πόδια αλλά το κράτησα. Την ακούμπησα μαλακά, - ύστερα βρεθήκαμε να
                περπατάμε και πάλι μαζί. Δεν κατάφερνα να συγκεντρωθώ σε όσα έλεγε. Μας κοίταζα απ’
                έξω και, σε αντίθεση με τη δική μου εικόνα, εύρισκα τη δική της απίστευτα όμορφη και
                αγέραστη. Το κυριότερο: άλλη.

            Κάτω από το σπίτι της θέλησα να εξομολογηθώ την προ πενταετίας εμμονή μου.

                -«Να, εδώ καθόμουν και χάζευα το παράθυρό σου», της είπα.
 Γύρισε και με
                κοίταξε ξαφνιασμένη, σχεδόν ενοχλημένη:
 -«Τι λες παιδί μου; Το σπίτι μου είναι
                το άλλο, απέναντι! Γράφε τώρα το κινητό μου, να πάμε για καφέ…»

            *

            Παράξενο τοπίο ο κόσμος μας. Και τα ανθρώπινα, πάντα ασταθή και ευμετάβλητα.

            αρχική ανάρτηση

        

     
        
        Working Class Blues

            βλέμμα

            15/5/2006

        Χλωμός, στα είκοσι-κάτι, ίσιο λαδωμένο μαλλί, λιπόσαρκος, με μακό και αθλητικά παπούτσια.
            Μιλάει σφυρίζοντας μέσ’ απ’ τα δόντια του, χωρίς να κοιτάζει στα μάτια τον συνομιλητή
            του:

        - Κάθε μέρα πρωινός είσαι;

         Ιδια ηλικία, ελαφρώς υπέρβαρος, με μαλλί καρφάκι, κομποσχοίνι στον καρπό, γυαλιά χωρίς
            σκελετό, μεγαλοφωνάζει, ιδρώνει, σκύβει διαρκώς προσπαθώντας να ξεδιαλύνει τις μασημένες
            λέξεις του άλλου:

         - Ναι, δεν έχουμε άλλη βάρδια, ευτυχώς… Εφτά-τρεις, μετά κλείνει η αποθήκη…

         - Στις ταινίες είμαστε ρολόι. Eγώ όμως δεν παίρνω άλλη βάρδια.

            - Δε λέει, ρε φίλε, νυχτερινός, ούτε με τα νυχτερινά λεφτά…

            - Tι να λέει, με τίποτε δε λέει… να τραβάς βαλίτσες όλη μέρα για 160 καθαρά… θα τα
                παρατήσω, ρε φίλε…

            - Πώς θα τα παρατήσεις; Πόσο καιρό είσαι;

            - Tέσσερις μήνες… Aπ’ όταν απολύθηκα… και…

            - Και πού θα πας; Eχεις βρει τίποτε άλλο;

            - Πουθενά! Καλύτερα να κάθομαι…

            - Ε όχι, ρε φίλε, χωρίς δουλειά δε λέει, ούτε καφέ δεν θα’ χεις…

            - Δεν με νοιάζει… Εχω πήξει… Eσύ τι θα κάνεις;

            - Αμα με κρατήσουνε, θα μείνω… Αλλά δεν θέλω να με κρατήσουνε…

            - Τι σύμβαση έχεις; – Τι να ‘χω; Τρίμηνη…

        Η κουβέντα, στο μακρύ λεωφορείο εξπρές από το αεροδρόμιο «Ελ. Βενιζέλος» προς Εθνική
            Αμυνα. Ο ήλιος του Σεπτεμβρίου μπαίνει από τα τζάμια και χαυνώνει γλυκά ταξιδιώτες και
            εργαζομένους. Aρκετοί κλείνουν τα μάτια.

        - Καλοκαίρι πήγες πουθενά;    

            - Αφού δεν είχα άδεια… Τι, για πέντε μέρες;

            - Ε, καλά ρε, για πέντε… Θα σε χαλούσε; Θα πήξεις χωρίς διακοπές, ρε, δε βγαίνει…

            - Ασε ρε, μπορεί να κάνω διακοπές μια και καλή, όταν δεν μου ανανεώσουνε τη σύμβαση…

            - Καλό!…

            - Τι καλό, ρε φίλε… Ετσι θα πάει; Μιάμιση ώρα πήγαινε και μιάμιση έλα, από Ανάκασα για
            Βενιζέλο…

            - Καλά, εγώ έχω κάνει και δυόμισι ώρες να γυρίσω Aνάκασα… Καλύτερα να έμενα για υπερωρία…
            Mαυρίλα…!

            - Και τι να κάνεις; Eχεις κάτι καλύτερο; Αφού δεν υπάρχουν δουλειές, ρε φίλε… Να πας
            κούριερ; Να είσαι όλη μέρα στο παπί;

            - Ε, δεν είπα κι έτσι…

            - Ε, τότε;

        - Τίποτα…

        Εξω περνά η Αττική οδός, ουδέτερη, απόμακρη, ταχεία. Κατόπιν αναδύεται άναρχο, πολύχρωμη
            κουρελαρία το αστικό τοπίο, ο Γέρακας, η Μεσογείων, μπουλντόζες, φούρνοι, είδη υγιεινής,
            μάντρες αυτοκινήτων, χώματα, σκόνη, τράπεζες σε κάθε γωνία. Ελλάδα 2002, νοτιοανατολική
            εσχατιά της Ευρωπαϊκής Ενωσης. Ζαβλακωμένος από το ταξίδι και την υγρή ζέστη,
            ξανακούω:

        - Πού έκανες στρατό;

            - Α, στρατό… Γκασμαδία…

            - Ολο;

            - Ολο…

            - Ειδικότητα;

            - Οδηγός ερπυστριοφόρου. Εσύ;

            - Ε, τι; Νοσοκόμος… Πότε απολύθηκες;

            - Πριν από πέντε μήνες.

            - Ηρθες εδώ κατευθείαν;

            - Οχι είχα πάει κι αλλού… Εκατσα είκοσι μέρες

            - Πολύ έκατσες. Ενα παιδί απ’ τους Αγίους Αναργύρους ήρθε στην ταινία κι έμεινε δυο ώρες…
            Την έκανε με τη μία…

            - Δυο ώρες, ε; Καλά έκανε, όχι σαν εμάς…

            - Τα είπαμε, ρε φίλε, πού να πάμε; Αμα δεν βρεις κάτι καλύτερο, κάτσε εκεί που ‘σαι…

            - Και πού θα βρεθεί το καλύτερο, ρε; Μέσα στα λεωφορεία που τραβιόμαστε; Ή στην καφετέρια
            στην Ανάκασα; Ασε ρε… Χειρότερα από Αλβανούς…

            - Οχι, ρε φίλε, μη χαλιέσαι έτσι… Ασε… θα πας σπίτι σου τώρα, να κάνεις μπανάκι, να πας
            για καφέ…

            - Ναι ρε, θα στριμωχτώ με τους γέρους μου και τ’ ανίψια μου… Γαμώ τη φάση…

            - Ελα ρε… δες την αλλιώς τη φάση, μη σε χαλάει έτσι…

            - Τι να δω μωρέ… Τι να δω; Eσύ βλέπεις τίποτε;

            - Ελα ρε, κούλαρε, είμαστε και κουρασμένοι τώρα, αύριο είναι Παρασκευή …

       - Ναι, καλά…

        Στο τελευταίο κομμάτι της Μεσογείων, μετά την Αγία Παρασκευή, δεν ξαναμίλησαν. Ή δεν τους
            άκουγα πια.

            ΚΑΘΗΜΕΡΙΝΗ, 29.09.02 

        αρχική ανάρτηση

        

    
        
             ou ming

            3/3/2011

            Με την κούραση που φέρνουν τα χρόνια, με τους πόνους στη μέση και την αδυναμία στα
                πόδια, ο άνθρωπος δεν μπορεί να πετάγεται εξοργισμένος από την καρέκλα του κάθε φορά
                που ο συνομιλητής του λέει κάτι αδιανόητο. Μένει στη θέση του λοιπόν και ακούει
                στωικά και προσεκτικά τον άλλον και τις αντίθετες απόψεις του. Αυτό το απλό μηχανικό
                πρόβλημα κάποιοι το ονομάζουν σοφία. Και θα είχε μια πραγματικά ενδιαφέρουσα
                εξέλιξη, αν δεν ακολουθούσε μια άλλη μηχανική δυσλειτουργία: η κώφωση, η οποία
                επιστρέφει τον άνθρωπο στα εφηβικά του χρόνια, στο "δεν ακούει πια κανέναν".

            αρχική ανάρτηση

        

    
        
            Απολαύσεις που πρέπει να απολαύσεις 

            sraosha

            2/5/2010

             Παρακολουθώ τον Παπακωνσταντίνου να εξαγγέλλει τα μέτρα, είναι σαν να βλέπω πολεμικό
                ανακοινωθέν. Κάπως έτσι πρέπει να ένιωθαν οι Γάλλοι το 1939 κολλημένοι στα ραδιόφωνα
                τους: ότι τα επόμενα 5 χρόνια πάνε περίπατο.

             Δε θέλω να μιλήσω γι' αυτά, γίνεται εδώ μια ενδιαφέρουσα κουβέντα. Θέλω να μιλήσω
                για τις απολαύσεις, με αφορμή αυτό:

            οι αντιλήψεις για το τι σημαίνει απόλαυση προσανατολίσθηκαν, πάλι,
                μαζικά στα πρότυπα των προηγμένων καταναλωτικών κοινωνιών [πρόκειται για πρότυπα που
                έχει ένα μεγάλο ποσοστό Ελλήνων στο μυαλό του, όχι ότι υπάρχουν στ’ αλήθεια] , έτσι
                ώστε η απόσταση απ’ αυτά να γίνεται από τους πλείστους αισθητή ως στέρηση. Έτσι η
                διάσταση ανάμεσα σε απόλαυση και απόδοση έγινε εκρηκτική 

             Δεν είμαι ιστορικός και δεν ξέρω πολλά για το θέμα αλλά προβληματίστηκα για τη σχέση
                του Έλληνα με την απόλαυση.

             Κάποτε έγραψα για αυτό που νόμιζα ότι είναι ίδιον της ελληνικής αριστεράς, ένα
                έντονο σφίξιμο κι ερύθημα, [μια] σφοδρή αδυναμία να χαρεί, "να τελειώσει και να το
                φχαριστηθεί". Κάποια άλλη φορά είχα μιλήσει για την κλάψα και την πόζα που
                χαρακτηρίζουν την ελληνική διασκέδαση και την ελληνική ζωή γενικότερα.

             Όπως είπα, δεν είμαι ιστορικός. Ούτε ανθρωπολόγος. Ούτε τίποτε. Βασίζομαι λοιπόν
                στις δικές μου παρατηρήσεις και στις παρατηρήσεις άλλων. Θυμάμαι λ.χ. αυτό, του
                Κουκουζέλη:

             Η μάνα μου, έτσι και την έπιανες να ευχαριστιέται, στραβομουτσούνιαζε. Ανήκε σε μια
                γενιά (σε μια τάξη; φάση μιας τάξης; τοπικό χαρακτηριστικό μιας τάξης;) που θεωρούσε
                ντροπή τη χαρά. Οι αδελφοί έπρεπε να παντρέψουν τις αδελφές, να φτιάξουν όλοι
                οικογένειες, κατά προτίμηση με πεντακόσια παιδιά η κάθε μία, και μετά όλοι μαζί να
                γηροκομήσουν τους γονείς, αν τα κατάφερναν οι δόλιοι να γεράσουν. Το φαγητό δεν ήταν
                χαρά. Αν ήταν νόστιμο, ήταν γιατί το παιδί έπρεπε να ξεγελαστεί και να παχύνει, αφού
                ο γιατρός το είχε χαρακτηρίσει ελλιποβαρές, ήταν νόστιμο για να κλείσουν τα στόματα
                των αδελφάδων του συζύγου. Η εφημερίδα για να ξέρει τι την περιμένει. Κατάφερε να
                σπουδάσει για να εξισορροπήση το γεγονός ότι θεωρούσε τον εαυτό της "ασχημόπαπο".
                Πήγαινε θέατρο, έβλεπε κινηματογράφο ή άκουγε μουσική για να πάρει δυνάμεις για
                αύριο. Τίποτα δεν υπήρχε αφεαυτού. Η χαρά σήμαινε ότι είχες χρόνο για χάσιμο. 

             Έχω γενικά την εντύπωση ότι η καθαρή απόλαυση, πείτε την "χαρά" αν θέλετε, είναι
                είτε ντροπή είτε πηγή αμηχανίας για τους Έλληνες. Λέω "πείτε την "χαρά" αν θέλετε",
                για να ξεκαθαρίσω (χμ) ότι δεν εννοώ μόνο τις ερωτικές απολαύσεις, οπότε θα σπεύσετε
                να πετάξετε κάτι περί ιουδαιοχριστιανισμού και θα καθαρίσετε. Μιλάω για οποιαδήποτε
                απόλαυση: ένα καλό φαγητό, ένα βιβλίο, ένα καλοφτιαγμένο έπιπλο, ένα τραγούδι, μια
                εκδρομή στη θάλασσα...

             Παρατηρήστε πώς οι Έλληνες τείνουμε να καπακώνουμε την απόλαυση: ένα ζευγάρι που
                καλοπηδιέται θα σου μιλήσει λ.χ. για τα επαγγελματικά του βάσανα μέχρι δακρύων (όχι
                ότι απόλαυσα έστω και μια φορά τις περιγραφές επιδειξιολογούντων), μια ωραία βραδιά
                στην ταβέρνα με θυμοσοφικές αντιφωνήσεις "τι είναι ο άνθρωπος", "δε βαριέσαι",
                "άααααααϊχ, στην ψυχούλα σου, αδερφέ μου", "σήμερα είμαστε αύριο δεν είμαστε",
                "σκόνη, καπνός Θρασύβουλας" κτλ. Δε θέλουμε να φανούμε ότι απολαμβάνουμε κάτι. Κι αν
                φανούμε απολαμβάνουμε κάτι, θα σπεύσουμε να μετριάσουμε την εντύπωση με κάτι
                αντιστικτικά σκοτεινό, με ένα βλέμμα που θα στραφεί απότομα προς το κενό και θα
                μείνει εκεί για λιγάκι, με μια κουβέντα στωική και ίσως πεισιθάνατη. Άλλη μέθοδος
                αντιμετώπισης της απόλαυσης, η πρακτική, είναι αυτή που σκιαγραφεί παραπάνω ο
                Κουκουζέλης. Αντίθετα ο πόνος είναι καθαρός, μπορεί να εκτίθεται ελεύθερα.

             Νομίζω λοιπόν ότι η έλλειψη χορού στα κλαμπ, η έλλειψη γαστρονομικής απόλαυσης στις
                χιλιάδες τρισάθλιες ταβέρνες, η έλλειψη ή η απόκρυψη πάθους πάνω στα κρεβάτια,
                καναπέδες, πίσω καθίσματα, χορτάρια, αχυρώνες, η έλλειψη αναψυχής στην εκδρομή, η
                απουσία μουσικής απόλαυσης στις συναυλίες κ.ο.κ. έγινε θεσμός εδώ και 25ετία και
                εξομαλύνθηκε όπως υπαινίχθηκα με το παράθεμα στην αρχή: η προσδοκία της απόλαυσης
                αντικαταστάθηκε από την επίδειξη της κατανάλωσης.

             Σε άλλες κοινωνίες η κατανάλωση είναι μιας μορφής απόλαυση, ή κάτι που επιτείνει την
                απόλαυση, ή ένα σημάδι στάτους που συνοδεύει απλώς την απόλαυση. Εμείς, νομίζω,
                υποκαταστήσαμε την απόλαυση με την επίδειξη της κατανάλωσης. Συνεπώς, το σέξι
                ντύσιμο υποκαθιστά το σεξ και ούτε το προοιμιάζει, ούτε το προκαλεί. Το ακριβό,
                συγγνώμη "καλό", εστιατόριο δε χρειάζεται να έχει καλό φαγητό. Η εκδρομή γίνεται
                άριστη αφορμή επίδειξης των δυνατοτήτων και της γκατζετοσύνης του νέου μας αμαξιού.
                Στη συναυλία πάμε μόνο για να δούνε παπούτσια, τσάντες, γραβάτες και ρούχα. Πίνουμε
                ποτά κουλ κι όχι που μας αρέσουν. Και πάει λέγοντας: κάνουμε ότι απολαμβάνουμε ενώ
                απλώς ποζάρουμε και επιδεικνύουμε κάτι, συνήθως χρήμα.

             Ταυτόχρονα, λόγω του συστήματος παιδείας που έχουμε εδώ και 170ετία, δεν έχουμε έτσι
                κι αλλιώς περάσει τη βασική εκπαίδευση στην απόλαυση κάθε λογής απολαύσεων, π.χ. της
                μουσικής.

             Ποζεράδες και καταναλωτές, δεν απολαμβάνουμε και πολλά. 

            αρχική ανάρτηση

        

    
        
            Το ύψιλον του Ντραγκάο (βγαίνω για λίγο) 

            old boy

            8/6/2008

             Στο μυθιστόρημά της Ντόνα Ταρτ με τίτλο «Μυστική Ιστορία», ένας καθηγητής μιλά στους
                φοιτητές του για τα διονυσιακά μυστήρια και κάνει λόγο για το βάρος του εαυτού μας,
                για τη δυστυχία που μας προκαλεί η συνείδησή μας, για την λαχτάρα μας να βγούμε για
                λίγο εκτός εαυτού, για την ιδέα της απώλειας του ελέγχου που γοητεύει τους
                πολιτισμένους ανθρώπους περισσότερο από οτιδήποτε άλλο. Λέγοντας το με τα δικά του
                λόγια: «Αν έχουμε αρκετή ψυχική δύναμη μπορούμε να σκίσουμε το πέπλο και να
                αντικρύσουμε κατά πρόσωπο αυτή τη γυμνή τρομακτική ομορφιά. Αφήστε το Θεό να μας
                κάνει δικούς του, να μας κατασπαράξει, να σπάσει τα κόκαλά μας και να μας φτύσει
                ξαναγεννημένους. Αυτή είναι η τρομερή γοητεία των διονυσιακών μυστηρίων, αυτή η
                φωτιά της καθαρής ύπαρξης. Σε μας είναι δύσκολο και να την φανταστούμε».

            Τέσσερα καλοκαίρια πριν βρίσκομαι στο Ντραγκάο, στο γαλάζιο ύψιλον που σχηματίζουν οι
                θύρες που έχουν γεμίσει με γαλανόλευκες σημαίες, μπλε μπλούζες και βαμμένα μπλε
                πρόσωπα. Όγδοη σειρά, καθισμένος στη γραμμή που είναι το σημαιάκι του κόρνερ, μπλέ
                μπλούζα εθνικής, άβαφο πρόσωπο και γαλάζιο κασκόλ της Ντεπορτίβο Αλαβές, ίσως για να
                δείχνω (σε μένα) την διαφορετικότητά μου, για να παραμένω μέσα στο σύνολο ο εαυτός
                μου, που αποθεώνει για μια ακόμη φορά σε κάθε του ενέργεια τον Τάκη Φύσσα, με πνεύμα
                αγαπητικού χαβαλέ και αγαπητικού θαυμασμού μαζί. 

             Βράδυ πρώτης Ιουλίου και
                στο Πόρτο αργεί πολύ να νυχτώσει. Δέκα παρά τοπική ώρα και είναι ακόμα σούρουπο.
                Αρχίζει η παράταση. Δυο τεράστιοι γερανοί πίσω απ' το γήπεδο δούλευαν όλη την ώρα
                του αγώνα. Τους κοιτάζω και πάλι. Επιτέλους σταμάτησαν, αλλά το μάτι μου διακρίνει
                κάτι περίεργο στη νοητή ευθεία από κάτω τους: στο πάνω πάνω διάζωμα, ανάμεσα σε
                όλους τους Έλληνες, είναι ένας με το πρόσωπό του βαμμένο σε ένα μπλε πολύ πιο σκούρο
                και πολύ πιο έντονο, ο οποίος φορά ένα λευκό χιτώνα και χορεύει ασταμάτητα. Έτσι από
                μακριά μού φαίνεται σαν στοιχειό, αλλόκοσμος, σαν να μην είναι από τα μέρη μας, μα
                ούτως ή άλλως δεν βρισκόμαστε πια στα μέρη μας αλλά στο 105', όταν ακούγεται ένα
                κρακ και το ύψιλον του Ντραγκάο, αυτή η ανέλπιστη συντεταγμένη του χωρόχρονου,
                τουμπάρει τρεις μοίρες προς τα κάτω.
 Γκολ.

                Βγαίνω από τον εαυτό μου,
                χάνω την ατομικότητά μου, χαμένος στο ύψιλον δεν είμαι πια ο εαυτός μου, το όνομά
                μου και η ηλικία μου, οι προσδοκίες μου και οι φόβοι μου, οι προκαταλήψεις μου και
                οι ενοχές μου, τα φωτεινά και τα μαύρα σημεία της ψυχής μου, είμαι ολόιδιος με τον
                διπλανό μου που αγκαλιάζω, είμαι ο διπλανός μου που κλαίει και με φιλάει, είμαι μια
                κουκίδα του γαλάζιου, μια μπλε μπλούζα ακόμη που χοροπηδά, μια φωνή ακόμη που
                κραυγάζει, κραυγή μες τις κραυγές, αγκαλιά μες τις αγκαλιές, δάκρυ μες τα δάκρυα,
                έκσταση μες τις εκστάσεις, είμαι πανηγυρισμός, είμαι ένας απ' όλους, είμαι τρεις
                θύρες πιο πέρα, δεν είμαι εγώ, είμαι κάπου αλλού, σε έναν χώρο παράπλευρο του
                συνειδητού, ελεύθερος επιτέλους από μένα και τα βαρίδια μου, ολόγυμνη ευτυχία,
                απροστάτευτος αλαλαγμός, άνθρωπος που αξιώθηκε στη ζωή του να δει κατάφατσα το
                Απόλυτο και το θέαμα του κλόνισε το νου και τον κατέλαβε, μετατρέποντάς τον σε
                παροξυσμένο θύμα του, δύσπιστο πιστό του και άναρθρο υμνωδό του.

            Λήξη. Οι παίκτες έρχονται σε εμάς, πρέπει να βρεθώ κοντά τους, από την όγδοη σειρά το
                σώμα μου θα βρεθεί στη δεύτερη, πατώντας πάνω σε ώμους, πατώντας πάνω σε καρέκλες
                που ανοιγοκλείνουν, το σώμα μου πέφτει κάτω και ξανασηκώνεται, το οδηγεί κάποιος
                άλλος, κάποιος που κατοικούσε μέσα μου πριν εγώ γίνω εγώ, κάποιος που μια ζωή τον
                καταπλάκωνα και που στο 105΄ απελευθερώθηκε απ' το βάρος της στολής του εαυτού μου,
                κάποιος που στην σύντομη πορεία του από την όγδοη στην δεύτερη σειρά υπήρξε πιο
                ελεύθερος απ' ό,τι θα υπάρξω εγώ ποτέ μου.

             («SMS» - «SportDay», 8.6.08)

            αρχική ανάρτηση

        

    
        
             Άσυλο 

            sraosha

            2/2/2011

             Πηγαίνω στη δουλειά με τα πόδια όσο πιο τακτικά μπορώ, δεν είναι πολύ μακριά. Η
                διαδρομή δεν είναι ούτε ιδιαίτερα ευχάριστη ούτε αξιοσημείωτα δυσάρεστη. Έχει όμως
                έναν κόμπο, περίπου στα δύο τρίτα της από το σπίτι.

             Εκεί βρίσκεται ένα ίδρυμα από αυτά που δεν έχουν όνομα, πολλοί τα λένε "κλινικές",
                άλλοι άλλα πράγματα, πιο περιφραστικά. Όταν κάνει πολύ κρύο ή πολλή ζέστη δεν
                μπορείς να καταλάβεις καν ότι πέρασες απ' έξω του: το καλοκαίρι είναι όλοι οι
                τρόφιμοί του κλεισμένοι μέσα κάτω από τον κλιματισμό, το χειμώνα μέσα και δίπλα στη
                θέρμανση.

             Στις σύντομες ενδιάμεσες εποχές οι τρόφιμοί του κάθονται έξω, σε μια βεράντα που από
                το στενό πεζοδρόμιο χωρίζει μια διάτρητη πρασιά. Ακόμα κι όταν περπατώ αφηρημένος
                και απορροφημένος στα δικά μου, συνήθως δηλαδή, με ειδοποιεί η μυρωδιά του ιδρύματος
                ότι πλησιάζω: μυρίζει έντονα χλωρίνη σφουγγαρίσματος και ανθρωπίλα, τη διάχυτη
                μυρωδιά των ανθρώπων που μπαγιατεύουν. Είναι η μυρωδιά του ασύλου, η βάρβαρη αλλά
                λειψή καθαριότητα των κλινικών της επαρχίας, των μικρών γηροκομείων, της κόπωσης που
                δεν έχει ελπίδα.

             Ανεξαιρέτως σηκώνω το κεφάλι. Οι τρόφιμοι μοιάζουν να είναι διαφόρων αιτιολογιών:
                ψυχικά ασθενείς, νοητικά ασθενείς, (απ)εξαρτημένοι, κινητικά ασθενείς, γέροντες.
                Υποψιάζομαι ότι δύο-τρεις από αυτούς, που τους αφήνουν να βολτάρουν στο πεζοδρόμιο,
                εκτός της περίφραξης, για τσιγάρο, είναι απλώς άστεγοι. Ίσως κάποιος φιλάνθρωπος
                πληρώνει τη φιλοξενία τους εκεί. Ποιος ξέρει.

             Δεν έχω να καταγγείλω τίποτε, άλλωστε ξερω μόνον όσα έχει σαρώσει η ματιά ενός
                βιαστικού περαστικού τρεις-τέσσερις ντουζίνες φορές. Πάντως οι άνθρωποι που
                φροντίζουν τους τροφίμους φαίνονται ζεστοί, κεφάτοι, χαλαροί -- άλλωστε ή έτσι
                γίνεσαι σε αυτές τις ιερές αλλά ψυχοφθόρα μπανάλ δουλειές, ή τύραννος. Ή
                συντρίβεσαι. Αντιλαμβάνομαι ότι οι υπερήλικες και οι ψυχικά ασθενείς, όσοι έχουν
                ανίατες αρρώστειες και οι ανάπηροι δε θα 'πρεπε ίσως να συνυπάρχουν ανάκατα. Δεν
                ξέρω από αυτά τα πράγματα. Αισθάνομαι τη γνωστή κι αναμενόμενη θλίψη όταν περνάω
                μπροστά από αυτό το άσυλο, δεν έχω χρόνο και διάθεση να κρίνω. Περνάς από μια
                βεράντα με ήλιο και βλέπεις το μέλλον σου, το μέλλον δικών σου, το εναλλακτικό παρόν
                σου, το ακυρωμένο μέλλον άρρωστων παιδιών.

             Σήμερα έπιασε το μάτι μου έναν σκούφο πίσω από την καγκελόπορτα του ιδρύματος,
                γύρισα προς το μέρος του. Ο σκούφος, κατεβασμένος χαμηλά έκρυβε ένα φθαρμένο πρόσωπο
                με ένα βαθύ βαθούλωμα πάνω αριστερά. Του χαμογέλασα. Μάλλον δεν το πρόσεξε, θα έχει
                συνηθίσει να τον κοιτάζουνε με φρίκη και κάποια αηδία. Κι αυτό ανθρώπινο είναι.
                Άλλες φορές το βλέμμα μου διασταυρώνεται με κάποιου που μοιάζει με τον Παπαδιαμάντη:
                είναι ένας από αυτούς που είτε είναι απλώς άστεγος, είτε τον κατέστρεψε το αλκοόλ
                (το νόμιμο ναρκωτικό μας). Μάλλον του φαίνομαι αστείος, με κοιτάει με θυμηδία, ίσως
                του φαίνεται αλλόκοτος ο χοροπηδηχτός διασκελισμός μου και η βιασύνη στο βάδισμά
                μου, τα γκροτέσκα ακουστικά στα αυτιά μου. Δεν ξέρω.

            αρχική ανάρτηση

        

    
        
            Τα δώρα που σπάνε

            niemandsrose

            4/6/2011

            Τον ρώτησε αν ήθελε άλλο καφέ. Κούνησε καταφατικά το κεφάλι του, ξύνοντάς το ελαφρά,
                παράλληλα. Έπειτα του σέρβιρε μισή κούπα. Δίστασε για μια στιγμή, μήπως διακόψει το
                συλλογισμό του. Τελικά όμως ρώτησε: "Θέλετε κάτι άλλο;" Εκείνος της απάντησε
                μηχανικά, πως όχι και την ευχαρίστησε χαμένος στις σκέψεις του. Η γραμματέας κράτησε
                στις εκκρεμότητες την ειδοποίηση από το ταχυδρομείο. Ας μην τον ενοχλούσε ξανά τώρα.
                Δεν ήταν κάτι επείγον. Ας περίμενε μέχρι να την ξαναφωνάξει.

            Δεν άργησε να συμβεί. Ο Σύμβουλος έβηξε και άφησε το πέμπτο γράμμα του αλφάβητου να
                τραβηχτεί ως νοητός άξονας μεταξύ εκείνου και εκείνης. Στο σύντομο παράγγελμα
                εκτινάχθηκε από την καρέκλα της. "Βρε κορίτσι μου", να την αποκαλεί έτσι ήταν
                εύκολο, γιατί δε χρειαζόταν να ανακαλεί το όνομά της στη μνήμη του. Όχι περιττές
                νοητικές διεργασίες. "Θα μου φτιάξεις εκείνο το έγγραφο που πρέπει να στείλουμε στη
                διεύθυνση ψυχικής υγείας του 5ου τομέα;", τη ρώτησε ενώ το βλέμμα του ήταν καρφωμένο
                στο χειρόγραφο που έτεινε προς το μέρος της. "Με την ευκαιρία, μπορώ να σας παραδώσω
                αυτό το ειδοποιητήριο;" ρωτούσε η γραμματέας ενώ αντέτεινε προς τα κείνον το σχετικό
                χαρτάκι. "Τι είναι αυτό;" τη ρώτησε, καθώς το βλέμμα του πέρασε από το ένα χαρτί στο
                άλλο."Πέρασε υποθέτω ο κούριερ όσο ήμαστε στη σύσκεψη και το άφησε κάτω από την
                πόρτα." του εξήγησε.

            Διάβασε το όνομα του αποστολέα. "Είναι πάλι από κείνη απ' το νησί, που έβλεπα το
                παιδάκι της. Αυτό, που είχε τον αυτοκτονικό ιδεασμό. Το θυμάσαι; Το είχαμε
                νοσηλεύσει πριν τρία χρόνια, όταν ήμουν ακόμα διευθυντής στην Κλινική" Η γραμματεύς
                έγνευσε καταφατικά. Τη θυμόταν.

            Μια μητέρα που ερχόταν με το καράβι χειμωνιάτικα από το νησί της άγονης γραμμής όσο
                το παιδί της νοσηλευτόταν στην παιδοψυχιατρική κλινική κάποιου δημόσιου νοσοκομείου.
                Και καθώς είχε μια κάποια συνείδηση, μέσα στη γενικότερη κατάντια της -ελαφρώς
                καθυστερημένη, πνιγμένη στα χρέη, παρατημένη από τον άντρα της, με ένα παιδί
                άρρωστο, σε ένα νησί στο πουθενά, ξεχασμένη από το θεό της κοινωνικής πρόνοιας-
                όλους εκείνους τους μήνες που το παιδί νοσηλευόταν, επισκεπτόταν τακτικά εκείνο και
                βέβαια το διευθυντή και θεράποντά του, όμως μόνο μια φορά, όταν θα έπαιρναν το
                εξιτήριο έφερε μια κούτα σπιτικά γλυκά στους θεράποντες. Που από την ταλαιπωρία του
                ταξιδιού και τη σιχασιά των παραληπτών πετάχτηκαν στα σκουπίδια. Από τότε, αν και ο
                διευθυντής είχε παραιτηθεί πια για να γίνει Σύμβουλος στο Υπουργείο, δεχόταν τα δώρα
                της κάθε χρόνο περίπου στη γιορτή του. Κάποια γυαλικά από το τουριστικό κατάστημα
                που είχε στη Χώρα.

            "Μα τι θέλει τώρα και με σκοτίζει; Δυο φορές μου έχει στείλει στη γιορτή μου τα
                γυαλικά και τις δυο φορές είχαν γίνει θρύψαλα. Δεν της έκοψε να τα τυλίξει με ένα
                πώς το λένε; Και πρέπει μετά να παίρνω να ευχαριστήσω. Και τι να της πω; Πως ήταν
                σπασμένα τα γυαλικά που μου έστειλε να με ξαναβάζει σε διαδικασία να τρέχω πάλι στα
                ταχυδρομεία; Δες τώρα μπελάς πάλι. Να πρέπει να πηγαίνω ο ίδιος να στήνομαι το
                απόγευμα στις ουρές στα ταχυδρομεία να παραλάβω πάλι τα θρύψαλα. Σπασμένα θα είναι.
                Δε θα της έκοψε να τα τυλίξει με κάτι. Και δε τα στέλνει στο Υπουργείο να μη τρέχω,
                παρά τα στέλνει στη διεύθυνση του σπιτιού μου να πρέπει να πηγαίνω στο ΕΛΤΑ της
                περιοχής. Αν είναι δυνατόν με την επιμονή κάποιων ανθρώπων. Βρε κορίτσι μου, αν σου
                δώσω την ταυτότητά μου και σου πληρώσω το ταξί θα πεταχτείς μέχρι το ταχυδρομείο που
                γράφει το ειδοποιητήριο; Δε ξέρω αν χρειάζεται εξουσιοδότηση. Ας ελπίζουμε πως δε θα
                χρειαστεί. Θα κάνεις έναν κόπο;"

            Η γραμματέας τι να κάνει; Συμβασιούχος εκείνη. Σύμβουλος εκείνος. Από το ένα σύν στο
                άλλο, υπολόγισε την απόσταση. Εκείνη μία, εκείνος πολλοί. Από τον ενικό στον
                πληθυντικό, υπολόγισε το κόστος. Μάντεψε ποιοι κερδίζουν.

            Σε μιάμιση ώρα ήταν πίσω η συμβασιούχος του ενικού αριθμού. Κίνηση στο δρόμο, αναμονή
                στην υπηρεσία, παραλαβή πακέτου, επιστροφή στο γραφείο, παράδοση του πακέτου στον
                παραλήπτη, άνοιγμα πακέτου.

            (Αυτό;)

            "Έλα βρε κορίτσι μου να δεις. Τρίτη φορά, το ίδιο πράγμα!" Κοίταξαν και οι δύο μέσα
                στην κούτα. Σπασμένα γυαλιά.

            "Είναι τελείως καθυστερημένη η γυναίκα. Μα είναι δυνατόν να στέλνει δέμα τα γυαλικά
                τόση απόσταση και να μην έχει την πρόνοια να τα προφυλάξει κάπως; Δεν την είχα
                εκτιμήσει σωστά. Είναι πιο ηλίθια από όσο είχα καταλάβει. Πάρ'τα σε παρακαλώ και
                πέταξέ τα στα σκουπίδια. Κλείνεις λίγο την πόρτα πίσω σου; Ευχαριστώ. "

            Έσκυψε πάλι στα χαρτιά του και άρπαξε το ακουστικό να κάνει τα σημαντικά τηλεφωνήματά
                του, να διευθετήσει τις σπουδαίες υποθέσεις του, να κλείσει τις επείγουσες
                εκκρεμότητές του. Το βράδυ κρεμούσε το σακάκι σε μια ντουλάπα που του έμοιαζε. Άδεια
                από ψυχή.

            (ή το άλλο)

            "Έλα βρε κορίτσι μου να δεις. Τρίτη φορά, το ίδιο πράγμα;" Κοίταξαν και οι δυο μέσα
                στην κούτα. Γυαλιά καρφιά.

            Εύθραυστο. Απροστάτευτο. Παραδίδω στα χέρια σου. Δώρο. Ξανά και ξανά. Θρύψαλα. Ώστε;
                Η μητέρα, από το νησάκι της άγονης γραμμής είπε εκείνο που ήθελε, άθελά της.
                Παραδίδω στα χέρια σου. Τη ψυχή. Του παιδιού μου. Πολύτιμη. Απροστάτευτη. Εύθραυστη.
                Ξανά και ξανά. Στις χημείες. Στα φάρμακα. Στη θεραπεία. Το νου. Μπορεί. Να γίνει.
                Θρύψαλα.

            Παραμέρισε τα έγγραφά του. Κατέβασε το ακουστικό του τηλεφώνου. Βούτηξε το χέρι στα
                θρυμματισμένα γυαλικά. Τα κοίταξε στη χούφτα του. Τα έσφιξε. Μάτωσε. Λιγάκι. Τα
                έριξε στη τσέπη του σακακιού.

            Το βράδυ κρεμούσε το σακάκι σε μια ντουλάπα που του έμοιαζε. Που γέμιζε ψυχή. 

            αρχική ανάρτηση

        

    
        
             Συνειρμικά επίκαιρα, επετειακά 

            vita moderna

            29/9/2006

            Ο πατέρας μου, άνθρωπος ευαίσθητος, με μπλοκαρισμένη τρυφερότητα, έπασχε από μια
                ιδιάζουσα μελαγχολία. Επιφυλακτικός με τους ανθρώπους έζησε μια μεγάλη φιλία στα
                νεανικά του χρόνια. Ο θάνατος του φίλου του τον έστρεψε προς τα μέσα οριστικά. Στην
                εποχή της επαγγελματικής ακμής του θυμάμαι να τον συνοδεύει ένας μύθος- ήταν ο τύπος
                εκπαιδευτικού που επιβαλλόταν φυσικά, σε μαθητές και συναδέλφους, με το βάρος της
                προσωπικότητάς του. Λιπόσαρκος, λιγομίλητος και εγκρατής, με το τσιγάρο διαρκώς στο
                χέρι. Ωραίος άντρας, κλειστός.

            Στο φαγητό του είχε την ίδια επιφύλαξη. Πίστευε ότι την αγορά λυμαίνοναι απατεώνες
                και σπάνια δοκίμαζε καινούριες γεύσεις. Όσο ζούσαμε στην επαρχία, έσπαγε το παξιμάδι
                μέσα σε κατσικίσιο γάλα. Στην Αθήνα, αργότερα, έπινε συνήθως τσάι με δυο ελιές. Όταν
                η Δέλτα κυκλοφόρησε τα περίφημα ζωντανά γιαούρτια της, κάτι του κίνησε την
                περιέργεια, δοκίμασε, του άρεσε. Ξεθάρρεψε με τον καιρό και το σύστηνε σε τρίτους,
                «είναι καλό αυτό» έλεγε, με κάποιo δισταγμό. Κατά την κρίση μου ήταν μια κίνηση να
                αποκαταστήσει μια σχέση εμπιστοσύνης με τον κόσμο.

            Αργότερα βγήκαν στη φόρα διάφορα για τις γαλακτοβιομηχανίες. Διάβαζε σκεφτικός τις
                εφημερίδες- το γιαούρτι κόπηκε, ακαριαία. Επιβεβαίωνε για άλλη μια φορά τη βασική
                του ανάγνωση στη ζωή.

            *

            Ξεκίνησα το blog είκοσι μέρες μετά το θάνατό του, ακριβώς τρία χρόνια πριν, κάνοντας
                εκτός των άλλων και μια αντίστροφη κίνηση: να εμπιστευτώ αγνώστους. Πρόκειται
                σίγουρα για περιορισμένη έκθεση, φροντισμένη και φιλτραρισμένη από τη γλώσσα.
                Διατηρεί όμως, σκέφτομαι, κάτι από την ανομολόγητη επιθυμία μου να τον πείσω ότι
                γίνεται να ανοιχτούμε στους ανθρώπους, ελαφραίνοντας το μέσα βάρος, χωρίς απαραίτητα
                να τραυματιστούμε σ’ αυτή μας την έξοδο.

            (Πριν από τρία χρόνια. Μια τόσο μακρινή εποχή).

            αρχική ανάρτηση

        

    
        
            Ο θάνατος 

            sraosha

            29/9/2009

             στους γονείς, που αυτά δεν τα διαβάζουν, όσο είναι
                καιρός

             Όταν ο θάνατος πάρει πρώτα πολύ κοντινό σου άνθρωπο, γίνεται -- φυσικά -- τραυματικό
                γεγονός. Αν οι ψυχές μας είναι σαν σπίτια, ο θάνατος κοντινού ανθρώπου πέφτει σαν
                κάτι βόμβες διάτρησης που ξεκοιλιάζουν τα πάντα και αφήνουν το κάδρο μιας πρόσοψης
                ή, στην καλύτερη περίπτωση, ξεκάνουν τον τέταρτο τοίχο της ψυχής, καθιστώντας την
                σκηνή για αγριότητες, ένα πρώην οικείο και άνετο και όλο θάλπος χώρο που έξαφνα
                έγινε θέατρο για να χαζεύουν την ερημιά του οι περαστικοί. Πιο άγριο πράγμα από το
                πένθος για αγαπημένο άνθρωπο δεν ξέρω. Έτσι, θα θυμάμαι για χρόνια το σχετικό ποστ του
                    θας -- ένα από τα λίγα κείμενα που ακόμα με κάνουν να ριγώ. Κάτι τέτοια
                διαβάζαμε προ τετραετίας και θέλαμε να μπλογκάρουμε σα ζουρλοί, παράφορα. Όχι
                παραπολιτικά εμέσματα και περισπούδαστα γαβγίσματα επηρμένων πεκινουά, τάχα μου
                πάνσοφων τιμητών και κριτών της οικουμένης.

             Ήμουνα τυχερός. Ο θάνατος τέσσερις φορές απλώς ήλθε κι έγδαρε τους σοβάδες, έγλειψε
                και κάπνισε τους εξωτερικούς τοίχους, έσπασε κεραμίδια. Ήμουνα δέκα χρονών όταν
                χάσαμε τη γιαγιά μου, μικρότερη από την κόρη της σήμερα, μετά ήτανε σειρά της
                ξαδέρφης μου, μικρότερη από μένα σήμερα, μετά ήταν ο θείος, μετά από πόνο, μικρός κι
                αυτός, μετά ήρθε ο παππούς στα 87 και τα κορακοζώητα αδέρφια του, μετά ο άλλος
                παππούς, στα 94, ο γλυκύς και πράος, στου οποίου την κηδεία δεν πήγα απλώς γιατί
                "δεν ήθελα".

             Ήμουνα τυχερός λοιπόν. Στο μεταξύ έκανα επισκευές, βαψίματά και μερεμέτια, μονώσεις
                κι ενισχύσεις, άλλαξα τη στέγη και στόκαρα όσα σώζονται με στοκάρισμα. Νομίζω ότι
                είμαι έτοιμος για τον σκληρό πυρήνα του πένθους όταν θα χτυπήσει τη στέγη. Νομίζω.
                Ποντάρω στην ελάχιστη βλάβη όταν έρθει η ώρα εκείνη: ίσως οι πάνω όροφοι μόνο. Ίσως
                η οικοσκευή. Ίσως τα πατώματα αντέξουν. Ίσως απλώς τα τζάμια θα φουσκώσουν στιγμιαία
                και μετά θα πέσουνε βροχή στον δρόμο, σα βροχή, σα χαλαζάκι, ίσως σε μεγάλα κομμάτια
                που θα συντριβούν στον δρόμο κάνοντας τους περαστικούς να σαστίσουν στιγμιαία.

             Πικρότερο από το πένθος είναι η απουσία. Πιο πολύ από την απουσία, στο πένθος καίει
                η ενοχή: η ενοχή εκείνη που είναι η χειρότερη παρενέργεια της αγάπης. Αναρωτιέσαι αν
                ο άνθρωπος που έχασες ένιωσε ποτέ την αγάπη σου. Αν την ένιωσε και το ξέρεις,
                αναρωτιέσαι αν την ένιωσε αρκετά συχνά (και ξαφνικά το Always on my mind λέει κάτι
                πολύ πικρό). Αν την ένιωθε και το ήξερες, αναρωτιέσαι εάν η αγάπη σου φώτιζε τη ζωή
                του όπως η δική τους αγάπη -- αυτόματη, αυτονόητη, αμετάβλητη, αδιαπραγμάτευτη --
                έκανε τη δική σου τόσο σταθερή, τόσο ελεύθερη, τόσο πλούσια και λίγο πιο όμορφη.

             Η μοναξιά είναι ωραία. Τα αποτελέσματα του πένθους τελικά επιδιορθώνονται, και νέες
                προσόψεις ξαναχτίζονται, σχεδόν όπως οι παλιές, ίσως λίγο διαφορετικές, κάποτε
                καινούργιες από την αρχή. Η απουσία της αγάπης είναι η έρημος, το μέσα ερείπωμα. 

            αρχική ανάρτηση

        

    
        
            Κάποιος να την προσέχει 

            vita moderna

            6/2/2008

            Το βράδυ της 23ης Δεκεμβρίου ετοιμάστηκα σχολαστικώς, στολίστηκα ενδελεχώς, κι ούτε
                παρέλειψα τους διακριτικούς ψεκασμούς με τη Photo του Lagerfeld που κάνουν το σύνολο
                ακαταμάχητο. Αλλά επειδή η ζωή δεν είναι εορταστικό ποστ (μωρό μου), αντί για το
                ζαχαρωτό σπιτάκι με τα χαρτόμουτρα ξεστράτισα προς το 228 της 4ης Πνευμονολογικής
                της Σωτηρίας, παρέα με άλλους ναυαγούς των ημερών. Είχε μεσολαβήσει ένα ξαφνικό
                τηλεφώνημα της μάνας μου η οποία δεν αισθανόταν καθόλου μα καθόλου καλά. Και
                ξεκίνησε κάπως έτσι (ανεπαισθήτως μου ’ρχεται να πω) η αρχική περιπέτειά
                της των 40 ημερών, ήγουν-τουτέστι 960 ώρες καθήλωση σε ένα κρεβάτι, περιμένοντας-
                προσοχή- όχι τη θεραπεία αλλά τη διάγνωση! Μπορεί η επιστημονική κοινότης να
                ξετίναξε το ανθρώπινο γονιδίωμα αλλά μια σκιά στον πνεύμονα ενδέχεται να χρειάζεται
                στις μέρες μας έως και 1000 ώρες διερεύνηση. Στο ελληνικό δημόσιο νοσοκομείο, αυτά.
                Με το μαξιλάρι κάτω από το σεντόνι, καθότι, δεν υπάρχουν (για φαντάσου!)
                μαξιλαροθήκες.

            *

            Οι γιορτές κόβουν την πόλη στα δύο- ο μισός πληθυσμός βουτάει πρόθυμα στο φαντασιακό
                τους ενώ οι υπόλοιποι υφίστανται καρτερικά τις συνέπειες της εξτραβαγκάντζας. Και
                ενώ η έρευνα προχωρά με ρυθμούς δημοσίου σε διακοπές, η δόλια μάνα δέχεται μια
                αντιβίωση ικανή να ξεπαστρέψει κάθε γνωστό μικρόβιο της αγοράς εκτός από το άγνωστο
                δικό της. Από Παρασκευή μεσημέρι ως Δευτέρα πρωί, το ίδιο το νοσοκομείο αναρρώνει-
                άδειοι διάδρομοι, παρατημένοι φάκελοι (είναι κανείς εδώ;). Η μία αργία ακολουθεί την
                άλλη. Κυλάει η άμμος στις κλεψύδρες, λιώνουν οι πάγοι στους πόλους, λιμνάζουν οι
                ασθενείς... Τριανταοχτώ και μισό, τριανταεννιά, τριανταεννιά και μισό. Πανικός.
                    Μην κάνετε έτσι κύριέ μου, θα περάσει ο γιατρός να τη δει. Αλλά ο
                γιατρός δεν περνάει, διότι είναι κι αυτός άνθρωπος, τι να προλάβει. Ούτε η αδελφή
                νοσοκόμα περνάει, διότι κι αυτή άνθρωπος είναι. Καταλαβαίνετε.
                Καταλαβαίνουμε. Αλλά τι μας μένει; Να χαζέψουμε τα αιώνια χορευτικά της πλήξης σε
                μια μισοδιαλυμένη Bluesky. Κοίτα μαμά, ο Σπύρος ο Παπαδόπουλος. [Κάποιοι, κάπου,
                κάνουν πως γιορτάζουν].

            *

            Παρατηρώ το χάος στα κομοδίνα. Ετερόκλητα, απίθανα αντικείμενα και κυρίως όλες αυτές
                οι τσάντες με τα κορδονάκια για χερούλι. Κάποτε είχαν τη λάμψη του καινούριου-τώρα
                πηγαινοέρχονται γεμάτες τάπερ. Απ’ έξω οι φαντεζί τίτλοι (Miss Raxevsky, Attrativo…
                ) μέσα τα γιουβαρλάκια. Τις φέρνουν οι επισκέπτες που καταφθάνουν το απόγευμα,
                στολισμένοι με τα κασκόλ και τις εσάρπες τους- συνήθως γιοι και κόρες (πώς είσαι
                μπαμπά; έφαγες καθόλου; πέρασαν οι γιατροί;)- αλλά και οι υπόλοιποι συγγενείς που
                ψάχνουν τα νούμερα στις πόρτες(αυτοί φέρνουν συνήθως κέικ και λουλούδια). Οι
                νοσοκόμες παρελαύνουν αγέρωχες, δεν σε κοιτάζουν ποτέ στα μάτια αλλά ξέρουν ακριβώς
                ποιος είσαι και τι ζητάς. Έχουν αναπτύξει ένα αλάθητο ένστικτο να καταλαβαίνουν
                ακριβώς το είδος της συγγένειας ενός εκάστου με τον ασθενή. Στηρίζονται μάλιστα πάνω
                τους, γιατί ένα μεγάλο μέρος της θεραπείας εξασφαλίζεται ακριβώς με τη συνεργασία
                τους. Δε γκρικ γουέι.

            *

            Το δωμάτιο και ο χρόνος. Η κυρία Σοφία στο διπλανό κρεβάτι, οι υπόλευκες κουρτίνες.
                Όλο αυτό το διάστημα διάβαζα αλλά κυρίως κράταγα ή χάϊδευα το βιβλιαράκι του
                Τζόναθαν Κόου «Σαν τη βροχή πριν πέσει» (ένα δώρο της Βούλας που αποδείχτηκε
                πολύτιμο) κοιτάζοντας αφηρημένα πότε τον ορό και πότε την ομίχλη έξω από το τζάμι να
                κατεβαίνει αργά στα δέντρα. 

            Κοιτάζω πάλι τη φωτογραφία. Υποτίθεται πως η βασική αίσθησή της είναι η θλίψη και η
                καθήλωση, τα γηρατειά και η αρρώστια. Υποτίθεται πως, εκτός από τη μάνα μου, υπήρξα
                κι εγώ ένα παράπλευρο θύμα της ασθένειάς της, εγκλωβισμένος σε ένα δωμάτιο
                νοσοκομείου την περίοδο των γιορτών.

            Αλλά κάτι πάει λάθος σ’ αυτή την (προφανή) σκέψη και τώρα το βλέπω καθαρά. Κατά
                κάποιο τρόπο, παρόλη την αγωνία και την κούραση, όλο αυτό το διάστημα ήμουν
                ευτυχισμένος. Αποδέκτης δια βίου της δικής της φροντίδας–ας πούμε καλύτερα της
                τεράστιας ενέργειας που εκλύει ανεξέλεγκτα η ελληνίδα μάνα (έως καταπλακώσεως)-
                βρέθηκα για πρώτη φορά από την άλλη πλευρά. Ήμουν ο κάποιος να τη
                φροντίζει, εκείνος που ρύθμιζε όχι μόνο τα πρακτικά ζητήματα της νοσηλείας της
                αλλά και την ίδια τη θερμοκρασία της σχέσης. Σ’ αυτή την αντιστροφή ρόλων μπορούσα
                για πρώτη φορά να γίνομαι όσο μελό θέλω, να καταρρέω και να ξανασηκώνομαι κατά το
                δοκούν. Το συνήθως ηλεκτρισμένο πεδίο των σωμάτων (ένας απόηχος του οιδιπόδειου που
                συνοδεύει καταγωγικά τη σχέση μάνας-γιου) ξαφνικά αποφορτίστηκε και ήμουν ελεύθερος
                να την αγκαλιάζω, να της λέω μανούλα μου πώς είσαι, να κλαίω μπροστά της
                χωρίς τη γνωστή αίσθηση αμηχανίας που συνοδεύει τέτοιες εξάρσεις. Κυρίως μπόρεσα να
                εκτονώσω όσα μπουκωμένα αγαπησιάρικα λογάκια δεν βρίσκουν ποτέ διέξοδο, πλακωμένα
                από την υπερβολή της άλλης πλευράς. [αν και δεν έφτασα να της αποκαλύψω ότι έβλεπα
                συνέχεια μπροστά μου τη σκηνή- μάλλον από φωτογραφία θα τη θυμάμαι- να μου κουμπώνει
                κάτι τεράστια κουμπιά στο παιδικό παλτουδάκι. Είναι σαφές ότι την αποχαιρετούσα
                    διαρκώς]

            *

            Κλείνω με άλλη εικόνα γιατί με εξόντωσε η εξομολόγηση:

            Πρέπει να είναι νύχτα Πρωτοχρονιάς, ώρα δώδεκα ή μία, στο κυλικείο του νοσοκομείου-
                ένα στολισμένο περίπτερο μέσα στο δασάκι, που διανυκτερεύει. Δυο τρεις άνθρωποι. Ο
                ιδιοκτήτης χαζεύει ένα τηλεοπτικό show χωρίς φωνή, σχεδόν κοιμάται. Ένας παππούς με
                αραδιασμένες 3-4 Ηeineken μπροστά του, χτυπάει ξεκούρδιστες νότες σε ένα παιδικό
                σύνθι, άγνωστο πώς βρέθηκε εκεί.

            Άλλος παππούς σε διπλανό τραπέζι του λέει: Παίξε την ιτιά. Εκείνος συνεχίζει να
                βαράει ασυνάρτητα τα πλήκτρα. Αρχίζει όμως να τραγουδάει το ένας αητός
                    καθότανε. Ο άλλος κουνάει το χέρι του με απόγνωση και τον σταματάει.

            -Όχι, όχι αυτό.
 -Λέγε, ποιο θες.
 -Την ιτιά.
 -Την ιτιά παίζω. (και
                ξαναχτυπάει τα πλήκτρα τραγουδώντας αυτή τη φορά  «Γιάννη μου το μαντήλι
                    σου»)

            Τηρουμένων των αναλογιών, Ντέιβιντ Λυντς... νο;

            
            αρχική ανάρτηση

        

    
        
            Βαθιά μέσα στη νύχτα

            βλέμμα

            17/3/2007

        Στοιχηθείτε.

        Σε ποια τραπέζια καταλήγουμε αργά τη νύχτα, με ποιους στοιχιζόμαστε, για να κορέσουμε την
            πείνα, θερισμένοι από αλκοόλ ή ξέπνοοι από δουλειά; Στα μικροσκοπικά τραπέζια των μπαρ
            και των μπιστρό, που ξενυχτάνε και περιμένουν τις παρέες της στιγμής. Σαν
            νυχτοπεταλούδες φτάνουμε, από επαγγέλματα της νύχτας ή από εφηβική συνήθεια, ξενύχτηδες
            κατά συρροήν, αναζητώντας μακαρονάδα, σούπα, ένα κρέας, ζεστό ψωμί, ένα μπουκάλι δροσερό
            κρασί, έναν ακόμη γύρο μπέρμπον.

        Ολα χωράνε στα μικρά τραπέζια. Ποτά, ψωμιά, σαλάτες, τσιγάρα, κινητά. Ολοι χωράνε. Μες
            στους ατμούς του αλκοόλ, βαθιά μέσα στη νύχτα, κανείς δεν περισσεύει. Η ευφυϊα υποχωρεί,
            οι λαμπερές ατάκες αργοσβήνουν, το θέατρο και η ταινία, τα επαγγελματικά, το θάψιμο, όλα
            υποχωρούν, και στο τραπεζάκι ανεβαίνουν λόγια ελαφρά και βαθιά, λόγια ελευθερωμένα από
            το οινόπνευμα, ελαφρά και ριψοκίνδυνα, λόγια που γιατρεύουν και πληγώνουν.

        Σκιρτούν τα σώματα μες στο ντεκόρ, σκιρτούν ακόμη και στομωμένα απ’ τη μέθη,
            ραγίζουν καρδούλες στο μπαρ Ξενύχτης, τα εξατμισμένα αισθήματα σμίγουν με τους καπνούς,
            παλαιές γνωριμίες αναθερμαίνονται, σπιθίζουν και κρατούν όσο κρατήσει αυτό το
            τραπεζάκι.

        Ο πιο βουλιμικός ή πιο ουισκοθερισμένος ορμάει πρώτος στο ζεστό φαϊ, αναστενάζει, και
            σιγαλά ευλογάει. Τούτο το φαϊ ενώνει περισσότερο απ’ όλα, είναι η κυριακάτικη
            εστία των εκτροχιασμένων, είναι η λοιδωρία του γκουρμέ, είναι φαγάκι υποστύλωσης και
            παρηγοριάς, είναι η αποθέωση του ό,τι-να-ναι, είναι το λάθος ανώτερον της τέχνης.

        Στο ημίφως δεν διακρίνεις τις nuances, δεν ξεχωρίζεις μουσικές, απολαμβάνεις το
            μουρμουρητό της όποιας παρέας σου ‘τυχε, νιώθεις τη ζεστή μπουκιά να αργοκυλά και
            σφίγγεις όποιο φυλαχτό είν’ εύκαιρο: κλειδί σπιτιού, κινητό, αναπτήρα, ζεστό χέρι.
            Κρατιέσαι απ’ την ανάμνηση, μιας βότκας, ενός στίχου ριγμένου στο δρόμο σαν ψωμί,
            από του Τέλλου Αγρα μια στροφή, κι από ‘να καλοκαίρι του Μολύβου.

        Γυρνούν τις καρέκλες ανάποδα, χαμηλώνει η αόριστη μουσική (σαν ν’ άκουσα
            “Wild is the wind”), φώτα αναβοσβήνουν φευγαλέα. Να πληρώσουμε. Να βγούμε
            στ’ αγιάζι ― «χαράζει στήθος βαθύ περιστεριού».

        περιοδ. Γαστρονόμος, Καθημερινή, 11.03.2007

            αρχική ανάρτηση



    
        
             ou ming

            13/5/2010

            Σου φαίνεται άψυχο το σπίτι. Σκέφτεσαι ότι ίσως αν είχες λουλούδια. Παίρνεις ένα
                λουλούδι. Το κοιτάζεις από μια γωνία και σου αρέσει έτσι όπως στολίζει το τραπέζι.
                Παίρνεις και δεύτερο, παίρνεις και τρίτο - είναι πράγματι ωραία τα λουλούδια.
                Στέκεσαι ξανά στη γωνία και τα θαυμάζεις και τότε σου έρχεται η ιδέα να μετατρέψεις
                το σπίτι σε μικρό κήπο· παίρνεις και τέταρτο και πέμπτο και έκτο και γλάστρα και
                γλάστρες. Και μια μέρα, εκεί που είσαι ξαπλωμένος στον καναπέ με όλα τα λουλούδια
                γύρω σου και τα χέρια πλεγμένα στο στήθος, σε λούζει άσπρο φως, συρρέει μαύρο
                πλήθος.

  αρχική ανάρτηση

        

    
        
            Wake me up when winter ends 

            vita moderna

            26/1/2006

            Στη Discolata, τον Naftilo, τον Oneiro,τον  Crazy Monkey, τη Lemon, τον Πάνο και τα υπόλοιπα παιδιά
                που μας διαβάζουν από εκεί. Η πόλη τους δεν έχει σχέση με τη δική μου
                μυθοπλασία.

            Η χιονισμένη Αθήνα, με γύρισε σε άλλες εποχές. Η εξιστόρηση που ακολουθεί είναι
                μεγάλη και χωρίς ιδιαίτερο ενδιαφέρον, παρ’ εκτός αν τη δεις σαν παραμύθι που
                λέγεται δίπλα σε τζάκι γιατί η νύχτα είναι μεγάλη και ο χρόνος πολύς. Έχει πάντως
                δύο θετικά: στηρίζεται σε αληθινά γεγονότα και διαθέτει φωτογραφίες.

            *

            Τους χειμώνες μετά το ’84 -ως και το ’88- έμενα στη Θεσσαλονίκη ως πολιορκημένος
                φοιτητής (απ’ το χιονιά), σ’ ένα διαμέρισμα-ποντικότρυπα. Ήταν στη Χαραλάμπους
                Κυπρίου, μικρή κάθετη της Εγνατίας, στη γωνία του Χασιώτη. Ο Χασιώτης και τα
                κορίτσια του με τις ροζ ποδιές, ήταν συχνά οι μόνοι άνθρωποι που συναντούσα μέσα στη
                μέρα. Έβγαινα μόνο γι’ αυτή τη φοβερή τυρόπιτα ταψιού που υποκαθιστούσε τα δύο
                γεύματα και για τσιγάρα. Ίσως και για τη Βαβέλ. Παρακολουθούσα τότε τα κόμιξ λιγάκι
                και από μόδα, αφού μόνο δύο σκιτσογράφοι μ’ άρεσαν πραγματικά: ο Loustal και ο
                Pazienza. O δεύτερος, είχε αναρχικό σκίτσο ιδιαίτερα εκφραστικό και το ύφος του ήταν
                όλα-τα-στυλ-του-κόσμου-μαζί στην ίδια ιστορία. Θυμάμαι το «σημάδι μιας άνευ όρων
                παράδοσης» που με είχε ρουφήξει στο αναχωρητικό του κλίμα. Ένας νεαρός φωτογράφος
                (που τον θέλουν πολύ τα κορίτσια) αποτραβιέται σιγά σιγά από την παρέα, καθώς χάνει
                το ενδιαφέρον του για τη ζωή, ακολουθώντας την ενδιάθετη κλίση του. (Πάντα η ίδια
                πεισιθάνατη οπτική που σε τυλίγει στη γοητεία της, όσους από εμάς τουλάχιστον έχουμε
                τραφεί παιδιόθεν με το ροκ μυθιστόρημα).

            *

            Η Βαβέλ και ο υπόλοιπος τύπος της εποχής στοιβάζονταν πάνω στο γραφείο, ένα τραπέζι
                λιγάκι δήθεν, με μεταλλικούς σωλήνες για πόδια, τοποθετημένο στη γωνία των παραθύρων
                · το φως που περνούσε φώτιζε μια μικρή περιοχή του γραφείου -το διάβασμα χρειαζόταν
                απαραιτήτως πορτατίφ. Για βιβλιοθήκη χρησιμοποιούσα κάτι μαύρους κύβους από νοβοπάν
                που είχα εμπνευστεί και συναρμολογήσει ο ίδιος. Το κρεβάτι, ένα πλαίσιο από σανίδες
                που κούμπωναν στις άκρες, δεν το έβαψα ποτέ. Τώρα βρίσκεται στο εξοχικό, στο χωριό,
                και κάθε καλοκαίρι υπόσχομαι στη μάνα μου ότι θα το βάψω. Αν και νομίζω ότι τα
                τελευταία χρόνια δεν με ρωτάει πια, έχει απελπιστεί.

            *

            Θυμάμαι έντονα να με τυλίγει η σιωπή. Ώρες στην ίδια θέση του γραφείου, σε μια πάνινη
                καρέκλα που σκιζόταν σιγά σιγά στις γωνίες της πλάτης, προσηλωνόμουν στους απέναντι
                τοίχους. (Συχνά το κάνω αυτό: προσηλώνομαι κάπου χωρίς σκέψεις· έτσι, έστω για λίγο
                γίνομαι μέρος του τοπίου- πού είσαι Κρισναμούρτι να δεις τα παιδιά σου!). Η θέα από
                το σημείο που καθόμουν ήταν προς τον λεγόμενο ακάλυπτο, ένα απροσδιόριστο,
                μελαγχολικό κέντρο που δημιουργούσαν θηριώδεις πλάτες πολυκατοικιών με ξεφλουδισμένα
                παραθυρόφυλλα. Εκτός της πραγματικής υγρασίας των τοίχων, εντός δέσποζε και η αφίσα
                της Νοσταλγίας, με όλη τη μυθολογία του νερού και της μνήμης που τη συνόδευε. Ήταν η
                εποχή του Ταρκόφσκι στο σινεμά, του Πεντζίκη και του π. Γοντικάκη, του Γιανναρά και
                του Ράμφου, του Σαββόπουλου και του Ξυδάκη, του Χ. Βακαλόπουλου στο αθηναϊκό
                ραδιόφωνο( με τις θρυλικές νυχτερινές του εκπομπές «διαμάντια στον ουρανό της
                νύχτας» ή «σκάλα για τα αστέρια», αν θυμάμαι καλά)- η ευγενής δηλαδή πλευρά ενός
                φαινομένου με δημιουργική κορύφωση και απογοητευτική εξέλιξη· αποχωρώντας εκείνοι,
                πήραν μαζί τους και την ουσιαστική αναζήτηση, το ιδιαίτερό τους βλέμμα. Στα απόνερα
                της τέχνης τους τσαλαβουτάνε σήμερα εθνοκεντρισμοί και αφέλειες παντοίου είδους, σε
                σημείο ανησυχητικό. 

            Στο κέντρο του δωματίου άναβε και έσβηνε διαρκώς ένα ηλεκτρικό καλοριφέρ· το κλίμα
                της Θεσσαλονίκης με τσάκιζε. Για ύπνο πήγαινα μαζί με τα πρώτα λεωφορεία στην
                Εγνατία, μέσα σ’ ένα δωμάτιο γεμάτο καπνούς από δεκάδες Δελφούς φίλτρα. Κοιμόμουν
                βαθιά για 10-12 ώρες, ναρκωμένος από τη ζέστη και την υγρασία, μέσα στο
                καθησυχαστικό ηχητικό φόντο που δημιουργούσε το περιοδικό τακ του θερμοστάτη.
                Υπήρξαν φορές που έχανα το φως της ημέρας, ξυπνώντας στις έξι το απόγευμα για να
                ξεκινήσω από την αρχή, με τυρόπιτα, καφέ και εφημερίδα. Δίπλα στον Heidegger που
                προσπαθούσα απεγνωσμένα να καταλάβω όλα τα χρόνια (χωρίς ιδιαίτερη επιτυχία), είχα
                και μια στοίβα προ-πο. Παρότι άσχετος με το ποδόσφαιρο, αποδελτίωνα τις εφημερίδες
                Προπογκόλ και 12Χ, μελετώντας εναλλακτικά συστήματα μεταβλητών. Δούλευα καθημερινά
                δύο με τρεις ώρες και την Παρασκευή το κατέθετα. Έπιασα δύο φορές 13άρι και πολλά
                12άρια, γεγονός που μ’ έκανε περήφανο. Ακόμα και τώρα, πλησιάζω όποιον συμπληρώνει
                δελτίο και δείχνω προσποιητό ενδιαφέρον ώστε να αναφέρω, σε πρώτη ευκαιρία, τις
                επιτυχίες μου. Είναι και μια ασυνείδητη τάση για συμμετοχή σ’ έναν κόσμο απλών,
                βασικών ενστίκτων.

            *

            Τα μπλογκ της εποχής ήταν τα γράμματα σε φίλους στην Αθήνα. Έφτιαχνα πολυσέλιδες
                επιστολές, γραμμένες και διακοσμημένες στη διάρκεια εβδομάδων, γεμάτες στίχους,
                φωτογραφίες, αποσπάσματα, εκμυστηρεύσεις, πόθους και λαχτάρες. Είχα αναρτήσει και σε
                περίοπτη θέση το μότο: «Σ’ έναν κρύο κόσμο έχεις ανάγκη τους φίλους σου για να
                μένεις ζεστός» με υπογραφή: «Savage Republic». Η απομόνωση είχε την εκτόνωσή της
                στην αλληλογραφία, αφού η πόλη δεν κατάφερνε να με αγκαλιάσει, να με αφομοιώσει. Οι
                παρέες του πανεπιστημίου, κορίτσια και αγόρια της επαρχίας που έσερναν παντού τις
                σημειώσεις τους, δεν ακολουθούσαν τις νυχτερινές εξορμήσεις. Προτιμούσαν τους
                απογευματινούς καφέδες, τις ταβέρνες, τη συντροφικότητα της σχέσης. Επιχείρησα
                μάλιστα κι εγώ μια τέτοια σχέση από την οποία ντρέπομαι να πω ότι θυμάμαι μόνο έναν
                μπλε καναπέ και το ραδιοκασσετόφωνο στο πάτωμα. Αντίθετα θυμάμαι να κουμπώνω με
                καμάρι το πρώτο κουμπί στο πουκάμισο και φορώντας τα τρομερά Shelly’s να θεωρώ
                εαυτόν μέλος των Velvet. Έπαιρνα ταξί για τα club λίγο έξω από το κέντρο, όπου
                πόζαρα απέναντι σε άλλους ποζάτους (ήξερα από τότε ότι η μόνη επανάστασή μου θα ήταν
                αισθητικής τάξεως) Ύστερα έριχνα κανένα μοναχικό χορό (με τίποτα Virgin Prunes ή Joy
                Division ώστε να εκπέμψω και το μήνυμα του εκλεπτυσμένου dark γούστου) ψάχνοντας
                εναγωνίως τα γυναικεία βλέμματα. Στο τρίτο ποτό είχα βγει off. Επέστρεφα δυστυχής
                και μόνος.

            *

            Από την Αθήνα είχα κουβαλήσει ένα μουσειακό αντικείμενο που κληρονόμησε ο Άρης από
                τον αδελφό του και μου το χάρισε γιατί έχανε πια στροφές: ένα πικάπ με ενσωματωμένο
                ενισχυτή και αποσπώμενα ηχεία. Η πατέντα με ένα χαρτονάκι στο κέντρο δούλεψε και
                έτσι μπορούσα να ακούω δίσκους- τα μισά λεφτά εκεί τα κατέθετα. Δεν ξέρω πώς θα
                ακουστεί αλλά ένας λόγος που με έσπρωχνε επίμονα σ’ αυτό το post ήταν για να δω
                μπροστά μου ξανά ονόματα που χαρακτήρισαν μια ολόκληρη εποχή αλλά με δυσκολία
                ανακαλώ πλέον τον ήχο τους: Αμόνγκ άδερς ήταν οι Savage Republic, Gun Club, Fall και
                Sisters of Mercy (η σκοτεινή πλευρά) και Rain Parade, Dream Syndicate, Green on Red
                και Plasticland, (οι λεγόμενοι και νεοψυχεδελικοί). Τίποτα απ’ αυτά δεν ακούγεται
                πια, εννοώ για λόγους εκτός νοσταλγίας. Εγώ, δηλαδή, παρότι τα αγαπώ, δεν επιστρέφω
                ποτέ.

            *

            Η εποχή της Θεσσαλονίκης άφησε μέσα μου κάτι που δεν μπορώ εύκολα να περιγράψω.
                Σχετίζεται με το χρόνο και τη διαπραγμάτευση, το διάλογο που στήνει κανείς με τον
                εαυτό του. Στις νυχτερινές περιπλανήσεις με τα χέρια στις τσέπες, παρακολουθώντας τη
                διαδοχή των γραμμών στις πλάκες των πεζοδρομίων, μόνος σε μια ξένη πόλη το
                καταχείμωνο, αρχίζεις να αισθάνεσαι την ίδια στιγμή ισχυρός και ανίσχυρος,
                θωρακισμένος και ευάλωτος. Μοιάζει με ένα παράδοξο που κατάλαβα στο στρατό: όταν
                βρεθείς μόνος σου σε απομακρυσμένη σκοπιά, στην παγωμένη, ασέληνη νύχτα, δεν
                αισθάνεσαι ακριβώς ξεχασμένος από θεούς και ανθρώπους. Αντίθετα νιώθεις όλους τους
                προβολείς του σύμπαντος στραμμένους επάνω σου, όλες τις κάμερες να καταγράφουν και
                τις ελάχιστες ψυχικές διακυμάνσεις και ακούς τη μέσα φωνή σου σαν θηρίο που
                βρυχάται. Εκκωφαντικά.

            αρχική ανάρτηση

        

    
        
            Έρωτας στο διαδίκτυο 

            niemandsrose

            20/12/2007

            Η Γεωργία σπούδαζε Χημικός αλλά πάντα της άρεσε η Φιλοσοφία. Γι' αυτό παράτησε το
                Χημικό και άρχισε να τραγουδάει στα μπουζούκια της επαρχιακής πόλης όπου φοιτούσε
                για το πτυχίο της. Αλλά δεν έπαιρνε κι όρκο για το τελευταίο. Κυριολεκτικά.

            Το Γεωργία, δεν είναι όνομα για πίστα. Ζοζέτ ήταν το καλλιτεχνικό της. Αλλά οι
                γεωργοί της περιοχής την τιμούσαν σαν τη θεά τους. Ήταν θεά. Κορμί ψηλό και
                σφριγηλό, πράσινα μάτια με λάγνο βλέμμα. Το λάγνο βλέμμα ήταν από τα πολλά χασίσια
                και ξύδια. Και η σφριγηλότης από το πολύ πήδημα. Τα άλλα από τα γονίδια του πατέρα
                της που ήταν ψηλός και πρασινομάτης. Τον χάσαμε από κίρρωση του ήπατος. Ήταν και
                χασάπης ο γιατρός.

            Η Ζοζέτ ήταν νυμφομανής αν και κανένας γιατρός δε βρέθηκε να το πει. Ένας χασάπης
                όμως βρέθηκε να βγάλει τη διάγνωση ότι ήταν καριόλα η γυναίκα γιατί μόνο σ'αυτόν δεν
                ενέδιδε . Βρέθηκε και ένας να την ερωτευτεί. Στο δρόμο προς τα 30 είχε αρχίσει να
                αγχώνεται η θεά και βέβαια έψαχνε θύμα να κάνει οικογένεια, καθώς διέδιδε στις φίλες
                της.

            Τελικά ήταν αυτή το θύμα. Γιατί μπορεί ο Σταμάτης να ήταν βόδι και να μην καταλάβαινε
                πως τον κερατώνει ασύστολα αλλά η πεθερά και ο αδερφός του βρήκαν τρόπο να θέσουν τη
                νύμφη με τη μανία σε κατ' οίκον περιορισμό για να μεγαλώνει το κατά τα φαινόμενα
                μπάσταρδο. Που μετά απέκτησε και αδερφούλα και μετά κι άλλο αδερφάκι. Το όλον,
                3.

            Τρία και ένα μηδενικό ήταν και τα επιπλέον κιλά που αποκόμισε η Ζοζέτ από την
                καταπίεση, τη στέρηση των ηδονών, τη στεναχώρια και τις εγκυμοσύνες έτσι που στο
                τέλος την παράτησε και ο Σταμάτης και έβαλε άλλα δέκα κιλά για πλάκα. Το όλον
                40.

            Στα 36 της η Γεωργία βάραινε τον πλανήτη κατά 108 κιλά και είχε πέσει σε ένα φαύλο
                κύκλο. Με μεγάλη ακτίνα για να τη χωράει ο κύκλος, κι αυτή και τα βάσανά της.

            Τελοσπάντων, η τεχνολογία έκανε το θαύμα της. Έφερε το διαδίκτυο στη ζωή της. Έτσι
                μπόρεσε και ξανάγινε η Ζοζέτ που πάντα ήθελε. Ώριμη, κατασταλλαγμένη, θεά, παθιάρα
                αλλά και φιλοσοφημένη γκόμενα, χειραφετημένη, που ξέρει τι θέλει. Και πάνω από όλα
                πίστευε πως όλα είναι θέμα χημείας.

            Το profile της ήταν λακωνικό: Female, age 36, eyes green με ένα άβαταρ φωτογραφία με
                κολλητό μαύρο φόρεμα. Κόλαζε ακόμα και λογοτέχνη. Γιατί η Ζοζέτ είχε αρχίσει να
                γράφει ποίηση, όχι και άσχημη εδώ που τα λέμε, και να εμφανίζεται ως agria anemona
                σε ένα λογοτεχνικό chat room. Είναι αλήθεια πως το nickname της τραβούσε. Συμβαίνει
                αυτό με τα λουλούδια, αν και λαχανικά είναι κι αυτά, εδώ που τα λέμε. Και η ηλικία
                της δεν ακουγόταν κακή για τους ώριμους γραφομανείς που συμμετείχαν στο κανάλι
                επικοινωνίας.

            Όπως σωστά υποθέσατε, κάποια στιγμή έπεσε ο σχετικός έρωτας. Δύο άγνωστοι μεταξύ τους
                -αλλά και άγνωστοι στο πλατύ κοινό- άνδρες, που μετά έγιναν διαδικτυακοί φίλοι και
                πιο μετά έπαιρναν παρέα σβάρνα όλα τα κωλάδικα Αθηνών και περιχώρων, καψουρεύτηκαν
                την agria anemona. Κι αυτή τους ήθελε. Και τους δύο όμως. Μαζί. Δε τους
                καψουρεύτηκε, αλλά τους φαντασιωνόταν σε τρίο. Εκείνο τον καιρό είχε χρειαστεί
                τουλάχιστον δώδεκα ζευγάρια μπαταρίες για να κατευνάσει τον πόθο της. Η τεχνολογία
                είχε κάνει πάλι το θαύμα της.

            Ο Rimbaud και ο Verlain από τότε που αποφάσισαν πως είναι φίλοι συμφώνησαν πως
                κομμένες οι επαφές με την agria anemona για χάρη της φιλίας τους. Έτσι,
                επικοινωνούσαν μαζί της κρυφά και οι δύο. Και επειδή το κρυφό είναι γλυκό αλλά και
                επειδή ο κατευνασμός του ανδρικού πόθου έχει μείνει πίσω από άποψη τεχνολογίας,
                ήθελαν να βρεθούν μαζί της δια ζώσης. Ξεχωριστά και κρυφά.

            Νυμφομανής αυτή, γραφομανείς αυτοί; Ταίριαζαν. Σάρκα και πνεύμα. Ηδονή και διανόηση.
                Διάολε, είχε ξεχάσει το φαγητό στο φούρνο! Απόψε θα συναντούσε για πρώτη φορά τον
                Βερλαίν κρυφά από τον Ρεμπώ και είπε να του ετοιμάσει ένα εκλεκτό δείπνο. Κάτι
                σπέσιαλ. Όχι! Κουτσούβελα στο φούρνο με πατάτες, θα πήγαινε πολύ. Γι' αυτό τα πήγε
                και τα τρία στη μάνα της. Την Πόλυ. Από το Πολύμνια. Το σπίτι της Μούσας και της
                Θεάς.

            Το κουδούνι χτυπάει. Τα γόνατα της Ζοζέτ λυγίζουν. Θυμάται. Γιατί διάλεξε το Βερλαίν;
                Επανάληψη στα γρήγορα: ώριμος, κατασταλλαγμένος, ακομπλεξάριστος, διαζευγμένος,
                καραφλός, 40φεύγα και με μεγάλη φαντασία. Ώστε, άξιζε τον κόπο. Ας του άνοιγε και τη
                διαβολεμένη πόρτα.

            Η πόρτα έχει ανοίξει. Πάμε από την μεριά του Βερλαίν. Βλέπει μπροστά του μια ψηλή
                πρασινομάτα με κόκκινο μαλλί μακρύ και ψαγμένα σκουλαρίκια. Κούκλα. Μόνο λίγο
                παραφουσκωμένη. Τι λίγο; Πολύ. Κομμάτια να γίνει. Αν του βγει του βγήκε, αν δε του
                βγει στα αρχίδια του.

            -Αντρέας, της λέει.

               -Γεωργία, του απαντάει.

            O Βερλαίν και η agria anemona είχαν ήδη πέσει από τον έβδομο όροφο του Delete.

            Του προσφέρει ποτό αλλά αρνείται. Γιατί αρνείται ποτό ένας ντεμί-αλκοόλας; Γιατί
                βρίσκεται σε κρίση πανικού. Σκοντάφτει σε ένα παιχνίδι του μικρού. Ανάθεμα την ώρα.
                Να σερβίρει τότε; Ας σερβίρει. Κομμάτια να γίνει. Και γίνεται. Το πιάτο. Τη βοηθάει
                να μαζέψει τα σπασμένα. 'Οπως σκύβει, τη μυρίζει. Ωραία μυρίζει. Πώς νόμιζε ο
                μαλάκας πως οι χοντρές βρωμάνε πάντα; Τι μαλάκας. Τη συμπάθησε. Πάνε να φάνε.

            Βγάζει αρνάκι, πατάτες, σαλάτες, ψωμιά, κρασιά, αναψυκτικά. Πασάς ο Αντρέας. Του είχε
                φτιάξει και η διάθεση. Καλή μαγείρισσα η Γιωργία, καλή κοπέλα, νέα, δεν ήταν και
                άσχημη-άσχημη να πεις. Αφοσιωμένος στις σκέψεις του, δε πρόσεξε πως η Γιωργία είχε
                σερβιριστεί μια πατατούλα όλη κι όλη και την έκοβε σε κομματάκια και έτρωγε
                σπυρί-σπυρί την κάθε μπουκιά. Σαν πουλάκι. Πάνω στις ενθουσιώδεις σκέψεις του είδε
                αλλά δε πρόσεξε το πουλάκι, πρώην άνθος. Κάποια στιγμή φλάσαρε. Γιατί δε τρώει
                αυτή;

            -Γιατί δε τρως βρε συ; τη ρωτάει τρυφερά.
-Ε, είπα να αρχίσω δίαιτα, απαντάει
                ναζιάρικα και με σκυμμένο το κεφάλι.
-Απόψε γαμώ το σπίτι μου θυμήθηκες να
                αρχίσεις δίαιτα; Αντέταξε ο εραστής και φόρεσε το πέτσινο μπουφάν. Για να βγει στο
                μπαλκόνι να κάνει ένα τσιγάρο. Μπούκωσε και η Γιωργία ένα κομμάτι αρνί και πήγε στο
                μπάνιο. Όχι για να φάει ούτε για να κλάψει. Είχε αδιαθετήσει. Ανάθεμα τον φαύλο
                κύκλο.

            Λίγες ώρες αργότερα οι δύο λογοτέχνες είχαν γίνει σκνίπα στο μεθύσι, είχαν ρίξει και
                το σχετικό φιλί και μπαλαμούτι και είχαν κυλιστεί κάτω από τα γέλια. Όλη η
                θολοκουλτουριάρικη περσόνα τους είχε γίνει γέλωτας. Πέρασαν εαυτούς και αλλήλους από
                γενιές δεκατέσσερις. Και πέρασαν καλά. Την επόμενη μέρα, βρήκαν στο google για τη
                χημεία του αλκοόλ στον εγκέφαλο: η αιθυλική αλκοόλη επιδρά στους μετωπιαίους λοβούς
                μειώνοντας τις αναστολές και αυξάνοντας την αυτοπεποίθηση, την ευθυμία κλπ. Και το
                τελευταίο μυστήριο είχε πια λυθεί, εντός, εκτός, και επί τα αυτά της μέθης του
                διαδικτύου. 

            αρχική ανάρτηση

        

    
        
            Αρχιπέλαγος: Η ύλη της νοσταλγίας

            βλέμμα

            30/10/2006

        Όλα γυρνούν στο Αρχιπέλαγος. ‘Ολα εκεί επιστρέφουν και υπερίπτανται, στριφογυρνούν
            σε ύπνους ανονείρευτους, η νοσταλγία τα στοιχειώνει. Τι νοσταλγούμε; Δεν ξέρω το
            παρελθόν και τα φαντάσματα των διπλανών μου· ωστόσο τα νιώθω να ριγούν. Η νοσταλγία
            νιώθεται, κατασκευάζεται, σαρκώνει την ύλη της.

        Ακούω αυτή την ύλη: Κλειστές πλατείες σαν σκηνές θεάτρου, από τις μπούκες τους
            ξεπροβάλλουν οι έφηβοι προς τον κόσμο· βουτιές ολημερίς, πετσί αργασμένο λουστρίνι,
            πάνινα παπούτσια· μεταβατικό απομεσήμερο, αφόρητα γλυκό το απόγευμα, αφόρητα μαβί το
            δειλινό, απλωμένοι στο λιμάνι κάτω από φωτάκια, διασταυρώσεις βλεμμάτων στο quai,
            άνθρωποι, βλέμματα, αγγίγματα, μυρωδιές μαλλιών, φρέσκα πουκαμισάκια, χνάρια λευκής
            σάρκας, εκεί που δεν χαϊδεύει ο ήλιος, αγόρια, κορίτσια, ραγισμένα μπλουζ από βραχνά
            μαγνητόφωνα. Ανθρωποι, άνθρωποι, βλέμματα, εικόνες που έχουν εξαχνωθεί και τώρα
            ευωδιάζουν απατηλά. Η ύλη της νοσταλγίας.

        Μεταίχμιο της ύλης, πέρασμα από το χυμώδες μονοκόκκαλο Παλαιό στο πολυσθενές, ασπόνδυλο
            Σήμερα: η πρωτεϊκή εικόνα του Πιραντέλο, στην παραλία της Σικελίας, όπως την απέδωσαν
            κινηματογραφικά οι Ταβιάνι στο «Χάος». Η mare nostrum περιμένει, προσκαλεί· οι άνθρωποι
            φτάνουν ασθμαίνοντες στην ακρογιαλιά·χύνονται στην τελετή του αλμυρού νερού. Τελετή.

        Ιδια τελετή δείχνει ο Αβδελιώδης στο θεμελιώδες «Δέντρο που πληγώναμε». Βλέπω ανάμεσά
            τους τον Χιώτη-Συριανό-Ρουμάνο-Πειραιώτη παππού μου, βλέπω το πάμφωτο Νησί, μια όχεντρα
            στη δράφη, σκιάδια και τραγιάσκες, ανασηκωμένα πουκάμισα και ντρίλια. Αποϊδρώνουν στην
            άκρη, η θάλασσα βαθιά, ψυχρή, ανατριχιάζει, προσκαλεί· η άμμος ρύζι. Οι παραγκαιριές
            τρεμίζουν σταχτιές. Ενα νεύμα. Ορμούν στο αλμυρό νερό, στην τελετή.

        Υλη της νοσταλγίας: ό,τι θυμόμαστε, ό,τι ζήσαμε, ό,τι νομίζουμε πως θυμόμαστε, ό,τι
            έχουμε ανάγκη, τόσο που να το ζούμε ξανά και ξανά. Ενα συνεχές. Κατασκευή; Αδιάφορο.

        Να, κάπως έτσι, ψαύουμε το καταγωγικό μας ίχνος στο Αρχιπέλαγος, σε μια υγρή μήτρα, ψυχρό
            και αλμυρό νερό, ξερολιθιές, απέραντος ουρανός απάνω και παντού, μελτέμια, γλαυκές
            σιλουέτες τα νησιά τριγύρω, όλα τα νησιά μόνα κι όλα μαζί. Ολοι καταγόμαστε από το
            Αρχιπέλαγος, είτε γιατί εκεί γεννηθήκαμε είτε γιατί εκεί μεγαλώσαμε είτε γιατί εκεί
            νιώσαμε τον εαυτό μας ενήλικο, ερωτευμένο, λεύτερο, μονάχο. Στο Αρχιπέλαγος νιώσαμε την
            ύλη μας και το μέτρο της, τη δίψα της σάρκας και το πέρας της· στα νησιά αντιληφθήκαμε
            την αναλογία μικρού-μεγάλου, μακρινού-κοντινού, εφήμερου-αιώνιου· στα γυμνά νησιά
            αναρωτήθηκαμε «γιατί οι άνθρωποι διαλέγουν να ζουν εδώ;», κι ήμασταν γυμνοί σε μια
            πάλλευκη παραλία. Σε αυτόν τον θάλαμο καταγωγής, επινοημένο ίσως αλλά τόσο ζωντανό,
            νιώσαμε την έκπληξη της ύπαρξης και σπαρτάρισε το δέρμα όταν μας πρόλαβε άυπνους η αυγή,
            σε ερωτικό παραδομό. Μια τέτοια νύχτα στα νησιά, με πεφταστέρια, σφραγίζει το σώμα για
            πάντα. Γίνεται καταγωγή. Αυτή τη νύχτα νοσταλγούμε πάντα.

        Τούτο το παραχωμένο θάμβος φανερώνεται όλο και πιο αραιά, καθώς τα χρόνια κάθονται πάνω
            μας σαν σκόνη· μια αναλαμπή, νύχτες με Περσείδες, νύχτες όπου η βουή του τουρισμού
            αποσύρεται προσώρας και αφήνει να χυθεί ορμητική η ανάμνηση μέσα στους καλαμιώνες. Μία
            στιγμή καλότυχη, από Ιούλιο έως Σεπτέμβριο, έρχεται σαν ρεύμα και ταράζει τα μουδιασμένα
            σώματα. Στη μαλακωσιά μιας ρύμης, αντίκρυ σε αμπέλια και ελιές, με πλάκες
            φρεσκοασβεστωμένες, το λευκό τους να φεγγίζει στο σούρουπο, μια ρύμη που σου φανερώνει
            τη Διαμονή. Στο ετοιματζίδικο μπαλκόνι ενός ρουμ, με τις λεμονιές ολόγυρα, και την πόλη
            απέναντι. Στην θαλασσινή αυλή ολονυχτίς, ανάμεσα στο εγκόσμιο και το θείο, από τη μια το
            διαρκές βεγγαλικό και από την άλλη ο μεταφυσικός πολυέλαιος, από τη μια το σώμα κι από
            την άλλη ο φόβος του.

        Μια αναλαμπή, ο διακαμός του σαρκίου μας, ιδού: το Αρχιπέλαγος της καταγωγής μας. Η ύλη
            της νοσταλγίας.

            αρχική ανάρτηση

        

    
        
            
             ou ming

            29/4/2007

             Ας υποθέσουμε ότι υπάρχουν δυο τρόποι στη ζωή: ο ένας να πληρώνεις πριν και ο άλλος
                να πληρώνεις μετά. Οι άνθρωποι που αφού περνάνε μια θύελλα τα πρώτα χρόνια της ζωής
                τους, ύστερα ηρεμούν. Και οι άλλοι που περνάνε ανώδυνα τα πρώτα χρόνια, για να
                ανακαλύψουν την άλλη όψη της ζωής σε αργοπορημένες κρίσεις. Μοιάζει σαν να πληρώνεις
                στην είσοδο για να δεις τους ακροβάτες και στην έξοδο για να βγεις από το σούπερ
                μάρκετ.

            αρχική ανάρτηση

        

    
        
            Η απόλυσή σου, το ψωμί μου 

            niemandsrose

            1/2/2011

            "Θα απεργήσεις αύριο τελικά;" Τον ρώτησα χωρίς να τον κοιτάζω. Με το βλέμμα
                στερεωμένο κάπου άλλου. Όπως μαθαίνουν, μέρα τη μέρα, να (μην) κοιτάζονται οι
                άνθρωποι που ορκίστηκαν αιώνια πίστη και αφοσίωση. Aφοσιωμένοι σε κάποια οθόνη,
                πιστοί στη ρουτίνα τους. Αλλά ας μη μιλάμε για έρωτα και σχέσεις. Έχουμε πόλεμο κάθε
                λογής. Δε ταιριάζει στην περίσταση.

            "Ναι". Μια ευπρεπής απάντηση σε μέρες εργασιακού θρίλλερ. Μια άρτια απάντηση σε
                ερώτηση ολικής αγνοίας. Καθολικής άγνοιας, όπως φάνηκε. Κάποτε έρχεται η στιγμή να
                αποφασίσεις με ποιους θα πας και ποιους θα αφήσεις. Κι ενώ ο άντρας μου δε πολέμησε
                στο μέτωπο, σαν τον παππού, τρέμει το φυλλοκάρδι μου μην μού 'ρθει μια μέρα
                λαβωμένος. Μην μού 'ρθει μέρα. Γιατί συνήθως έρχεται νύχτα στο σπίτι μας. Μη γυρίσει
                κουρέλι από μια αιφνιδιαστική απόλυση. Όπως εκείνοι οι 6 συνάδελφοί του που
                απολύθηκαν λίγο πριν το μεσημεριανό. Τους ζήτησε ο μάνατζερ ιδιαιτέρως. Τους
                ανακοίνωσε ότι απολύονται. Μετά μάζευαν τα μικροαντικείμενά τους απ' το γραφείο. Ένα
                τον ήξερε. Έτσι μου είπε. Ο άντρας μου. Που σηκώνεται κάθε πρωί να πάει στα
                χαρακώματα του ιδιωτικού τομέα, αντί να μείνει σπίτι να κάνουμε έρωτα. Και αν κάναμε
                έρωτα, δε θα κάναμε πόλεμο. Έχει ήδη ειπωθεί. Αλλά δεν είμαστε γραφικοί να
                αναπαράγουμε αντιπολεμικά σλογκανάκια των 60s. Εδώ όλα κυλούν ομαλά. Μια κρίση
                είναι. Πώς κάνεις έτσι; Και η Αίγυπτος δεν είναι Βιετνάμ. Και οι ΗΠΑ δεν είναι
                δαίμονας, διάολε. Πώς δε το βλέπεις;

            "Είσαι σίγουρος;" Εγώ δεν είμαι σίγουρη. Αυτός είναι. Θα απεργήσει. Αφού έγινε
                συνέλευση. Από τους 3.500 εργαζομένους, συμμετείχαν και ψήφισαν κάπου 600. Καμιά
                δεκαπενταριά καταψήφισαν την πρόταση του σωματείου για απεργία.Όμως το 1/6 του
                συνόλου των εργαζομένων ήταν ήδη πλειοψηφία. Στη συνέλευση. Και έτσι αποφασίστηκε η
                48ωρη, στην οποία αν δε συμμετείχες ήσουν απεργοσπάστης. Αλλά ούτε αυτή η ευκαιρία
                σου δινόταν, αφού το σωματείο θα έβαζε λουκέτα στις κεντρικές εισόδους. Λουκέτα και
                γιουχαϊσματα.

            "Ναι." Ο άντρας μου, έχει μάθει σκοποβολή, εκεί στα χαρακώματα. Για δες τον τώρα που
                μου δείχνει πώς οπλίζει τις αντιστάσεις του. Ένα "ναι" μικρό σα σφαίρα.

            "Και δε φοβάσαι μην είσαι στους 100 που θα απολύσουν;" Η απεργία είχε οργανωθεί μετά
                την απόλυση των έξι και πριν την επικείμενη απόλυση των εκατό. Έτσι νόμιζα. Εκατό
                στους τρεισήμισι χιλιάδες δεν ειναι λίγοι; Πες το και θα σου ανοίξω το κεφάλι με ένα
                ναι.

            "Δε θα είμαι." Απόψε αυτή η σιγουριά του έχει μακρύνει πολύ τα γένια του, έχει
                αγριέψει την έκφρασή του, του έχει φορέσει διαγώνια στο στέρνο ζώνη με φυσίγγια και
                το όπλο παρά πόδας. Ίδιος ο παππούς. Επιτέλους.

            "Πώς είσαι τόσο σίγουρος;" Τον σιγοντάρω. Και τον κοιτάω. Αναζητώ το βλέμμα του. Δεν
                τον αμφισβητώ. Δεν τον προκαλώ. Συνοδεύω σα δεύτερη φωνή την τόλμη του ως την έξοδό
                της. Θέλω να τον δω να εκτελεί. Να εκτελεί το χρέος του προς τους συναδέλφους, όχι
                μόνο προς τα αφεντικά.

            "Τους απέλυσαν ήδη".

            Και τότε άρχισε αυτό το αιμάτινο πολυβόλο που έχω αριστερά στο στήθος να πυροβολεί
                κατά ριπές. Λύτρωση. Δεν ήμαστε εμείς στους εκατό. Επιβιώσαμε. Ντροπή για τη
                λύτρωση. Και αμέσως λύπη. Βαθιά. Δακρύζω και για τα δυο. Που σκοτώθηκε ο γιος του
                γείτονα, όχι ο δικός μου. Πόσο εκτός εποχής είναι αυτός ο συναισθηματισμός μου. Να
                θυμηθώ να τον χαρίσω σαν παλιό ρούχο σε κάποιο φιλανθρωπικό μπαζάρ. Για τους εκατό
                που μάζεψαν τα πράγματά τους μέρα μεσημέρι και γύρισαν σπίτι ηττημένοι. Για τα
                συνάδελφα σκυλιά που κυνηγούσαμε μαζί ένα ψευτοκόκκαλο, και που τα κλώτσησαν έξω,
                πώς μπορώ να πω η απόλυσή σου, το ψωμί μου;

            αρχική ανάρτηση

        

    
        
            Κι όμως συνεχίζεται 

            το βυτίο

            17/12/2008

            Τη Δευτέρα καθώς η πορεία περνούσε από την Πανεπιστημίου μπροστά από το Zonars,
                φάνηκαν κάποιοι θαμώνες που έπιναν τον καφέ τους, πίσω απ’ αυτά τα σίδερα που
                κατεβάζει το μαγαζί σε τέτοιες περιπτώσεις. Η εικόνα ήταν αστεία ή τρομακτική.
                Κάποιοι περπατάνε και φωνάζουν συνθήματα κλείνοντας την κυκλοφορία και ταυτόχρονα
                κάποιοι πίνουν καφέ κλεισμένοι μέσα σε ένα ιδιότυπο ασφαλές χώρο, που πιο πολύ
                μοιάζει με κελί ή κλουβί.

            Και την προηγούμενη φορά που είχαμε το ίδιο σκηνικό είχε δημιουργηθεί ένταση. Κάποιοι
                έβριζαν, ένας κλότσησε τη σιδεριά, ένας έγραψε με σπρέι «ζώα». Τη Δευτέρα όμως η
                διαφορά ήταν η εξής. Κάποιος κύριος που καθόταν σε ένα τραπεζάκι έβγαλε το κινητό
                του και άρχισε να βγάζει φωτογραφίες τους διαδηλωτές. Φυσικά ήταν μακριά και οι
                φωτογραφίες έβγαιναν μέσα από το πλέγμα σίδερου που είχε υψωθεί ανάμεσα στην πορεία
                και την καφετέρια, δεν υπήρχε λοιπόν περίπτωση να φανούν πρόσωπα ή κάτι ανάλογο. Ο
                κύριος που χρησιμοποιούσε το κινητό για να απαθανατίσει τη στιγμή ήταν εμφανές ότι
                δεν είχε κανένα προβοκατόρικο σκοπό, απλά ήθελε να έχει μια ανάμνηση από αυτό το
                αλλόκοτο αξιοθέατο.

            Ακολούθησαν κατά σειρά γιουχαΐσματα, ειρωνικό χειροκρότημα, βρισιές και το σύνθημα
                «όταν οι μπάτσοι σκοτώσουν τα παιδιά σας, τότε θα βγείτε από τα κλουβιά σας». Οι
                ανυποψίαστοι πελάτες που η αλήθεια είναι ότι δε θα μπορούσαν να γνωρίζουν ότι θα
                γινόταν κάποια πορεία (δε διαβάζουν ας πούμε indymedia), βρέθηκαν ξαφνικά
                εγκλωβισμένοι μέσα σε ένα πολυτελές μαγαζί που μπορούσε να εγγυηθεί ασφάλεια και
                άριστη εξυπηρέτηση. Εκείνη τη στιγμή της γενικής αμηχανίας, τόσο του πλήθους που
                επιμένει να φωνάζει εναντίον των ΜΑΤ και να περικυκλώνει το Σύνταγμα, όσο και των
                πελατών που βρίσκονταν φυλακισμένοι στο πολυτελές οίκημα για να απολαύσουν το ρόφημα
                και το θέαμα, ένας κύριος βγάζει το κινητό του. Η φωτογραφία όμως που τραβάει δεν
                καταφέρνει να απεικονίσει τους ανθρώπους που περπατάνε. Το μόνο που μοιάζει να
                αποτυπώνεται στην οθόνη του κινητού του είναι μια απόσταση, ένα χάσμα που κι αυτό
                τελικά δεν μπορούμε να καταλάβουμε πόσο μεγάλο είναι ή ποιά ακριβώς είναι η σημασία
                του.

            *****

             Το Σάββατο το βράδυ έγινε ένα περιστατικό που δεν κατάφερε να συγκινήσει τα μέσα.
                Κάποιοι πολίτες έκαναν καθιστική διαμαρτυρία μπροστά στον άγνωστο στρατιώτη. Το να
                τους χαρακτηρίσει κάποιος ήρεμους ή ειρηνικούς διαδηλωτές, καταντάει ειρωνικό. Οι
                άνθρωποι έκαναν απλώς μια καθιστική διαμαρτυρία. Κάποια στιγμή και χωρίς κάτι να
                έχει αλλάξει, άρχισαν να πλησιάζουν κάμποσες διμοιρίες των ΜΑΤ. Αυτές σχημάτισαν ένα
                Π και πίεζαν όλο και περισσότερο τους ανθρώπους που κάθονταν στο πεζοδρόμιο. Σιγά
                σιγά σπρώχνοντας και τραβώντας σηκώνουν τους διαδηλωτές και μετά από λίγο τους
                φτάνουν στα σκαλιά του ΜΕΤΡΟ. Με λίγα λόγια η
                αστυνομία επεμβαίνει σε μια ειρηνική διαμαρτυρία και με τη χρήση βίας υποδεικνύει το
                σωστό σημείο που πρέπει να στέκονται οι πολίτες, ενώ στην πραγματικότητα και χωρίς
                να γίνομαι υπερβολικός απαγορεύει την πραγματοποίηση μιας ειρηνικής διαμαρτυρίας.
                Πρόκειται για έναν ξεκάθαρο επαναπροσδιορισμό της σημασίας του δημόσιου χώρου.
                Επίσης πρόκειται για την απόδειξη της ισχύος ενός νόμου, που αν τέλος πάντων δεν
                είναι ακριβώς στρατιωτικός, πάντως έρχεται σε ευθεία αντίθεση με το Σύνταγμα της
                χώρας.

             Στη συνέχεια και σε μια φοβερή, απ’ όλες τις απόψεις, στιγμή ο λιγοστός κόσμος που
                βρίσκεται φάτσα με φάτσα με τα ΜΑΤ φωνάζει ξαφνικά το πιο απλό σύνθημα «Δημοκρατία,
                Δημοκρατία». Όχι βρισιές, όχι γουρούνια, όχι πέτρες ή νεράντζια. Μόνο
                δημοκρατία.

             Να τί συμβαίνει αυτές τις μέρες στους δρόμους μιας πόλης ξεχασμένης απ’ τους ίδιους
                τους κατοίκους της. Ακούγεται (ή σε άλλες περιπτώσεις υπονοείται) η λέξη δημοκρατία
                ως αίτημα.

             Αλλά το πραγματικό σκάνδαλο δεν ήταν αυτή η αποκαρδιωτική αποκάλυψη της απαγόρευσης
                των συναθροίσεων, όταν το μάτι της κάμερας απουσιάζει. Το πραγματικό σκάνδαλο ήταν
                ότι δίπλα ακριβώς σε όλα αυτά, οι συμπολίτες των διαδηλωτών συνεχίζουν να οδηγούν
                στο δρόμο προς το μπαρ, το σπίτι, τη βόλτα. Δεν σταματούν, δεν κόβουν ταχύτητα, δεν
                πολυκοιτάζουν. Η φωνή «δημοκρατία» που βγαίνει από τα στόματα των ανθρώπων δεν έχει
                ηχώ. Δεν έχει καν ήχο. Είναι μια συγκλονιστική βουβαμάρα. Είναι ένα κούφιο αίτημα,
                που κάποιοι θέλουν να φέρουν προς ψήφιση και οι οδηγοί, οι ξενύχτηδες και οι
                τηλεθεατές απορρίπτουν με συνοπτικές διαδικασίες. Η διαρκής και αδιάκοπη ροή των
                αυτοκινήτων παλεύει να ακυρώσει τις λέξεις, τις φωνές, τη ζωή την ίδια.

             Το αληθινό σκάνδαλο λοιπόν δεν είναι η δολοφονία ενός 15χρονου παιδιού, δεν είναι οι
                σφαίρες που διαπερνούν τον έτσι κι αλλιώς μισοσκισμένο κοινωνικό ιστό, δεν είναι τα
                σπασμένα τζάμια, τα διψασμένα για αίμα γκλομπ, τα ληγμένα χημικά, οι αγαναχτισμένοι
                φασίστες, η βία και οι λεηλατημένοι μικροκαταστηματάρχες. Το αληθινό σκάνδαλο είναι
                ότι η αδιαφορία μας είναι ακριβώς η ίδια με αυτή της προηγούμενης εβδομάδας ή για να
                το πω αλλιώς ότι η ζωή έχει μια ασυγκράτητη και ψυχοβγαλτική τάση να συνεχίζεται. Να
                συνεχίζεται έτσι απλά, λες και το μόνο που άλλαξε είναι οι καμένες κούκλες στις
                βιτρίνες.

            αρχική ανάρτηση

        

    
        
            Για πέντε έως έξι δευτερόλεπτα 

            old boy

            17/12/2008

             O Κώστας βρυχάται. Και χέρια κουνάει και απ’ όλα. Η θέση τους είναι ξεκάθαρη. Δεν θα
                επιτρέψουν τη διαστρέβλωση της αλήθειας. Στη γωνιά, Ανδριανός, Αντώναρος κι Αγγέλου
                τον χειροκροτούν. Όλη η αίθουσα, όλη η κοινοβουλευτική ομάδα τον χειροκροτεί. Ο
                Κώστας έχει κατακτήσει ένα δύσκολο κοινό και το ξέρει.

             Τότε, για πέντε έως έξι δευτερόλεπτα, η εικόνα του συναιρείται με την εικόνα στο
                στούντιο. Ο Κώστας μιλάει μέσα από ένα μαύρο πανό που λέει ΣΤΑΜΑΤΗΣΤΕ ΝΑ ΚΟΙΤΑΤΕ
                ΒΓΕΙΤΕ ΟΛΟΙ ΣΤΟΥΣ ΔΡΟΜΟΥΣ.

             Για πέντε έως έξι δευτερόλεπτα η επίσημη φωνη της εξουσίας συναιρείται με την
                ανεπίσημη φωνή μερικών πολιτών, η κουκούλα της προπαγάνδας συναιρείται με το
                ολοφώτεινο πρόσωπο της κοπέλας με το καρέ μαλλί.

            Για πέντε έως έξι δευτερόλεπτα οι δύο κόσμοι, ο κόσμος της τηλεόρασης και ο κόσμος ο
                αληθινός, συναιρούνται.

             Ο Καραμανλής φεύγει. Η κοπέλα χαμογελάει.

             Για λίγο ακόμα μένει ο ήχος. Μετά σιωπή. Μετά μια άλλη τύπισσα κάνει φου και υπό το
                λογότυπο της ΝΕΤ ο κόσμος ο αληθινός διαλύεται σαν σαπουνόφουσκες. 

             Κακό όνειρο ήταν, τηλεόραση, και θα περάσει.

            Κουκούλα της προπαγάνδας; Υπερβολές. Είναι η κουκούλα του νεκρού λόγου, του μη λόγου,
                του λόγου που έχει πάψει εδώ και πολλά χρόνια να συνομιλεί με οτιδήποτε άλλο εκτός
                από τις τελευταίες δημοσκοπήσεις.

             Γιατί προπαγάνδα είναι αυτό που αρχίζει αμέσως μετά, όταν ο Παναγόπουλος βγαλμένος
                από οργουελική ονείρωξη αριστεύει στην διπλολαλιά, βαφτίζοντας βία την μη βία και
                δημοκρατία την αντιδημοκρατικότητα.

            Καταγγέλλει τους ανθρώπους αυτούς. Τους καταγγέλλει που έδωσαν ένα σύντομο κείμενο να
                διαβαστεί. Τους καταγγέλλει που μπήκαν λίγοι - λίγοι μέσα και χωρίς να ειδοποιήσουν
                τα ματ και τους σεκιουριτάδες ότι σκοπεύουν να μπουν στο στούντιο, ώστε να υπάρξει
                αληθινή βία. Τους καταγγέλλει επειδή είναι 25ρηδες (και τους σηκώνεται πολύ πιο
                έντονα από τον ίδιο, με την πιθανή εξαίρεση των στιγμών που διοικεί και εξουσιάζει).
                Τους καταγγέλλει ταυτόχρονα για το ότι το μεν σχέδιο τους ήταν οργανωμένο, οι δε
                ίδιοι ανοργάνωτοι. Τους καταγγέλλει πάνω απ’ όλα και πρώτα απ΄ όλα επειδή δεν έχουν
                «κοινωνικό πρόσωπο». Δεν του αρκούσε το αληθινό τους πρόσωπο.

             Κατά την αντίληψη αυτή της δημοκρατίας, δικαίωμα να συνέρχονται ειρηνικά και να
                εκφράζουν ειρηνικά τις θέσεις τους έχουν μόνο πολίτες που πρώτα θα σου πουν ότι
                λεγόμαστε έτσι, ανήκουμε εκεί και πρεσβεύουμε αυτό. Είμαστε σωματείο αναγνωρισμένο
                με την υπ’ αριθμόν απόφαση τάδε. Ειδάλλως ξεπερνάς την δημοκρατία. Ειδάλλως είσαι
                αυτοαποκαλούμενος. Ενώ ο Νίκος Βασιλάκος καριερίζει ως μη αυτοαποκαλούμενος πρόεδρος
                της Ένωσης Ελλήνων Χρηστών Ίντερνετ, επειδή είκοσι άνθρωποι συνέστησαν ένα
                σωματείο.

            Όταν οι αντιδράσεις παύουν να είναι βίαιες, όταν τα πρόσωπα φαίνονται, εκεί
                περισσότερο απ’ όλα αποσυντονίζονται, τρομάζουν, πανικοβάλλονται.

             Ποιοι είστε; Ποιος σας εκπροσωπεί; Ποιος θα σας καπελώσει; Με ποιόν θα
                συναλλαχθούμε; Ποιόν θα καταγγείλουμε; Με ποιόν θα τα βρούμε; Δεν παίζεται έτσι το
                παιχνίδι. Χαθήκαμε αν αρχίσουμε να μην ξέρουμε με ποιόν έχουμε να κάνουμε.

             Θεμελιωδέστερος λίθος κάθε μορφής εξουσίας είναι η εκπροσώπηση. Εκπροσωπηθείτε
                ειδάλλως σας καταγγέλλει ο Παναγόπουλος.

             Και το ΚΚΕ βέβαια. Σκέφτεσαι ότι αν ήταν να έρθει ποτέ στα πράγματα το ΚΚΕ, χίλιες
                φορές μια χούντα, μια μη κομμουνιστική χούντα δηλαδή.

             Το ΠΑΣΟΚ αντιδρά. Η ΕΡΤ είναι ξέφραγο αμπέλι, λέει, κι είναι προφανές ότι παρόμοιες
                ενέργειες δεν μπορούν να είναι αποδεκτές. Ψηφίστε μας γιατί είμαστε
                αποτελεσματικότερη δεξιά και σε μας τέτοια αντιδημοκρατικά αίσχη δεν θα συμβαίνουν.
                Καλό σχολείο είναι το ανοιχτό σχολείο, καλή τηλεόραση είναι η κλειστή στον κόσμο
                τηλεόραση. 

             Αυτές ακριβώς τις ημέρες που τα στούντιο γεμίζουν νέους, που τους καλούν όλοι από
                τον Νίκο Ευαγγελάτο ως τον Λάκη Λαζόπουλο (τι να τις κάνει τις τιμές μας, τα λόγια
                τα θεατρικά;), ο οποίος όχι μόνο γεμίζει το στούντιο μαθητοφοιτητές αλλά τους λέει
                να έρθουν και δωρεάν στο θέατρό του (τόσο ψυχάρα και τόσο αυθεντικός είναι, που ούτε
                καν πέρασε απ’ το μυαλό του να τους καλέσει εκτός αέρα), αυτές ακριβώς τις ημέρες
                που όλοι ζητουν να ακούσουν την αυθεντική φωνή των νέων, όταν εκείνοι μπαίνουν με
                τους δικούς τους όρους στο στούντιο, όλα μα όλα αλλάζουν.

            Έχουν βεβηλώσει το ιερό του ναού του συστήματος, έχουν μιλήσει με την
                αποτελεσματικότερη γλώσσα: τη γλώσσα του συμβολισμού, τη γλώσσα που αναγκάζει την
                από ‘κει πλευρά να αφαιρέσει την κουκούλα της καταδίκης της βίας, την κουκούλα της
                προστασίας της περιουσίας και να βροντοφωνάξει ότι το μόνο το οποίο την ενδιαφέρει
                και την τρομάζει είναι η τυχόν αλλαγή των όρων του παιχνιδιού.

            αρχική ανάρτηση

        

    
        
            Σχολικές γιορτές υπό βροχήν 

            vita moderna

            17/11/2004

            Το προαιώνιο τυπικό:

            Μπείτε όλοι σε μια σειρά! Δεν ακούς παιδάκι μου εσύ, θέλεις ειδική πρόσκληση; Πού
                νομίζεις ότι βρίσκεσαι; Λοιπόν. Σήμερα είναι η γιορτή για τη 17 Νοέμβρη και θέλω να
                πούμε δυο λόγια. Μισό λεπτό. Πες μας παιδί μου γιατί γελάς να γελάσουμε κι εμείς.
                Επιτέλους, δεν είναι όλες οι στιγμές ίδιες. Λοιπόν. Κάποιοι άνθρωποι το 1973
                αντιτάχθηκαν στη χούντα, δηλαδή νεαροί άνθρωποι σαν εσάς, που κλείστηκαν στο
                Πολυτεχνείο για τρεις ημέρες, με αποτέλεσμα να ξεσηκωθεί ο λαός και να καταρρεύσει η
                χούντα. Λοιπόν. Τώρα θα περάσουμε κανονικά στις αίθουσες να πάρουμε απουσίες. Θα
                μείνουν έξω τα παιδιά της χορωδίας. Η απουσιολόγος του Γ2 να έρθει στο γραφείο.
                Ήσυχα είπα παιδί μου, μην ουρλιάζετε.

            Υπάρχει όμως και η εκδοχή του εσπερινού, ενός σχολείου πιο δημοκρατικού:

            Κατά τις εννιά το βράδυ σ’ ένα μισοφωτισμένο αμφιθέατρο που δημιουργεί θεοσκότεινες
                περιοχές. Κάποιοι μαθητές ξαπλώνουν περιφερειακά σε μικρές κερκίδες, ο ένας στην
                αγκαλιά του άλλου. Οι περισσότεροι όμως, κρύβονται πίσω από τις
                κουρτίνες-παραπετάσματα, παίζοντας. Στο άδειο κέντρο της αίθουσας, κάθονται μερικοί
                καθηγητές. Σαν κατάδικοι. Γύρω ντουμάνι. Οι πάντες καπνίζουν.

            Μια μαθήτρια στη σκηνή διαβάζει κάτι ακατανόητο. Οι καθηγητές την κοιτάζουν αλλά δεν
                ακούνε. Οι μαθητές δεν την κοιτάζουν γιατί κοιτάζουν τα κινητά τους. Αναπτήρες
                πετάνε πάνω από τα κεφάλια όλων. Slides διαδέχονται το ένα το άλλο, μισά πάνω σε
                στραβή οθόνη, μισά πάνω στη μπορντώ κουρτίνα. Χειροκροτήματα και επευφημίες: Για την
                άλλη κοπέλα που ανεβαίνει τώρα στη σκηνή, με το μίνι. Οχλαγωγία. Το νέον στο ταβάνι
                τρεμοπαίζει.

            Ακούγονται πυροβολισμοί από τα ηχεία. Μαθητές κάνουν πως σκοτώνονται. Είμαστε άοπλοι,
                εδώ Πολυτεχνείο. Προτού τελειώσει η ανάγνωση του ποιήματος "αν θέλεις να λέγεσαι
                άνθρωπος", στη σκηνή συγκεντρώνονται άλλα παιδιά για να χορέψουν τον Μαλεβιζιώτη.
                Πέφτει το μικρόφωνο, η μουσική ξεκινάει. Οι χορευτές μπαίνουν λάθος, παραπατάνε. Το
                παιδί κοιτάζει απορημένο και κλείνει το χαρτί του πριν ολοκληρώσει το ποίημα.
                Κατεβαίνοντας δέχεται στο πρόσωπο καπάκια από στυλό, χαρτάκια. Μερικοί μαθητές
                κρατάνε σφιχτά τα κορίτσια τους και τους χαϊδεύουν τα μαλλιά, τις φιλούν στο λαιμό.
                Άλλοι έχουν έλθει μπροστά με τα κινητά-κάμερες και απαθανατίζουν τα δρώμενα,
                κρύβοντας τη σκηνή. Δεν παρεμβαίνει κανείς. Κανείς δεν λέει ησυχία!

            Ώρα δέκα παρά δέκα. Εκκωφαντικοί θόρυβοι από τα ηχεία. Ερπύστριες. Μαθητές δεν
                υπάρχουν πλέον στην αίθουσα πλην εκείνων που συμμετέχουν στη γιορτή. Πολλοί
                καθηγητές έχουν αποχωρήσει. Ακούγονται μηχανάκια που μαρσάρουν στο προαύλιο. Η
                σημαία κρέμεται στην καρέκλα, στο πάτωμα γαρύφαλλα. Περιμένουμε να τελειώσει το
                τραγούδι του ο μαθητής Γ. Χ. ο οποίος, κρατάει το μικρόφωνο και κάτι ψιθυρίζει πάνω
                στο τραγούδι του Μητροπάνου που παίζει playback. Στην παύση, ακούγεται απ’ έξω η
                βροχή. Τέλος, οι δέκα άνθρωποι που έχουμε μείνει, σηκωνόμαστε για τον εθνικό ύμνο
                κοιτάζοντας τα ρολόγια. Σε γνωρίίιιιιιζω από την κόψη… Χαϊδεύω κι εγώ το μικρό μου
                Nokia που με συνδέει με τον έξω κόσμο. Πεινάω και κατουριέμαι αφόρητα.

            αρχική ανάρτηση

        

    
        
             ou ming

            9/1/2010

            Η πεποίθηση ότι η υπερβολή δεν είναι φυσιολογική για τον άνθρωπο μοιάζει με τον
                ισχυρισμό ότι η χαλκομανία είναι ψυχική πάθηση.

            αρχική ανάρτηση

        

    
        
            Το ΚΤΕΛ έπαιζε μόνο β. καρρά 

            το βυτίο

            10/12/2007

             Απ’ τα πρώτα μεθύσια του λυκείου ως τα ξεσπάσματα του φοιτηταριού και τα σπασίματα
                κάτω από το τραπέζι στα κάθε λογής μπουζουξίδικα. Δεν ακούγαμε μόνο rock ή
                ρεμπέτικα, έντεχνα (όπως τα ονομάζουν τα ραδιόφωνα) ή ηλεκτρονική μουσική.
                Ατελείωτες επιστροφές στις αρχαίες 60αρες Maxcell και στα ξέχειλα ποτήρια μας.
                Διαρκείς αναφορές στο Βασίλη Καρρά. Μετράω μπουκάλια ουίσκι που εξαφανίστηκαν παρέα
                με τα τραγούδια του.

            χρέωσε το σε μένα και τις νύχτες που πέρασες μακριά από
                μένα
 χρέωσε τα σε μένα και τα λάθη που έκανες πριν γνώρισες εμένα

             Πίσω από την ευκολία ή την αστειότητα των στίχων, τις επαναλαμβανόμενες μελωδίες ή
                τις βαριές ανάσες του Καρρά, ακόμα ανασαίνουν τα χρόνια μας. Σχηματικά τραγούδια,
                φαλλοκρατικές κραυγές, ατελείωτες καψούρες που αναπαράγουν ένα σωρό από τα χειρότερα
                στερεότυπα. Όμως είναι και βουτιές κατευθείαν στη μυρωδιά του οινοπνεύματος και στο
                ημίφως των σκυλάδικων. Με αφιερώσεις στο ράδιο Ξυλαγανή απ’ τα παιδιά στο συνεργείο
                ή τους επαγγελματίες μοναχικούς, τους ταξιδευτές της ασφάλτου που χάνονται στις
                ατελείωτες λεωφόρους παρέα με τα φορτία τους (παγωμένα κρέατα, στοίβες μπουκάλια ή
                τα ίδια οικοδομικά υλικά που αύριο θα φωνάζεις σπίτι σου). Η αθεράπευτη μελαγχολία
                του σκυλάδικου, οι μελωδίες που ξεσκίζουν τον έρωτα, το βάσανο κι η παραφωνία. Όλα
                εξυπηρετούν τον υπαινιγμό της πίστας. Ήρθαμε στον κόσμο, στη νύχτα, στο μαγαζί για
                να υποφέρουμε για ένα και μόνο φιλί. Οι γυναίκες που επιμένουν να γεμίζουν τα
                ποτήρια μας ερήμην τους, δε βγήκαν ποτέ στην τηλεόραση, δεν πέτυχαν κατά τις
                κατεστημένες αντιλήψεις. Κομμώτριες, σερβιτόρες, υπάλληλοι σε φαρμακεία και
                βενζινάδικα, ποιήτριες που κάψαν τα γραπτά τους και τις κατάπιε η δίνη. Μας αγάπησαν
                κι όμως εμείς τις έχουμε ήδη ξεχάσει.

             Είναι γυναίκα και μπορεί να σε νικήσει, είναι γυναίκα και μπορεί να σ’ 
 αναστήσει

             «Ας περιμένουν οι γυναίκες». Μέσα σ’ ένα ξεθωριασμένο σαράβαλο, ένα κίτρινο VW , σαν
                αυτό που ‘χε παλιά ο Βασίλης απ’ το χωριό. Η κάμερα τραβάει απ’ τη μεριά του οδηγού.
                Στο πλάνο Ζουγανέλης και Μπακιρτζής με φόντο τη Βόλβη ή τη θάλασσα (δε σου λέω τι
                απ’ τα δύο, αυτή είναι όλη η ιστορία). Τραγουδάνε μαζί ένα τραγούδι του Καρρά.
                Αγάπη, ελευθερία, πίκρα και τα ζόρια της ζωής. Όλα είναι εκεί, στα χέρια που
                οδηγούν, στο συνοδοιπόρο που τραγουδάει ή μάλλον γκαρίζει. Το ξέρουν καλά το
                παραμύθι. Ερωτεύεσαι το κορίτσι και τρέχεις πίσω του. Τρέχεις, χωρίς να το κυνηγάς,
                τρέχεις χωρίς να το βρίσκεις. Στο τέλος τρέχεις απλά στον εθνικό δρόμο και κυνηγάς
                τα χιλιόμετρα.

             Μετανιώνω μετανιώνω, στον εγωισμό μου το χρεώνω

             Στην Κω, φαντάροι πια, ξεθάψαμε κάτι cd Καρρά. Με το μυαλό στα κορίτσια του Ethnic
                (που μαθαίνω τώρα έκλεισε) και περιμένοντας με μανία τα υπηρεσιακά, παραληρούσαμε
                για τρεις ώρες παρέα με τον κόσμο. Μπάζαμε κρυφά το ουίσκι στις σακούλες με τα
                πλυμένα ρούχα και τελειώναμε τη νύχτα και τη μποτίλια μιλώντας γι’ αυτές ή για την
                άδεια («την περιμέναμε όπως οι άλλοι το Πάσχα»). Άσκηση κι άλλη άσκηση και δε
                βγαίνουν τα άτομα. Εμπλοκή. Ο οδηγός του ταξίαρχου θέλει κάποιον να γράφει γρήγορα
                στο pc τις παρατηρήσεις απ’ τις εφόδους. Μα δεν ξέρω, δεν μπορώ, δεν. Είχα έξοδο.
                Βάλε λίγο Καρρά. Βάλε ξανά, γέμισέ μου το ποτήρι. Να κάνετε καμιά καθαριότητα. Να
                ποτίσετε τα λουλούδια και κάποιος να πλύνει το παγούρι μου. Ταγματάρχα. Κύριε
                Ταγματάρχα. Άντε γαμήσου κ. Ταγματάρχα.

             Έλα κοντά μου αυτό το βράδι, το σύννεφο να γίνει χάδι και 
 μεθυσμένοι και οι δυο να
                βγούμε απ’ το αδιέξοδο

             Με το ΚΤΕΛ 12 ώρες. Κομοτηνή, Ξάνθη, Ασπροβάλτα. Ο οδηγός έχει βάλει τοπικό
                ραδιοσταθμό, δυστυχώς δε θυμάμαι τ’ όνομά του. Είναι μια εκπομπή ενός τοπικού
                συνδέσμου του ΠΑΟΚ. Παίζει τραγούδια, παλιά του Καρρά και ανάμεσά τους, στα τηλέφωνα
                τα ΠΑΟΚια μιλάνε, σχολιάζουν κι αναπνέουν για την ομάδα, την κερκίδα, τη
                Θεσσαλονίκη. Έξω συννεφιά, οι μισές θέσεις του λεωφορείου είναι άδειες. Φεύγουν οι
                δρόμοι, οι ταμπέλες, τα χιλιόμετρα. Δίπλα μου τα έργα της Εγνατίας, ο Τουρσουνίδης,
                ο Σκαρτάδος, τα ούζα, η Άνω Τούμπα. Ξημέρωσε και ένα πλήθος ακούει τον ψίθυρο της
                μπάλας που αργά, σαδιστικά περνάει ξυστά απ’ το δοκάρι. Τα δίχτυα δεν κουνιούνται
                ούτε τώρα, οι επαρχιακοί δρόμοι είναι σχεδόν έρημοι κι οι πρώτοι φαναρτζήδες
                συντονίζουν τις βελόνες στη γνώριμη φωνή.

             τα ερείπια που άφησες κοιτώ κι απορώ που σ’ αγαπώ. Τα ‘χω με τον
 εαυτό μου που ακόμα
                σ’ αγαπώ

             Στην εθνική οδό Κομοτηνής Αλεξανδρούπολης υπάρχει ένα σκυλάδικο. Το λένε Στορκ. Το
                μπουζούκι με το καλώδιο και το βιολί πλησιάζουν τα τραπέζια των θαμώνων. Παίζουν για
                μας. Το τραγούδι δεν είναι το ίδιο μ’ αυτό που θα ακούσεις αύριο. Σήμερα γράφτηκε,
                σήμερα πρωτοπαίχτηκε και τραγουδήθηκε κακόφωνα κι άτεχνα για την περίπτωσή σου.
                Άνοιξε το μπουκάλι. Είμαστε μεθυσμένοι, αμίλητοι και καψούρηδες. Είμαστε υποταγμένοι
                στη μυθολογία του σκυλάδικου. Δεν μιλάω για βισσοβανδήδες και άχαρα πανομοιότυπα
                ρεφραίν. Έχεις δει το «αυτή η νύχτα μένει»; Μιλάμε για το άτεχνο, το αυθεντικό. Το
                Στορκ είναι βουτηγμένο στη βλαστήμια και στο οινόπνευμα. Βαριές κινήσεις. Αργές
                χορευτικές εξάρσεις. Η κάπνα, οι μυστήριες φάτσες κι οι σιωπηλοί ακόλουθοι της
                τραγουδιάρας συνθέτουν το σκηνικό. Δεν έχει εδώ μπαλέτα, χορευτικά κι αστραφτερά
                χαμόγελα. Η δική μας σκληρή και παραιτημένη νύχτα μένει στα μέτρα του φιλμ, στα
                μάτια σου, στο πετρέλαιο που κολυμπάει στο ποτήρι, στα χωρίς αναλύσεις ντέρτια και
                στις παρκαρισμένες νταλίκες. Με κατάνυξη, με αληθινό νταλκά, με ένα ξέσπασμα,
                καθισμένοι ανάμεσα σε χαλασμένα φιστικιά και αλλόκοτα τραπεζομάντιλα περιμένουμε τη
                συγχώρεση.

             Εμείς δεν έχουμε το ίδιο το φεγγάρι εμείς δεν έχουμε τον ίδιο ουρανό 
μου είχες πει
                την ώρα που αιμορραγούσα κι εγώ δεν είχα από πού να 
 κρατηθώ.

             Η φωνή του Καρρά δυσκολεύεται πια να βγει. Οι άνθρωποι δεν έχουν τον τρόπο να τον
                ακούσουν. Τα ακριβά μας ρούχα, οι λεπτοί μας τρόποι, η σύγχυση κι η ελαφρότητα δεν
                αναγνωρίζουν την υπερβολή της καψούρας, το άχτι του εγωισμού και την εγκατάλειψη του
                Άλλου. Οι φωτογράφοι θέλουν αψεγάδιαστα πρόσωπα και γυμνασμένα κορμιά. Οι δίσκοι του
                Καρρά μυρίζουν γράσο, εργάτες φορτωμένους τάβλες, φυγή και επαρχία, δύσκολα χρόνια
                και πρωινά ξυπνήματα και δε μας κάνουν πια. Μακριά από το σημαντικό, τον
                προβληματισμό, την αγωνία ή τον αγώνα της τέχνης. Μακριά από φώτα, εκπομπές
                λιβανιστήρια και προσκλήσεις φιλανθρωπικών gala. Οι δίσκοι του Καρρά είναι βόλτες
                του Ζουγανέλη και του Μπακιρτζή, απλήρωτα δάνεια, αλανιάρες γυναίκες, ανοιχτά
                πουκάμισα, λάσπη και μπουγάτσα στις 6 το πρωί. Η παλιά εθνική οδός, ο Αχλαδόκαμπος,
                η Καβάλα ξημερώματα, η βιομηχανική περιοχή της Κομοτηνής κι η Μαλαματίνα. Δικά μας
                πράγματα, περασμένα κι αξέχαστα.

             Τελικά θα μου απαντήσεις; «Ήτανε πέναλτι κύριε Πάνο;»

            αρχική ανάρτηση

        

    
        
            Η ιστορία του Καισερά Σερά & της Γουιλμπί Γουιλμπί 

            old boy

            16/5/2009

             Από τη σαρκική ένωση του Καισερά Σερά και της Γουιλμπί Γουιλμπί προήλθε ένα παιδί, ο
                μικρός Γουατέβερ. Από την ψυχική ένωση του Καισερά Σερά και της Γουιλμπί Γουιλμπί
                δεν προήλθε παιδί, παρά τις επανειλημμένες προσπάθειές τους. Έτσι πίστευαν αυτοί,
                αλλά ο Γουατέβερ ήξερε ότι στο παιδικό του δωμάτιο τριγύριζε ένα ψυχαδελφάκι, που ο
                μόνος λόγος της αορατότητάς του ήταν πως δεν είχε σάρκα. Όταν αποφάσισε να τους το
                εκμυστηρευθεί -προσθέτοντας ότι είναι κοριτσάκι- η Γουιλμπί Γουιλμπί πάνιασε και ο
                Καισεράς Σεράς τον χαστούκισε, λέγοντάς του ότι με κάποια πράγματα δεν κάνουνε
                αστεία. Η ψυχαδελφούλα του δεν είχε ξαναδεί τον Καισερά Σερά να σηκώνει χέρι και
                αποφάσισε ότι για να προστατέψει τον Γουατέβερ έπρεπε να εξαφανιστεί από τη ζωή του.
                Τους επόμενους μήνες ο Γουατέβερ την φώναζε και την ξαναφώναζε στην ιδιαίτερη γλώσσα
                που είχαν αναπτύξει μεταξύ τους, αλλά μάταια. Σταδιακά ο Γουατέβερ άρχισε να
                αμφιβάλλει αν το ψυχαδελφάκι είχε υπάρξει ποτέ. Μάλλον θα το είχε φανταστεί. Όπως
                και τη γλώσσα. Αποφάσισε να την ξεχάσει. Αλλά πριν την ξεχάσει είπε να τη γράψει μια
                και μόνη φορά. Την έγραψε στο τετράδιό του και μετά ξέχασε το τετράδιο μαζί με τη
                γλώσσα. Δώρον άδωρον, δηλαδή.

             Όχι ακριβώς όμως, αφού τα ξαναθυμήθηκε μερικές δεκαετίες αργότερα, όταν ο Καισεράς
                Σεράς και η Γουιλμπί Γουιλμπί αποδήμησαν ταυτόχρονα εις Κύριον. Δεν ήταν κοινή τους
                απόφαση, τροχαίο ήταν. Ο Γουατέβερ είχε μαλώσει πάμπολλες φορές τον πατέρα του,
                εξηγώντας του πως δεν έπρεπε να οδηγεί σε αυτήν την ηλικία. Στο φέρετρο τον
                χαστούκισε κιόλας. Ήταν η πρώτη φορά που σήκωνε χέρι πάνω του. Στο διπλανό φέρετρο η
                Γουιλμπί Γουιλμπί πανιασμένη. Λίγες μέρες μετά η ανάγνωση των διαθηκών τους δεν
                έκρυβε εκπλήξεις: και οι δύο άφηναν στον Γουατέβερ ό,τι είχαν και δεν είχαν. Από
                αυτά που είχαν και που νόμιμα κληρονομούνται δεν είχαν πολλά, αφού έζησαν μια ζωή
                στην οποία προτίμησαν να αφεθούν στην μοίρα τους παρά να την κυνηγήσουν. Από αυτά
                που δεν είχαν όμως και τα οποία κληρονομούνται με τρόπους μη προβλεπόμενους από το
                νόμο είχαν πάμπολλα, και ο Γουατέβερ του Καισερά Σερά και της Γουιλμπί Γουιλμπί είχε
                πάρει τα περισσότερα.

             Ψάχνοντας λοιπόν την αποθήκη τους ο Γουατέβερ ξαναβρήκε τα παιδικά του τετράδια και
                προφανώς ανάμεσά τους κι εκείνο που είχε γράψει τη ψυχογλώσσα που μιλούσε με την
                αδελφή του. Ανοίγοντας το, είδε με έκπληξη ότι η γλώσσα τους δεν αποτελούνταν από
                λέξεις αλλά από μια εικόνα. Τότε το γεγονός δεν του είχε κάνει εντύπωση. Τώρα του
                έκανε. Ένα κοριτσάκι ήταν στην εικόνα. Πώς να την μιλήσει όμως τη γλώσσα της
                εικόνας; Είχε ξεχάσει. Την πήρε μαζί του και την έβαλε στο πορτοφόλι του. Τις
                επόμενες μέρες την έβγαζε συχνά και την κοιτούσε· μέχρι που ο τρόπος που την
                κοιτούσε είχε γίνει πια τόσο αγαπητικός, που η εικόνα ξεκλείδωσε και έγινε εικόνα -
                γλώσσα. Τότε η ψυχή αδελφή του αποφάσισε να του απαντήσει. Ζαλισμένος από την
                σπανιότατη για ενήλικους ανθρώπους επικοινωνία, ο Γουατέβερ δεν μπορούσε να
                διακρίνει αν του μιλούσε έξω από την εικόνα ή μέσα απ' αυτήν, δεν μπορούσε να
                διακρίνει σε τι ποσοστό εκείνη ήταν γλώσσα και σε τι μορφή. Πάντως αν είχαν μορφή οι
                ψυχές, η δική της ήταν αυτή, κι εκείνος τα χρόνια που ακόμα του αναλογούσαν στη ζωή
                ήταν αποφασισμένος να την αγαπάει, αφού αν έπαυε να την αγαπά θα έπαυε κι η εικόνα
                της να είναι η γλώσσα της ψυχής της.

            Ο Γουατέβερ κορνίζωσε την εικόνα της στο σαλόνι του κι όσοι έμπαιναν σπίτι του δεν
                μπορούσαν καν να υποψιαστούν ότι αυτή δεν ήταν μια συνηθισμένη εικόνα, απλά και μόνο
                επειδή δεν μπορούσαν να υποψιαστούν ότι το βλέμμα δεν μας έχει χαριστεί για να
                κοιτάζουμε τον κόσμο τον προφανή, αλλά για να απελευθερώνουμε από μέσα του τον κόσμο
                τον αληθινό.

            αρχική ανάρτηση

        

    
        
            Ενα σκάνδαλο: η αγάπη 

            βλέμμα

            14/5/2006

        Από καιρό με τριβελίζει ένα θέμα· να το πω, να το γράψω. Το πλαγιοκοπώ, το μισολέω, το
            ψιθυρίζω εδώ κι εκεί. Αλλά δεν το θέτω ευθέως. Από ντροπή, από φόβο, ή επειδή μας
            υπερβαίνει όλους, και τον γράφοντα και τους αναγνώστες.

        Η αγάπη.

        Τις ημέρες του Πάσχα στο νησί διάβασα δύο βιβλία, παράταιρα· και τα δυο με ώθησαν να
            ξεπεράσω τους ενδοιασμούς και να ακραγγίξω το θέμα. Ηταν ο πολυφίλητος Βαρδιάνος στα
            Σπόρκα, του νησιώτη Παπαδιαμάντη· και η Ρευστή Αγάπη του Ζίγκμουντ Μπάουμαν. Και τα δυο
            μιλούν για την αγάπη, ρητά ο Πολωνός, υπόρρητα ο Σκιαθίτης. Μιλούν για το μέγα σκάνδαλο,
            για το μυστήριο, για την ιδρυτική συνθήκη της ανθρωπινότητας. Ακούγοντας τις φωνές τους,
            αναθάρρησα. Και ιδού, παραθέτω, μοιράζομαι ήχους, εικόνες και στοχασμούς.

        Ακούω τους κλήρες, τους αγυιόπαιδες να μηνούν στη θεια–Σκεύω τη Σαβουρόκοφα ότι ο γιος
            της στέκει άρρωστος στην καραντίνα. Βλέπω τη Σκεύω να προσεύχεται μες στη νύχτα, στο
            νησί του πόνου, πάνω στους τάφους της μητρός και του βρέφους που τους έφθειρεν ο λοιμός.
            Ακούω τους διαλόγους του ιατρού Βουντ (ντας ιστ λέμπεν!) και της Σκεύως με τον μοναχό
            Νικόδημο· τους μονολόγους του ερημίτη: Η Μπαμπή μου δείχνει το δρόμο… Ακούμε τους
            γλυκείς θρήνους της γκάιντας του Αγκόρτσα, να θωπεύουν τα πνεύματα των κεκοιμημένων·
            ακολουθούμε τη Σκεύω στις ευχές της υπέρ των τυραννισμένων.

        Ολη η αφήγηση, η οιονεί ηθογραφική, μιλάει για τη δύσκολη προσφορά της αγάπης, για τη
            συνύπαρξη μιαρών και νοικοκυραίων, για το λαό και το γκουβέρνο, για τη ζωή που
            αναδεικνύει δυσχέρειες και πάθη, και τη ζωή που οικονομεί εντέλει τις κακίες και
            σκεπάζει και παρηγορεί. Ολοι κάτι δίνουν. Και στο τέλος, με απώλειες και με απουσίες, το
            μόλυσμα σκορπίζει, τα καράβια καθαρισθέντα αποπλέουν, και οι ερημίτες γυρνούν στην
            προσφιλή τους ερημία. Σαν αεράκι η ζωή.

        Ο Πολωνός, τώρα. Θυμάται μια παλιά ιστορία: «Οταν ο σοφός ερμηνευτής του Ταλμούδ Ραββί
            Χιλέλ προκλήθηκε από έναν υποψήφιο προσήλυτο να εξηγήσει τη διδασκαλία του Θεού στο
            διάστημα που ο προκαλών θα μπορούσε να στέκεται στο ένα του πόδι, έδωσε ως μόνη πλην
            ολοκληρωμένη απάντηση, απάντηση που συνοψίζει το σύνολο των θείων εντολών, την πρόταση
            “αγάπα τον πλησίον σου ως σεαυτόν”».

        Σχολιάζει ο Μπάουμαν: «Η αποδοχή μιας τέτοιας εντολής συνιστά άλμα πίστεως· άλμα
            αποφασιστικό, διά του οποίου ο άνθρωπος (…) μετατρέπεται στο “αφύσικο” ον που
            είναι κάθε άνθρωπος – σε αντίθεση με τα ζώα (και με τους αγγέλους ακόμη, όπως παρατήρησε
            ο Αριστοτέλης».

        Συμπεραίνει: «Η αποδοχή του κανόνα να αγαπάς τον πλησίον σου είναι η γενέθλια πράξη της
            ανθρωπότητας».

        Πόσο αποδεχόμαστε σήμερα τον «αφύσικο» κανόνα της αγάπης; Ποιος τολμά να μιλήσει δημοσίως
            για την αγάπη αν δεν είναι επαγγελματίας ιεροκήρυκας ή γκουρού; Ούτε στις μικρές ώρες
            του μεθυσιού… Μόνο στο ντιβάνι του ψυχοθεραπευτή, σαν φτάσουμε ραγισμένοι,
            μουσκεύουμε με δάκρυα τον απολεσθέντα κήπο και ικετεύουμε η αγάπη να μας τυλίξει ξανά·
            όπως μουσκεύουν οι εξομολογούμενοι και οι ασκητές· σαν τον Πασκάλ και τον
            Αυγουστίνο.

        Αγάπη σημαίνει δόσιμο, δέσμευση, εξάρτηση· ηθική ευθύνη. Πόσο ντεμοντέ και αφελή
            ακούγονται… Ο Μπάουμαν σταχυολογεί ακούραστα από την τρέχουσα κληρονομιά, από
            συγγραφείς των νεότερων χρόνων, για να ξαναπεί τα μεγάλα αυτονόητα των μυστικών.
            Παραθέτει τον Καντ, τον Λέσινγκ, τον Φρόιντ, τον Λεβινάς, τον Χάιντεγκερ, την Αρεντ, τον
            Γκάνταμερ· από τον τελευταίο αλιεύει: η αμοιβαία κατανόηση παρακινείται από τη
            «συγχώνευση οριζόντων». Η συγχώνευση είναι αδιανόητη χωρίς κοινό χώρο, προσθέτει· κι
            εμείς τον βλέπουμε να συναντά από άλλους δρόμους την καθ’ ημάς αλληλοπεριχώρηση. Ο ένας
            προσφέρει χώρο στον άλλο, μπαίνει στη θέση του, τον συμπονά. Και οι δύο μαζί ανθούν.

        Συμπάθεια, εμπάθεια, ενσυναισθησία, αλληλοπεριχώρηση – πόσα φανερώματα έχει αυτή η
            «αφύσικη» υπακοή στην ηθική επιταγή «αγάπα τον πλησίον σου ως σεαυτόν»…

        Και πόσο καίρια είναι η υπόμνηση της ακερδούς προσφοράς της θειας–Σκεύως, του πάτερ
            Νικόδημου και του ιατρού Βίλελμ Βουντ. Το βεβαιώνουν ο Λεβινάς, ο Γκάνταμερ και η
            Αρεντ…

        ΚΑΘΗΜΕΡΙΝΗ, 30.04.06

            αρχική ανάρτηση

            

    
        
             ou ming

            30/7/2010

             Μιλούσε για τη φθορά του χρόνου, για τη φθορά των σχέσεων κι εγώ έτριβα το μάτι μου
                και σκεφτόμουν τις κινήσεις ενός ανθρώπου που ετοιμάζει μια ψαρόσουπα την ημέρα της
                κηδείας, τις κινήσεις που τον αποσπούν από τη δυσάρεστη στιγμή. Μιλούσε για τη φθορά
                του χρόνου, για τη φθορά των σχέσεων κι εγώ έτριβα το μάτι μου σαν να ήθελα να σβήσω
                τη γραμμή που έβλεπα στο τέλος.

           αρχική ανάρτηση

        

    
        
            Σίριαλ Κίλερ 

            old boy

            28/12/2007

             Εν αντιθέσει με τους άλλους σίριαλ κίλερς, εκείνος δεν βιαζόταν καθόλου να εξοντώσει
                τα θύματά του. Το σχέδιό του ήταν μακροπρόθεσμο· τόσο μακροπρόθεσμο που η μεγάλη
                πλειοψηφία των θανάτων που θα προκαλούσε θα επερχόταν μετά τον δικό του θάνατο. Το
                σχέδιό του ήταν αλάνθαστο· τόσο αλάνθαστο που κανείς δεν θα μπορούσε να αποτρέψει το
                τέλος των θυμάτων του, ό,τι μα ό,τι κι αν έκανε. Το σχέδιό του ήταν φιλόδοξο· τόσο
                φιλόδοξο που υπολόγιζε ότι ο αριθμός των εξαιτίας του νεκρών θα αυξανόταν από γενιά
                σε γενιά.

             Εν αντιθέσει με τους άλλους σίριαλ κίλερς, εκείνος σκότωνε με το πουλί του:
                γοητευτικός, θρασύς, αχόρταγος, καρπερός, γυρνούσε δεξιά κι αριστερά τεκνοβολώντας
                ασύστολα, με τελικό αποτέλεσμα είκοσί τρία διαφορετικά παιδιά από είκοσι τρεις
                διαφορετικές μανάδες· παιδιά καταδικασμένα αργά ή γρήγορα να πεθάνουν· παιδιά που με
                τη σειρά τους θα έκαναν άλλα παιδιά και αυτά άλλα παιδιά και αυτά άλλα παιδιά, όλα
                τους καταδικασμένα αργά ή γρήγορα να πεθάνουν.

             Όσοι προσπάθησαν να ρίξουν φως στη ζωή του και στα αίτια που τον οδήγησαν να
                σκορπίσει τόσο χαμό, κατέληξαν στο ότι πολλά εξηγούνται από τις αρρωστημένες
                συνθήκες κάτω από τις οποίες μεγάλωσε: προερχόταν από αιμομικτική οικογένεια μέσα
                στο πλαίσιο της οποίας ο ίδιος του ο πατέρας γαμούσε την ίδια του την μάνα.

            Οι αιμομιξίες συνεπάγονται τερατογενέσεις και πράγματι κατά τους πρώτους εννέα μήνες
                που ακολούθησαν την σύλληψή του δεν ζούσε ως ξεχωριστή ύπαρξη, αλλά ως σώμα μέσα στο
                σώμα της μάνας του. Όταν τελικά αποκόλλησαν δια της βίας το σώμα του από το μητρικό
                (κόβοντας μια λωρίδα σάρκα με την οποία ήταν ενωμένα σαν σε ταινία του Κρόνεμπεργκ),
                διαπιστώθηκε επάνω του κι άλλη μετάλλαξη, αφού αδυνατούσε να τραφεί χωρίς να
                αποβάλει αργότερα από τον πρωκτό του τμήμα της τροφής, υπό την μορφή ύλης
                ανεξιχνίαστης χρησιμότητας και ανυπόφορης βρώμας.

             Ίσως επειδή ακριβώς δεν άντεχε τόσο θάνατο και τόση βρώμα στο λαιμό της, η συνείδησή
                του τον εγκατέλειπε κάθε μα κάθε νύχτα: ξάπλωνε, ακινητοποιούταν και έκλεινε τα
                μάτια, παύοντας να καταλαβαίνει τι συμβαίνει γύρω του και χάνοντας κάθε επαφή με το
                περιβάλλον.

            αρχική ανάρτηση

        

    
        
             ou ming

            7/9/2008

            Η μέρα ήταν ήσυχη. Καφές το μεσημέρι, ψηλά, όλη η πόλη στα πόδια σου που λένε. Μπετόν
                και τσιμέντο, νόμιζα ότι έβλεπα τη θάλασσα. Φυσούσε κι ένα αεράκι. Η γυναίκα στο
                μπροστινό τραπέζι έφερνε το τσιγάρο της στο στόμα, το κρατούσε ανάμεσα στα δάχτυλα
                και τα νύχια της έλαμπαν στον ήλιο. Όλος ο ήλιος στα χέρια σου που λένε.

            αρχική ανάρτηση

        

    


















































































































ANOO

z 1°

 

ENENANTA

Kee a MENA

Eh ta













Ανθολόγιον Ιστολόγιον
            
            
        
        
            
                Πρόλογος
            
            
        
        
            
                Η πρώτη αράδα του αφηγήματος
            
            
        
        
            
                23/4/2010
            
            
        
        
            
                Ο άνθρωπος με τις απαντήσεις
            
            
        
        
            
                Η ευεργεσία του κόσμου
            
            
        
        
            
                Tο χαλίκι
            
            
        
        
            
                Στον παράδρομο
            
            
        
        
            
                Ο ταμίας των ανέμων
            
            
        
        
            
                Το όνειρο της αρτιμέλειας
            
            
        
        
            
                17/1/2007
            
            
        
        
            
                 Η σκιά έφτανε στη θάλασσα
            
            
        
        
            
                Αδιάκοπα
            
            
        
        
            
                Οι γυναίκες των άλλων
            
            
        
        
            
                Είδωλα ψυχών κουρασμένων
            
            
        
        
            
                27/8/2010
            
            
        
        
            
                Gone with the wind
            
            
        
        
            
                Το τελικό σώμα
            
            
        
        
            
                Vissi d’arte, vissi d’amore
            
            
        
        
            
                Χύνω
            
            
        
        
            
                To be a woman
            
            
        
        
            
                Πουτάνες κι ερωμένες
            
            
        
        
            
                6/6/2008
            
            
        
        
            
                Δυο γυναίκες
            
            
        
        
            
                But we like it when we're spinning in his grip
            
            
        
        
            
                Το ζακετάκι
            
            
        
        
            
                Σόπινγκ θέραπι
            
            
        
        
            
                Όπως και νά 'χει
            
            
        
        
            
                Mισές σχέσεις*
            
            
        
        
            
                13:38
            
            
        
        
            
                Σπουδή στο πορφυρό
            
            
        
        
            
                Διαβάζοντας τον θυμό στις ζωές των άλλων
            
            
        
        
            
                “Με δάκρυα στα μάτια”
            
            
        
        
            
                9/11/2009
            
            
        
        
            
                Και τι ζωή χωρίς εμάς θα κάμεις
            
            
        
        
            
                Η βαρύτητα κι οι μουσακάδες
            
            
        
        
            
                Belle epoque της Κυριακής
            
            
        
        
            
                Η μυρωδιά της θα σε ακολουθεί
            
            
        
        
            
                Α2
            
            
        
        
            
                17/10/2009
            
            
        
        
            
                Λεωφορεία γεμάτα σαρδέλες
            
            
        
        
            
                Απόψε ξέμεινες
            
            
        
        
            
                Διασταυρώσεις
            
            
        
        
            
                Ολα καλά, ρε! ― όλα αφανισμένα
            
            
        
        
            
                Kάτι μπήκε στο μάτι της
            
            
        
        
            
                Το ερασιτεχνικό βίντεο μιας λυπητερής είδησης
            
            
        
        
            
                Να απαντούσες, για όλους
            
            
        
        
            
                Για λέγε σκηνικό, κουρέλι
            
            
        
        
            
                31/12/2009
            
            
        
        
            
                Το Ποστ της Φιόνα
            
            
        
        
            
                Στη μέγγενη του φόβου
            
            
        
        
            
                2/9/2007
            
            
        
        
            
                Τα φώτα στο βάθος του ορίζοντα
            
            
        
        
            
                Πάλι και ξενιτέψεις με, στα ξένα μην πεθάνω
            
            
        
        
            
                Βαριά ρωσική προφορά
            
            
        
        
            
                8/5/2011
            
            
        
        
            
                Η φτώχεια, οι χαρές κι η αποφορά της
            
            
        
        
            
                Μού 'πες θα φύγω
            
            
        
        
            
                23/11/2010
            
            
        
        
            
                Χάσαμε την αγάπη
            
            
        
        
            
                In the net
            
            
        
        
            
                Δευτέρα το καταλαβαίνει
            
            
        
        
            
                29/8/2009
            
            
        
        
            
                Τα ίδια
            
            
        
        
            
                What then?
            
            
        
        
            
                Παίω δι' οργής τον τροχηλάτην
            
            
        
        
            
                Το λαθάκι
            
            
        
        
            
                Working Class Blues
            
            
        
        
            
                3/3/2011
            
            
        
        
            
                Απολαύσεις που πρέπει να απολαύσεις
            
            
        
        
            
                Το ύψιλον του Ντραγκάο (βγαίνω για λίγο)
            
            
        
        
            
                Άσυλο
            
            
        
        
            
                Τα δώρα που σπάνε
            
            
        
        
            
                Συνειρμικά επίκαιρα, επετειακά
            
            
        
        
            
                Sraosha: Ο θάνατος
            
            
        
        
            
                Κάποιος να την προσέχει
            
            
        
        
            
                Βαθιά μέσα στη νύχτα
            
            
        
        
            
                13/5/2010
            
            
        
        
            
                Wake me up when winter ends
            
            
        
        
            
                Έρωτας στο διαδίκτυο
            
            
        
        
            
                Αρχιπέλαγος: Η ύλη της νοσταλγίας
            
            
        
        
            
                29/4/2007
            
            
        
        
            
                Η απόλυσή σου, το ψωμί μου
            
            
        
        
            
                Κι όμως συνεχίζεται
            
            
        
        
            
                Για πέντε έως έξι δευτερόλεπτα
            
            
        
        
            
                Σχολικές γιορτές υπό βροχήν
            
            
        
        
            
                9/1/2010
            
            
        
        
            
                Το ΚΤΕΛ έπαιζε μόνο β. καρρά
            
            
        
        
            
                Η ιστορία του Καισερά Σερά & της Γουιλμπί Γουιλμπί
            
            
        
        
            
                Ενα σκάνδαλο: η αγάπη
            
            
        
        
            
                30/7/2010
            
            
        
        
            
                Σίριαλ Κίλερ
            
            
        
        
            
                7/9/2008
            
            
        
        
            
                Περιεχόμενα
            
            
        
    
































|

