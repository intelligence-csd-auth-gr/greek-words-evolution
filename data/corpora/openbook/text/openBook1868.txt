












































 1 

 

 
 
 
 
 
 
 



 2 

 
 
 
 

 
 
 
 
 
 

 
 



 3 

 
 
 

Υπόκοσμοι 
 
 
 
 
 
 
 
 

 

 

Δελημήτρου Κωνσταντίνα 

 

 

 

Δημιουργική Επιμέλεια Κυπριακών Κειμένων:  
Δημήτρης Αποστολόπουλος 

 

 

 

 

 

 

 

Το παρόν αντίτυπο είναι προϊόν αυτοέκδοσης. 

Οι Υπόκοσμοι πρωτοεκδόθηκαν το 2010 από τις εκδόσεις Λιβάνη. 
 
 
 
 
 
 



 4 

Τζίφρες 
 

ΣΕ ΕΝΑ ΠΡΟΧΕΙΡΟ ΣΥΜΠΑΝ, εκεί που παρκάρονται οι ιδέες μέχρι οι Θεοί να 
αποφασίσουν προς τα πού θα τραβήξουν και αν, βρίσκεται η Ισόπολις. Με 
δεδομένο ότι η ύλη δεν είναι τίποτε άλλο από αχανή νεκροταφεία ιδεών, η 
γένεση των Υποκόσμων είχε τη λειτουργία δοκιμαστηρίου. Επρόκειτο 
χοντρικά για ένα κρας τεστ σε ό,τι σκαρφιζόταν ο Όλυμπος λίγο πριν τη 
μεγάλη πρεμιέρα του στην πραγματική πραγματικότητα της Γης. 
 

Ο κόσμος όπως τον ξέρουμε, ο αληθινός κόσμος, δεν είναι τίποτε άλλο παρά 
η υλοποίηση των θεϊκών σεναρίων. Των δοκιμασμένων θεϊκών σεναρίων 
δηλαδή. Φυσικά, οτιδήποτε βρίσκει εντέλει εφαρμογή τριγύρω μας δε σημαίνει 
ότι, ντε και καλά, έχει πετύχει στις δοκιμές. Μπορεί, ας πούμε, να 
δοκιμάστηκε, να απέτυχε παταγωδώς, αλλά να ήταν εξαιρετικά διασκεδαστικό 
για να αφεθεί ανεφάρμοστο. Όπως η μονογαμία, για παράδειγμα. Ή οι γάτες. 
Ή ο ρατσισμός. 
 

Ο Όλυμπος έχει σύστημα. Όλες οι ιδέες των Θεών καταγράφονται σε σενάρια, 
ψηφίζονται και δοκιμάζονται σε πρόχειρους κόσμους, τους Υποκόσμους. 
Όπως η Πλάση. 
 

Ένας εντελώς ατσούμπαλος κόσμος, που όμως δεν έχει σε τίποτα να ζηλέψει 
το δικό μας στα βασικά. Με τον πολιτισμό, το μίσος, τις τέχνες, τα ρουσφέτια 
και κυρίως με τα ζντούπια του. Ανυποψίαστα, αθώα και αξιολάτρευτα. 
Ακριβείς κλώνοι των ανθρώπων (στο πιο αναλώσιμο είν’ η αλήθεια) που δεν 
υποψιάζονται ποτέ τίποτα. Να θες να τα πάρεις, να τα παίξεις και να τα 
περάσεις πίστα. Όπως ακριβώς σε ένα ηλεκτρονικό παιχνίδι που οι ήρωες με 
τίποτα δε φαντάζονται ότι δεν έχουν σάρκα και οστά αλλά μηδενικά 
και άσους.  
 

Έτσι και τα ζντούπια. Έχουν μνήμη κανονικότατη, βιώματα, ρουτίνα και τέλος 
πάντων όλα όσα χρειάζεται ένας άνθρωπος για να τα κάνει τόσο μαντάρα. 
Μόνο που φτιάχνονται για ένα σκοπό. Θεϊκό σκοπό. Ανώτερο: τη 
Διασκέδαση. 
Έτσι, η Ισόπολις είναι ένα από τα ενδιάμεσα στάδια των ιδεών. 
Η προσομοίωση του κόσμου μας. 
Το δοκιμαστήριο. 
Το κρας τεστ πριν τη μεγάλη πρεμιέρα. 
 

Αρκεί το σενάριο να εγκριθεί και τα ζντούπια να επιβιώσουν... ή τουλάχιστον 
αρκετά από αυτά. 
 
 

 

 

 

ΑΡΙΘΜΟΣ ΠΡΩΤΟΚΟΛΛΟΥ: Φ2856/542 
ΕΓΚΡΙΣΗ ΕΡΓΑΣΙΩΝ ΠΑΡΑ ΤΗΝ ΑΠΟΦΑΣΙΝ: 128/32/55 



 5 

ΥΠΟΒΑΛΛΟΥΣΑ ΜΟΙΡΑ: ΛΑΘΕΣΙΣ 
ΕΠΙΘΥΜΗΤΟ ΣΚΗΝΙΚΟ: ΤΥΠΟΥ ΑΡΧΑΙΑΣ ΕΛΛΑΔΟΣ 

ΣΕΝΑΡΙΟ ΠΡΟΣ ΔΟΚΙΜΗ: ΤΟΠΟΕΞΑΡΤΩΜΕΝΗ ή ΓΟΝΙΔΙΑΚΗ ΑΝΩΤΕΡΟΤΗΣ 

 

 

Εν Κενώ 

Τη Τετάρτη Πειραματική Αστρόκαινω 

Η Εγκρίνουσα Θεότης 

 

    Ξένιος Δίας 

 

 

[Υπογραφή – Σφραγίδα]  
 
 

 

 

 

Ανάκριση 
 

ΣΤΑΘΗΚΕ ΟΡΘΙΟΣ στη βάρκα, έστρωσε καλά το μανδύα και πήρε το κουπί. 
Τελευταία στιγμή αποφάσισε να γυρίσει λίγο στο πλάι, ώστε να τα υποδεχτεί 
ατενίζοντας το σκοτεινό τοπίο. Έτσι θα έδειχνε πιο μυστηριώδης, σκοτεινός 
και μεγαλοπρεπής. Έμεινε ακίνητος, παρακολουθώντας με την άκρη του 
ματιού το μικρό μονοπάτι στην απέναντι όχθη, περιμένοντας τη νέα φουρνιά 
πολεμιστών απ’ το μέτωπο, που θα ξεμύτιζε σούμπιτη από στιγμή σε στιγμή.  
 

Τέτοιο μίσος δεν υπήρχε περίπτωση να πάει στράφι. Με έναν απλό 
υπολογισμό, μέχρι το βράδυ θα είχε μαζέψει γερό μεροκάματο, να το 
ακουμπήσει στον Αυτόματο για το ματσάκι. Αυτή τη φορά θα ρεφάριζε για τα 
καλά. 
 

Όπως όλοι ξέρουν όμως, όταν οι θεοί κάνουν σχέδια, το σύμπαν 
δεν έχει καμία ανάμειξη στο θέλημά τους, παρεκτός και μπουν στη μέση οι 
άλλοι θεοί. Το τέλειο σκηνικό που είχε στήσει ο Βαρκάρης του Αχέροντα θα 
χαλούσε από άλλη μια ενοχλητική επίσκεψη του Προμηθέα στην απέναντι 



 6 

όχθη. Οι εμφανίσεις του τώρα τελευταία δεν ήταν καθόλου ευχάριστες. 
Σίγουρα θα άρχιζε πάλι το ίδιο βιολί. Βαριόταν να του εξηγήσει, μα και δεν 
ήταν πολύ σίγουρος πως έπρεπε να τον βάλει στο κόλπο. Αν και με την γκίνια 
που αντιμετώπιζε τελευταία, πολύ θα το 'θελε.  
 

Έπειτα ήταν και το άλλο, το ηθικό θέμα, αν μπορεί να το πει κανείς έτσι. Το να 
μεταφέρεις ψυχές στον Κάτω Κόσμο ήταν μια δουλειά με κύρος μα αρκετά 
μοναχική. Κι ο Προμηθέας του είχε κρατήσει καλή παρέα στην αιωνιότητα. 
Αδερφός. Αλλά τον τελευταίο καιρό τον είχε παραμελήσει και γι’ αυτό υπέμενε 
όλα αυτά τα κουραστικά. 
– Τι σόι φίλοι είμαστε όταν μου κρατάς μυστικά, ε; 
– Όχι πάλι τα ίδια... 
– Το σκέφτηκα καλά. Τώρα ξέρω τι μπορεί να συμβαίνει. Πες μου, έμπλεξες 
με ναρκωτικά; 
– Όχι. 
– Μήπως πίνεις αλκοόλ; 
– Όχι πολύ. Όπως τα ξέρεις. 
– Κληρονομικά; 
– Όχι. 
– Η υγεία σου, αγαπητέ; 
– Η... ποια; 
– Σωστά... Ε... μήπως το πρόβλημα είναι αισθηματικής φύσεως; Αγάπησες; 
Μη μου πεις ότι τα έμπλεξες με τίποτα ξετσίπωτες; Με τίποτα σουρλουλούδες; 
– Όχι, όχι. Σύνελθε επιτέλους! Σαν θείτσα κάνεις. 
– Ε, τότε τι είναι; Μου 'χεις πρήξει το συκώτι με το γινάτι 
σου! 
– Το συκώτι; Τι έχει το συκώτι; Σε πονάει το συκώτι; 
– Όχι, γιατί; 
– Τώρα δεν είπες το συκώτ... 
– Σχήμα λόγου, αγαπητέ! 
– Α! 
– Αυτό είναι το μόνο που έχεις να πεις για όλα αυτά; Ένα ξερό όχι και θα με 
ξεφορτωθείς πάλι; Τίποτε άλλο; Άκου, παιδεύτηκα πολύ, κυριολεκτικά 
έσπασα το κεφάλι μου όλη νύχτα να βρω τι έχεις. Δε θα έρχομαι εδώ πέρα να 
με περιπαίζεις. Άσε που δεν μπορώ να σε βλέπω άλλο σ’ αυτή την 
κατάσταση. 
 

Υπό κανονικές συνθήκες, είναι εμφανές τι μπορεί να συμβαίνει σε κάποιον 
που αντιμετωπίζει βάσανα, πόσο μάλλον σε ένα φίλο που υποτίθεται ότι τον 
βλέπεις συχνά και είναι εύκολο να παρατηρήσεις τις αλλαγές στην εμφάνιση 
και στη συμπεριφορά του. Κατά κάποιον τρόπο ξέρεις ότι κάτι δεν πάει καλά.  
 

Εδώ όμως δε μιλάμε για έναν οποιοδήποτε φίλο, εδώ μιλάμε για τον Χάρο – 
και αυτή η λεπτομέρεια ήταν που εξόργιζε τον Προμηθέα. Γιατί τι να του πει, 
ότι αδυνάτισε; Ή ότι χλόμιασε; Ή ότι τον έρεψαν οι γκόμενες; Ή μήπως ότι 
δείχνει ετοιμοθάνατος; Υποτίθεται ότι το φιζίκ του Χάρου είναι επίτηδες έτσι 
φτιαγμένο ώστε να αποτελεί την προσωποποίηση της κατάντιας. Στα 
υποθετικά καλλιστεία του Κάτω Κόσμου ο Χάρος θα κέρδιζε άνετα τον τίτλο 
Μίστερ Χτικιάρης Όλων Των Εποχών, χωρίς καν την εμφάνιση με μαγιό. 
 



 7 

Βέβαια ως φίλος όλο και κάποιες μικροαλλαγές είχε προσέξει επάνω του, 
όπως για παράδειγμα την υποχώρηση της… απόκοσμης μυρωδιάς του. Εδώ 
και μέρες μπορούσε άνετα να σταθεί δίπλα του για πάνω από δέκα ολόκληρα 
λεπτά χωρίς να νιώσει λιγοθυμιά απ’ την πτωματίλα, πράγμα που σήμαινε ότι 
ο φίλος του είχε ελαττώσει σημαντικά τις επισκέψεις στον Κάτω Κόσμο. Άρα 
ξενοκοιμόταν. Όλα κι όλα όμως, ο Προμηθέας δεν ήταν τέτοιου είδους Τιτάνας 
ώστε να κάνει ρατσιστικά σχόλια για τις μυρωδιές του κόσμου του 
φίλου του. Άλλωστε κι ο Χάρος υπήρξε τόσα χρόνια ιδιαίτερα διακριτικός με το 
γεγονός ότι ο Προμηθέας, παρόλο που ήταν αθάνατος, υπήρξε φίλος των 
ανθρώπων. Όχι, δεν μπορούσε να είναι τόσο σκληρός. Αποφάσισε να 
περιοριστεί αυστηρά στα γεγονότα. 
 

– Εδώ και μήνες δε μιλάς, δεν κάνουμε πια παρέα, εξαφανίζεσαι για μέρες 
και, το κυριότερο, το πιο απίστευτο από όλα, είσαι πάντα άφραγκος! Μόνο για 
δανεικά με θυμάσαι. Πες μου πού έχεις μπλέξει; Με έχεις κατατρομάξει. Και να 
πω ότι δε βγάζεις λεφτά! 
– Υπερβολές. 
– Ό,τι και να ’ναι, υπόσχομαι να σε βοηθήσω να το ξεπεράσεις. Και, τέλος 
πάντων, όταν σου μιλάω, τουλάχιστον κάνε ότι με προσέχεις κι άσε κάτω το 
ρημάδι το κουπί! 
– Τι σου φταίει τώρα το κουπί; Προμηθέα, μην τα ξαναλέμε. Δε γίνεται να σου 
πω. Μην ανησυχείς πάντως. Καλά είμαι. Δε με βλέπεις; 
– Ωραία λοιπόν, αφού δε με θεωρείς άξιο να μου πεις τι συμβαίνει, προφανώς 
δε με θεωρείς καρδιακό σου φίλο πια. Δεν είμαστε τόσο κοντά όσο νόμιζα. 
Απλά δεν το είχα καταλάβει τόσο καιρό. Ξέρεις, δε χρειαζόταν τόση 
ταλαιπωρία, θα αρκούσε μια κουβέντα σου και δε θα σε ενοχλούσα ποτέ 
ξανά. Αλλά δεν πειράζει. Άργησα λιγάκι, μα το έπιασα. 
– Τι δηλαδή; 
– Φινίτο. Τέλος. Πάπαλα. Ξέχνα με. Γεια σου, Χαρούλη, και καλή τύχη! 
 
 

Περιπατητική 
 

ΓΙΑ ΤΟΥΣ ΙΕΡΕΙΣ της Ισόπολης, η γένεση του κόσμου τούτου είχε την κλασική 
έναρξη που έχουν συνήθως οι γενέσεις στα ιερά κιτάπια: «Εν αρχή ην το 
χάος». Διότι, όπως όλοι ξέρουν, τίποτα δεν κάνει μπανγκ και μάλιστα μπιγκ 
μπανγκ, προτού καταπιαστεί μαζί του έστω και μία θρησκεία της προκοπής. 
E, μετά έχουμε τα συνήθη βαρύγδουπα κοσμογονικά γεγονότα, τύπου 
ζευγάρωσαν δύο ασύλληπτα ογκώδεις θεότητες και σε χρόνο ντετέ γέννησαν 
κάτι κακάσχημους γίγαντες που, αφού λύσσαξαν να πετάνε πέτρες* ο ένας 
στον άλλο, κάπου, κάπως, ξεπήδησε «ο κόσμος μας», που είναι φυσικά ο 
μοναδικός, ο καλύτερος, ο ένας, και εννοείται το κέντρο του σύμπαντος. 
 

Οι επιστήμονες, σαφώς εγγύτερα στην αλήθεια, πρόσθεταν: το πιθανότερο 
για τη Γένεση είναι ότι επρόκειτο για άλλο ένα αστείο των Θεών, που ούτως ή 
άλλως φημίζονται για το χιούμορ τους. Για τους απλούς κατοίκους της 
Ισόπολης, απ’ την άλλη, η δημιουργία αυτού του ιδεώδους κόσμου ήταν 
λογικότατη, μόνο και μόνο γιατί εμπεριεχόταν σε αυτόν. Η συγκεκριμένη 
κοσμογονία μάλιστα ήταν πιο... πρόχειρη. Δεν ήταν δηλαδή όλη η θεϊκή φαιά 



 8 

ουσία καταξοδεμένη σε έναν αψεγάδιαστο κόσμο ώστε να τον χαίρονται τα 
πλάσματα της φύσης, δοξάζοντας εσαεί το Δημιουργό τους. Όμως τέτοιου 
είδους συμπεράσματα καλό είναι να βγαίνουν από ψηλά και όχι όταν 
βρίσκεσαι εντός του μοναδικού κόσμου που ξέρεις. 
 

Ο Φρικίας έκανε νεύμα στους λιλιπούτειους περιπατητές να στέκονται πλάι 
του στο πέτρινο σοκάκι και ξεκίνησε πάλι να εξιστορεί απλά και κατανοητά το 
θαύμα της ύπαρξης του κόσμου τους: 
– Ακριβώς εις το μέσον του σύμπαντος, εν μέσω εκατομμυρίων φωτεινών 
αστέρων, ευρίσκεται το πανέμορφον ουράνιον οικοδόμημά μας: η Πλάσις. 
Ένας ολόκληρος γαλαξίας, που πλέει ατάραχος πάντοτε εις το κέντρον του 
σύμπαντος, κοσμούμενος από έναν κοιμώμενο Γίγαντα, τον Ογκόλιθο, ο 
οποίος στηρίζει την βάσιν της Συμπαντικής Ακίδος... 
– Κι άμα ξυπνήσει; 
– Σκασμός, Καλλίποδα! Επέρασεν από τον μικροσκοπικόν σου εγκέφαλον ότι 
οι θεοί θα δέχονταν να κινδυνεύσει η αγαπημένη τους πόλις; Βλάσφημε! 
Σιωπή! Ο Ογκόλιθος, τέκνα μου, ο γιγάντιος τούτος πετρωμένος Γίγας, 
στηρίζει την βάσιν της Συμπαντικής Ακίδος, ούτως ειπείν, στην κορυφή της 
οποίας ευρίσκεται μια ολοστρόγγυλη... σφαίρα: η Σφαίρα. Εντός δε αυτού του 
μοναδικού πλανήτου, που περιστρέφεται σχετικά γοργώς, ισορροπώντας εις 
την αιχμήν της Συμπαντικής Ακίδος, ευρισκόμεθα υμείς... 
 

Ο καθηγητής θα έπρεπε να προσθέσει: «και βασανιζόμεθα από μύρια 
αναπάντητα ερωτήματα, που καταπονούν τα μάλα ογκώδεις εγκεφάλους 
φιλοσόφων, επιστημόνων και ιερέων εδώ και χιλιάδες έτη»... Όμως σκόπιμα 
παρέλειπε τέτοιες καινές ιδέες, διότι ανήκε στη φιλοσοφική σχολή των 
Ατάραχων, που η κοσμοθεωρία τους συνοψιζόταν πάνω κάτω στα εξής: «εν 
οίδα ότι ουδέν οίδα και δε θα αλλάξω συνήθεια εις τα γεροντάματα επειδή 
εσείς λυσσάξατε να… οιδείτε». 
 

Οι υπόλοιποι απλοί άνθρωποι της Ισόπολης φυσικά συνέχιζαν να 
αναρωτιούνται για τα εξόφθαλμα ερωτήματα που προέκυπταν από το 
ανισόρροπο αλλά μοναδικό σύμπαν τους. Πόσο μάλλον ένα τσούρμο παιδιά. 
– Τι υπάρχει πέρα από την Πλάση; 
– Κύριε, κύριε! Τι θα συμβεί αν η Σφαίρα κυλήσει και πέσει απ’ τη Συμπαντική 
Ακίδα; 
– Ο Ογκόλιθος είναι που σφυράει δυνατά πρωί και βράδυ; 
– Πώς ξέρουμε ότι ο πλανήτης μας βρίσκεται ακριβώς στο κέντρο του 
σύμπαντος; 
 

Για τη φιλοσοφική σχολή των Ντόπιων, η τελευταία ερώτηση θα είχε αρκετά 
ικανοποιητική και ανθρώπινη απάντηση. «Είμαστε ακριβώς στο κέντρο του 
σύμπαντος, διότι ανήκουμε στο μοναδικό κόσμο που έχουμε υπόψη για να 
μας τοποθετήσουμε οπουδήποτε αλλού». Γενικά δηλαδή η κάθε φιλοσοφική 
σχολή της Ισόπολης είχε και μια ωραιότατη θεωρία για τα πράγματα, αρκεί να 
είχες την πολυτέλεια** να φιλοσοφήσεις. 
 

– Ησυχία είπα! Στο τέλος της διδασκαλίας ακολουθούν αι απορίαι. Αι σοβαραί 
απορίαι εννοώ. Και να ενθυμείσθε ότι οι θεοί ημών διαθέτουν υπερφυσικά 
ώτα και εστί πιθανόν να στείλουν πάλι τον Φόβο να μας τιμωρήσει! 
 



 9 

Ξαφνικά επικράτησε απόλυτη ησυχία. Κι αυτό γιατί ο καθηγητής είχε μπόλικα 
διαθέσιμα τέρατα να επικαλεστεί για να τα ηρεμήσει στα ζόρια. Φυσικά ο 
Φόβος ήταν το χειρότερο όλων. Και ήταν άκρως απαραίτητος σε αυτό 
ακριβώς το στάδιο του μαθήματος, γιατί υπήρχε κάτι πολύ σημαντικό να 
ειπωθεί. Μελλοντικοί ερευνητές τοποθετούν σε αυτή τη χρονική στιγμή το 
σημείο μηδέν του σεναρίου της Τοποεξαρτώμενης ή Γονιδιακής 
Ανωτερότητας.  
 

Ο Φρικίας, απ’ την άλλη, θα ορκιζόταν πως είχε ξαναπεί αυτά τα λόγια, και 
μάλιστα «πολλάκις», και σε όλες τις τάξεις της περιπατητικής διδακτικής του 
καριέρας. Το κακό με τους δοκιμαστικούς κόσμους όπως η Πλάση ήταν ότι 
κανείς δε φανταζόταν πως είχε μόλις γεννηθεί και, ακόμα χειρότερα, πως ήταν 
εντελώς αναλώσιμη. Ή μάλλον γεννημένη για να αναλωθεί άδικα. Να 
θυσιαστεί για το καλό της ανθρωπότητας. Και αν θυσιαζόταν στο 
συγκεκριμένο Υπόκοσμο και γι’ αυτό ειδικά το σενάριο, η θυσία της θα ήταν 
παραπάνω από ιερή. 
 
 
*πλανήτες δηλαδή ή στην ξεφτίλα, μετεωρίτες 
**κυρίως χρήματα, δούλους και ανεκτικότητα σε καινούριες εμπειρίες 
 
 

Ο Ομφαλός της Πλάσης 
 

– Η ΠΟΛΙΣ που κατοικούμεν ονομάζεται Ισόπολις. Είναι η μεγαλυτέρα πόλις 
της Σφαίρας, η πρωτεύουσα της μίας και μοναδικής ηπείρου, της Αργώπης. 
Η μύηση των μικρών στην αληθινή γνώση ήταν το πιο αγαπημένο κομμάτι της 
δουλειάς του Φρικία. Αληθινή γνώση για ένα δάσκαλο της Ισόπολης, και 
μάλιστα με τόσα χρόνια διδασκαλίας στην πλάτη, σήμαινε πολύ περισσότερα 
πράγματα από μια στείρα διδαχή ξερών πληροφοριών. Η γνώση για τον 
Φρικία, αν δεν περιλάμβανε ικανοποιητικές ποσότητες μεγαλείου για όσους 
την ενστερνίζονταν, δεν ήταν γνώση. Ποια η χρησιμότητά της άλλωστε αν δεν 
ένιωθες ανώτερος άνθρωπος; Αυτός δεν ήταν ο σκοπός της γνώσης άλλωστε; 
 

Σταμάτησε να περπατά, γύρισε προς τα μικρά, ίσωσε με κόπο τη σκεβρωμένη 
πλάτη του και σήκωσε το δείκτη του αριστερού του χεριού. 
– Η Ισόπολις είναι ο ομφαλός του κόσμου μας. Το επίκεντρον του πολιτισμού, 
των γραμμάτων, των τεχνών και του εμπορίου! Νενικήκαμεν ορδές βαρβάρων 
εις το ένδοξο παρελθόν μας και απεδείχθη εις όλα τα μέρη της Αργώπης ότι 
είμεθα τα φώτα του πολιτισμού! 
– Όχι, δεν είναι έτσι! Κύριε, ο μπαμπάς μου λέει ότι η Σαλαντίδα είναι ο 
ομφαλός του κόσμου, η πατρίδα... 
 

Ο έρμος ο δάσκαλος είχε κάθε χρονιά να απαντήσει σε ένα σωρό ερωτήματα, 
που τα αθεόφοβα έκαναν χωρίς να σκεφτούν ότι ενδέχεται να υπάρχουν 
ανώτεροι άνθρωποι που μισούν τις ερωτήσεις. Ειδικά αν έχουν βάλει σκοπό 
της ζωής τους να διδάξουν μόνο αυτά που υπάρχουν στη διδακτέα ύλη και, 
διάολε, όταν η σύνταξη είναι τόσο πολύ κοντά για να χρονοτριβούν με 
γνώσεις που σε υποβιβάζουν, αλλά κυρίως με γνώσεις που πιθανόν να 



 10 

διπλασιάσουν την ύλη της επόμενης χρονιάς. Με όλες τις υπερωρίες που 
συνεπάγεται κάτι τέτοιο. 
 

Ο Φρικίας ξεσπάθωσε: 
– Ου βλασφημείς, Μικροκλή! Είναι προφανές ότι ο επαρχιώτης πατήρ σου, εκ 
της ταπεινής Σαλαντίδος, έχει χρείαν μίας ένδοξης καταγωγής. Ισοπολίτης 
γεννιέσαι, δε γίνεσαι! Δεν ήτο αρκετό το γεγονός ότι εσυγκεντρωθήκατε εις την 
Ισόπολιν από ολάκερη την Αργώπην, δεν ήτο αρκετό που μας υφαρπάξατε 
όλας τας εργασίας, εδεχτήκαμεν να σας ανεχόμεθα, να σας 
μεταλαμπαδεύσουμε την μόνη αληθινή γνώση, και επιθυμείτε τώρα τα εύσημα 
του ανθρώπινου πολιτισμού επιπροσθέτως; 
– Μα, κύριε... 
– Άχνα! Να είσθε ταπεινοί και ευγνώμονες που σας φερόμεθα σαν σε 
ανθρώπους! Ωσάν ίσους σχεδόν! Δημοκρατία γαρ! Δεν επιθυμώ ουδεμία 
κουβέντα ξανά διά τούτο το θέμα. Τετέλεσθεν! Μέχρι αύριο να έχετε σκαλίσει 
στας πλάκας σας άπασα την Πλάσιν. Εσύ, Μικροκλή να σκαλίσεις τρεις φορές 
κάτωθι της πλακός σου: «Η Ισόπολις είναι ο ομφαλός της Πλάσης». Και να 
φέρεις την πλάκα υπογεγραμμένη ολογράφως από τον πατήρ σου, 
παρακαλώ. Εάν βεβαίως δύναται να συγγράψει μία τόσο δύσκολην φράσιν.  
 

Τα μικρά φορτώθηκαν τις πέτρινες πλάκες και σκορπίστηκαν στα σοκάκια της 
πόλης. Ο Μικροκλής έτρεξε στον πατέρα του. Όπως δηλαδή θα έτρεχε ένα 
παιδί με μια τεράστια πέτρινη πλάκα, που μόλις ανακάλυψε ότι ο κόσμος του 
έχει προφανώς δύο «ομφαλούς». Με το ζόρι κρατιόταν να μην την κάνει χίλια 
κομμάτια. Ό,τι είχε μάθει μέχρι τώρα ήταν εντελώς αντίθετο με αυτά που του 
είχε μόλις αποκαλύψει ο καθηγητής Φρικίας. Ή κάτι δεν είχε καταλάβει για την 
ανατομία του σύμπαντος και τους ομφαλούς του. 
 
 

Από Ψηλά 
 

– ΕΛΑ ΜΩΡΕ που καταλαβαίνουν τώρα τα ζντούπια από διακρίσεις και 
βλακείες! Χοντρόπετσα είναι! Ούτε που θα τ’ αγγίξει. Εγώ λέω διπλό. 
– Δεν έχεις άδικο, βρε Έριδα. Στο σκοτάδι ζουν. Παπαδαριό και άγιος ο θεός! 
Δε διάβασες τι γράφουνε τα νέα βιβλία της Πέμπτης Περιπατητικού; 
– Όχι, Αελλώ. Βλέπω δεν έχασες καιρό, έμαθες όλα τα σχετικά κουτσομπολιά. 
Τι; 
– Εμ, άμα περίμενα από εσάς, χαιρετίσματα! Χα! Είναι πολύ αστείο. Άκου. 
Καταρχήν θεωρούν ότι βρίσκονται στο κέντρο του σύμπαντος. 
– Πλάκα κάνεις! Τι, εντελώς στο κέντρο; 
– Εντελώς όμως! Άμα δηλαδή κοιτάξεις το πλανητικό στερέωμα από ψηλά, θα 
τους δεις στη μέση, λένε. Άσε που έχουν εφεύρει κι ολόκληρο Γίγαντα να τους 
κρατάει τον κόσμο μην πέσει! 
– Ελάτε, παιδιά. Ελάτε ν’ ακούσετε πόσο αστείος είναι ο ζντουποεγκέφαλος! 
Ασύλληπτο τι διδάσκουν τα παιδιά τους! Για πες, βρε Αελλώ... 
– Ο Γίγαντάς τους το λοιπόν λέγεται Ογκόλιθος, λέει, και ισορροπεί τη Σφαίρα 
πάνω σε μια ακίδα, σαν ταχυδακτυλουργός. Τη Συμπαντική Ακίδα, όπως τη 
λένε. 
– Τι είν’ Ακίδα, ουρέ πιδιά; 



 11 

– Ε, φαντάσου μια βέργα μυτερή στη μια άκρια. Σαν βελόνα. Αμόρφωτε 
γάιδαρε! Βλάχε! 
– Λιεχρίτ’! 
– Έλα, σκάστε ν’ ακούσουμε! Στάφυλε και Μαρσύα, σκασμός! Και να σου πω, 
βρε Αελλώ, άμα δηλαδή ο καημένος ο Ογκόλιθος θελήσει να ξυστεί, τι γίνεται; 
– Αυτό λες εσύ, βρε Έριδα, ή που δε σκέφτηκαν ότι, τόσα εκατομμύρια 
χρόνια, θα αγκυλώσει το χέρι του έρμου να βαστάει τη βέργα. Εδώ ολόκληρος 
Άτλαντας, δε θυμάστε τι τραβήξαμε να τον συνεφέρουμε; Δύο αιώνες με 
έμπλαστρα και εντριβές τον είχαμε να του περάσει η μέση. Σακατεύτηκε ο 
έρμος. 
– Ε, ας όψεται η βλαμμένη η Αφροδίτη, που πήγε κι άφησε τον κόσμο της στις 
πλάτες του! 
– Εμ κι αυτός, ιάμα θέλς να μουστράρς τις πλάτς σου να προσέχς. «Άσ’ του 
πάνου μου» και μεγάλα λόγια. Οι φαρδουλές οι πλάτς τούτα έχουνι! 
– Και να σου πω, άντε τα χάβουνε όλα αυτά για αληθινά, το γεγονός ότι η 
Σφαίρα γυρνάει σαν σβούρα πώς το εξηγούν; 
– Εύκολα. Αλλά δε μ’ αφήνετε να σας τα πω ολοκληρωμένα. Όλο εξυπνάδες 
είσαστε. Ο Ογκόλιθος, παιδάκι μου, ισορροπεί τη Συμπαντική Ακίδα πάνω 
στο κούτελό του. Εντάξει μέχρι εδώ; 
– Αααχχάαα! Τι άλλο θ’ ακούσω; Κι ο σβέρκος του δεν έπαθε λυκόπιασμα 
ακόμα, ρε παιδιά; 
– Σουτ είπα! Στην άκρη της Ακίδας βρίσκεται η Σφαίρα, την οποία λέγεται ότι ο 
Δίας αμέσως μόλις την τοποθέτησε πάνω στην Ακίδα, που έβαλε στο κούτελο 
του Ογκόλιθου, της έδωσε μια μικρή ώθηση, άρχισε να στριφογυρνάει και τον 
υποχρέωσε μετά να την ισορροπεί αιώνια. «Άμα σου πέσει», του ’πε, «σ’ τα 
’κοψα». 
– Έτσι λέει το βιβλίο, Αελλώ μου; 
– Ε, μέσες άκρες… Αμέσως κι εσύ! 
– Καλά, και οι Ράγες; Δεν έχουν βλεφαριάσει ολόκληρες Ράγες κάτω απ’ τον 
πλανήτη τους τα ατομάκια, να ’ούμε; 
– Ιένα μυρμηγκάκ’ τι του νοιάζ’ αν κάτου βαθιά απτη φουλιά τ’ έχει ηφαίστειο ή 
θάλασσ’; Που κι να ήθελ’ να τσι δει ιένα ζντούπ τσι Ράγιες, δε φαίνουνται 
τουόσ’ γρήγουρα που τρέχ’ η Σφαίρα. Ιέχς πάει πουτέ στην Πλάσ’ κι περιμένς 
να μ’ δεις τσι Ράγιες; 
– Σιγά, ρε μπάμια, δε μου έφτανε η Γη, σιγά μην τρέχω και στην Πλάση! 
– Κόφτε το! Και δεν έχουν πάρει χαμπάρι τίποτα; Δεν ξέρουν για τον 
Καρβουνιάρη, τους Γίγαντες, το λιόφουρνο, την... ας την κάνει ο Δίας, Σελήνη 
τους; 
– Τίποτα. 
– Και οι επιστήμονες; Τι κάνουν οι επιστήμονες εκεί κάτω; 
– Ψάχνουν χορηγούς. Τους μάζεψαν όλους οι φιλόσοφοι. Πιο σέξι 
αντικείμενο, βλέπεις. Πουλάει κάργα. 
 
 

Το Τυχερό Κουτί 
 

Ο ΠΡΟΜΗΘΕΑΣ έκανε να φύγει. Ήταν αποφασισμένος πως δεν είχαν κανένα 
κοινό πια οι δυο τους. Έπρεπε πάση θυσία να ξεκόψει. Δυο ξένοι κατάντησαν. 
Παλιά πίστευε ότι οι φίλοι μετράνε από τις παρουσίες και όχι από τις απουσίες 



 12 

τους. Μετά όμως οι άνθρωποι τον δίδαξαν πως τα δυνατά συναισθήματα 
όπως η φιλία είναι σαν τις γαρδένιες. Νύχτα μέρα, πρέπει να είσαι από πάνω 
τους. Για να επιβιώσουν, σε θέλουν εκεί. Μία στιγμή να λείψεις, ψοφάνε. Άντε 
σαν τις τριανταφυλλιές. Μία φορά την εβδομάδα πότισμα τουλάχιστον. Κι ο 
Χάρος έλειπε συνεχώς.  
 

Απ’ την άλλη, ήταν και το θέμα της αξιοπρέπειας. Ο Προμηθέας είχε μεγάλο 
κόλλημα με την αξιοπρέπειά του. Κάποια πράγματα, έλεγε, άμα δεν τα 
βλέπεις να τσουλάνε πρέπει να τα αφήνεις πίσω σου και να προχωράς. Με 
όποιο κόστος. Προκειμένου να χάσεις την αξιοπρέπειά σου, καλύτερα να τα 
ξεχνάς. Έπειτα, τι να τα κάνεις μετά από παρακάλια; Έχεις κρυώσει τόσο που 
δεν έχεις πια κουράγιο να τα χαρείς. Μπορεί με τον Χάρο να ήταν κολλητοί για 
αιώνες, μα έπρεπε να το πάρει απόφαση πως όλα τα πλάσματα κάποτε 
αλλάζουν. Ειδικά τα αιωνόβια, που δεν έχουν το φόβο του θανάτου ή τις 
Ερινύες να τους στοιχειώνουν ώστε να αναγκάζονται να μετανιώνουν 
γρήγορα. Και κυρίως για πράγματα που οι θνητοί θεωρούν συνήθως ιερά, 
όπως η φιλία, η αγάπη και οι γκόμενες. Είναι το βραχύβιο της ζωής τους που 
τα κάνει τόσο ιερά. 
 

Οι αθάνατοι, απ’ την άλλη, έχουν την πολυτέλεια μιας ολόκληρης αιωνιότητας 
να σκεφτούν και να αποφασίσουν εντελώς ψύχραιμα και από μόνοι τους αν 
θα ζητήσουν ποτέ συγγνώμη ή αν θα ξαναγυρίσουν στα παλιά. 
Αυτός είναι ο βασικότερος λόγος που για τους ανθρώπους όλες σχεδόν οι 
πράξεις των κατοίκων του Ολύμπου και των περιχώρων θεωρούνται 
ακατανόητες, σκληρές και απάνθρωπες. Μα τελικά όλα είναι μια μεγάλη 
παρεξήγηση. Οι θνητοί δεν μπορούν να δουν ολοκληρωμένες τις καταστάσεις 
για να κατανοήσουν ότι και οι Ολύμπιοι θεωρούν ιερά κάποια πράγματα... 
απλώς με άλλες προτεραιότητες. Και κυρίως με χρονοκαθυστέρηση. 
 

– Εντάξει, θα σ’ τα πω. 
– Τι; 
– Μου υπόσχεσαι ότι δε θα σου ξεφύγει κουβέντα; Ούτε λέξη; 
– Τάφος! 
– Ούτε ακόμα κι αν σε δέσουνε πάνω σε βράχια για μια αιωνιότητα; 
– Ούτε. 
– Ούτε άμα, ενώ είσαι δεμένος, βάλουν ένα κοράκι να 'ρθει να σε δαγκώσει; 
– Ούτε. 
– Ούτε άμα βάλουν το κοράκι να σου φάει το συκώτι αργά και βασανιστικά; 
– Ε... ούτε. 
– Ούτε άμα το συκώτι σου γιατρεύεται από μόνο του και το κοράκι έρχεται και 
σ’ το τρώει ξανά και ξανά για κάθε μαρτυρική ημέρα της αιωνιότητάς σου από 
κει και μετά; 
– Τι διεστραμμένο μυαλό! Μα πού το σκέφτηκες τώρα αυτό; Σας έχει 
καταστρέψει ο Άδης. Ε... ούτε. 
– Ούτε άμα το κοράκι σού τρώει και τίποτ’ άλλο; 
– Τι άλλο δηλαδή; 
– Ξέρω γω; Κάτι που να πονάει πολύ. Το μάτι, ας πούμε. 
– Το αριστερό ή το δεξί; 
– Με δουλεύεις; 
– Όχι. Εσύ; 
– Όχι. 



 13 

– Κοίτα, δεν είναι ανάγκη να το συνεχίσεις. Ό,τι και να πεις, φίλε μου, δεν είναι 
ικανό να με κάνει να σε προδώσω. 
– Ούτε άμα... 
– Κόφτο! 
– Καλά. Έλα, μπες στη βάρκα. Έχουμε λίγο χρόνο μέχρι να σκάσουν τα 
ζντούπια με τα φράγκα να τα περάσω απέναντι. Ας πάμε μια γρήγορη 
βαρκάδα και σ’ τα λέω στο μεταξύ. 
 

Ο Χάρος θεωρούσε πραγματικό φίλο τον Προμηθέα κι ένιωθε καιρό πολύ 
άσχημα με όλα αυτά. Το «πολύ άσχημα» για τα πλάσματα του Κάτω Κόσμου 
δεν ήταν ίδιο με το «πολύ άσχημα» που ένιωθαν τα πλάσματα του Ολύμπου, 
Υποκόσμων και Γης. Βασικά, όσο περισσότερα χρήματα έχανε, τόσο 
χειρότερα ένιωθε. Η απόφασή του να τα πει ήταν σίγουρος πως θα 
αποδεικνυόταν σωστή, μα κυρίως κερδοφόρα. 
 

Παρόλο που το βασικό μειονέκτημα του φίλου του ήταν ότι γούσταρε τα 
ζντούπια, θα του τα έλεγε όλα. Και δε θα το έκανε από τύψεις αλλά από 
πραγματική φιλία, αυτό δηλαδή που έχουν οι Χάροντες στο μυαλό τους για 
φιλία, γιατί δεν ήθελε με τίποτα να χάσει την παρέα του Προμηθέα. Τώρα θα 
έκαναν ακόμα πιο ουσιαστική παρέα, αφού η διορατικότητα, η τετράγωνη 
λογική και οι γνώσεις του φίλου του θα ήταν πολύτιμες στα μεγάλα παιχνίδια. 
Τα ήξερε όλα. Φωτεινός παντογνώστης ο άτιμος! Αρκεί να μην άρχιζε πάλι 
τους επιστημονικούς όρους και τις αναλύσεις επί ώρες για καθετί. 
 

Άφησε το κουπί κι έβγαλε από το ντουλαπάκι της θρυλικής βάρκας όλα τα 
απαραίτητα σύνεργα μιας εκ βαθέων συζήτησης. Το ουίσκι, που είχε πάρει για 
ναύλα από κάποιους Αμερικανούς, δύο κρυστάλλινα ποτήρια μιας Πόντιας 
θείτσας, που τον έσκασε μέχρι να της δώσει να καταλάβει ότι δεν επιτρέπεται 
να πουλήσει την οικοσκευή της στον Άδη, το μεγάλο ναργιλέ που ρούφαγε 
κάποτε ένας σουλτάνος κι ένα μπαστούνι σαλάμι που ξέχασε ένας γύφτος. 
– Μεγάλη ιστορία, ε; 
– Ε, ναι. Αλλά, σ’ το ξαναλέω, τσιμουδιά! Παίζονται τα 
κεφάλια μας εδώ! 
– Τα ίδια θα ξαναλέμε; 
– Εντάξει. Ο Ήφαιστος, που λες... 
– Α, τόσο μεγάλη... 
– Σταμάτα ν’ ακούσεις! Ο Ήφαιστος, που λες, έφαγε μεγάλη ήττα από τον Δία 
όταν επέτρεψε να του σκοτώσουν τον Τάλω του. Ήταν το κορυφαίο 
δημιούργημά του, βλέπεις, και δεν μπορούσε να το χωνέψει ότι κοτζάμ 
πατέρας των Θεών και των ανθρώπων θα του το άφηνε να ψοφήσει τόσο 
εύκολα. 
– Και ατιμώρητα. 
– Ειδικά αυτό. Ε, δεν ήθελε και πολύ, μετά από τέτοια προδοσία, μαράζωσε 
και αποσύρθηκε στο παλάτι και στο εργαστήρι του. Και όπως θα είχες 
ακούσει, ειδικά άμα τύχαινε και πέρναγες έξω απ’ το παλάτι του, το είχε ρίξει 
για τα καλά στις Αυτόματες. Γκάπα γκούπα, ούτε νέες εφευρέσεις ούτε 
εκθέσεις τεχνολογίας, μα ούτε και πολλά πολλά με τους Ολύμπιους. Όλοι, 
ξέροντας πόσο πολύ θυμωμένος ήταν, τον απέφευγαν σαν τον Διάολο μέχρι 
να του περάσει. 
 



 14 

Έβγαινε απ’ το παλάτι μία φορά το μήνα μόνο και μόνο για να πάει στο 
Συμβούλιο. Περιέργως, δε συναντούσε ψυχή στο δρόμο του, ψήφιζε τα 
σενάρια χωρίς μια λέξη και εξαφανιζόταν πάλι. Ε, κάποτε του ήρθε η μεγάλη 
ιδέα. Πανούργος όπως είναι, σκέφτηκε τον έναν και μοναδικό τρόπο να 
περνάει την ώρα του, αλλά και να εκδικηθεί με τον τρόπο του το Συμβούλιο 
των Δώδεκα.  
Έφτιαξε που λες ένα τεράστιο μεταλλικό κουτί, το σφήνωσε με τη βοήθεια του 
Πήγασου μέσα σ’ ένα σύννεφο, απ’ αυτά τα μεγάλα που τυλίγουν την κορφή 
του Ολύμπου, ξέρεις, αυτό το γαλάζιο δεξιά που έχει μπαστακωθεί τώρα 
τελευταία πάνω απ’ τα σπίτια της Ολύμπιας πολιτείας και δε λέει να φύγει. Ε, 
και το έκανε... μπουκεράδικο. 
– Μπουκεράδικο; Τι, έχουμε τηγανητές πατάτες και κόκες στον Όλυμπο; 
– Μπουκεράδικο είπα όχι μπεργκεράδικο. Άκου πρώτα και ρωτάς μετά, δε θα 
προλάβουμε. Πήρε λοιπόν το τελευταίας τεχνολογίας αυτόματό του, τον 
Αυτόματο, και το προγραμμάτισε κατάλληλα για να κρατάει το μαγαζί. Μετά 
ήταν απλό. Διέρρευσε τα νέα στην πελατεία, εκτός φυσικά από τους θεούς ή 
τους υποτακτικούς τους, κι άρχισε την μπίζνα. 
– Εμένα δε μου είπε τίποτα. Δε με ενημέρωσε κανείς, σε διαβεβαιώ! 
– Εμ, αφού τα γουστάρεις τα ζντούπια. Πόσες φορές θα σου πω ότι αυτό είναι 
μεγάλο χάντικαπ; 
– Χάντικαπ; 
– Θα τα μάθεις κι αυτά εν καιρώ. Έτσι, εμείς τα μπακούρια και κάτι άλλες 
ανθυποθεότητες μαζευόμαστε τα βράδια και ποντάρουμε στις Μοίρες μέχρι να 
ψηφίσει το Συμβούλιο των Θεών. Να γεμίσω; 
– Ποντάρετε; 
– Στοίχημα, ρε παιδί μου! Λεφτά. Λες, πιχί, τόσα για το σενάριο της Λάθεσης, 
πόσα δίνει, τόσα. Ευχαριστώ. Βέβαια, δε με πάει καλά τώρα τελευταία, αλλά 
θα γυρίσει ο τροχός και θα ρεφάρω. Πού θα πάει; Ε, αυτό ήταν όλο. Άντε γειά 
μας και καλά κέρδη! 
– Δεν κατάλαβα λέξη. Φίλε μου, μίλα κανονικά για να καταλάβω. 
– Ρε, Προμηθέα, συγκεντρώσου. Έχεις, ας πούμε, την Κλωθώ και πάει η 
τρελάρω και στέλνει για ψήφισμα τη Θεωρία των Πάντων. Ε, έρχεται 
παράλληλα ραπόρτο στο μπουκεράδικο με όλο το φάκελο του σεναρίου της 
Θεωρίας των Πάντων. Τι είναι, τι θα πάθουν τα ζντούπια, τι πιθανότητες έχουν 
να μας διασκεδάσουν ικανοποιητικά και πώς πάνε οι δοκιμές της θεωρίας στο 
εκάστοτε κρας τεστ μοντέλο της Γης. Ε, και μετά ο κάθε παίχτης κάθεται, 
μελετά τη θεωρία και τα προγνωστικά και ανάλογα στοιχηματίζει. 
– Πώς γίνεται αυτό; 
– Όχου! Λες, ας πούμε, ότι βάζεις δέκα χρυσά στον άσο. Άσος σημαίνει ότι η 
θεωρία θα πάει μια χαρούλα, θα δουλέψει ο Υπόκοσμος, θα ψηφιστεί απ’ το 
Συμβούλιο και θα φυτευτεί στη Γη. Αν όντως συμβεί αυτό κι άμα δε μιλάμε για 
καμιά εκπληξάρα, παίρνεις μια λογική απόδοση και βγάζεις χαρτζιλικάκι. Αν 
όχι, τον πίνεις. Απλό είναι. Περνάει ευχάριστα η ώρα μας, βρε αδερφέ. 
Σαλαμάκι; 
– Καλά, και πώς έχετε πρόσβαση στις Μοίρες, και μάλιστα στα ιερά σενάρια, 
προτού καν δοκιμαστούν; 
– Ο Ήφαιστος ντε! Τι λέμε τόση ώρα; Δουλειά του είναι. Με το που θα λάβει 
τους φακέλους, βάζει τις Αυτόματες, κι εκτός απ’ τα υπόλοιπα, του κάνουν και 
κόπιες. Στέλνει μία στο Τυχερό Κουτί, μία στην Ολύμπους Μπετ, κι εκείνος 



 15 

κρατάει το πρωτότυπο να το μελετήσει για να ψηφίσει κάθε τέταρτη 
Παρασκευή. Να γεμίσω; 
– Τυχερό Κουτί; Ολύμπους Μπετ; 
– Α, μη φανταστείς, μια παλιοφυλλάδα με προγνωστικά. Τα γράφει ο 
Πληροφοριοδότης – κανείς δεν ξέρει ποιος είναι. Βέβαια σπάνια πέφτει έξω. 
Τυχερό Κουτί είναι απλά το όνομα που έδωσε ο Ήφαιστος στο μπουκεράδικο. 
Τον ξέρεις τώρα με τα ονόματα. Το προφανές. 
– Έχετε κι εφημερίδα; 
– Ναι. 
– Και Πληροφοριοδότη; 
– Ναι. 
– Κι εγώ δεν έχω πάρει χαμπάρι τίποτα; 
– Ναι. 
– Και το ήξερε όλος ο Όλυμπος εκτός από τους θεούς, τους αυλικούς και 
εμένα; 
– Ναι. 
– Δηλαδή με είχατε τόσο απέξω; 
– «Τόσο στην απέξω», λέει ο κόσμος. 
– Καλά, καλά. 
– Ναι. 
– Τόσο φτυσμένο; 
– Ναι. 
– Κόφτο. 
– Καλά. Σιγά το πράγμα! Είδες που τζάμπα στενοχωριόσουν για το φίλο σου; 
Στην αρχή δεν μπορούσα να σου πω τίποτα. Φοβόμουν ότι θα εκνευριστείς 
που γελάμε με τα ζντούπια. Αλλά δεν είναι καθόλου έτσι. 
– Α μπα... ενδιαφέρον ακούγεται. Άλλωστε εσείς δεν έχετε ανάμειξη στο 
μέλλον των ανθρώπων, έτσι δεν είναι; Μόνο στοιχηματίζετε ως προς τις 
προθέσεις των θεών. Ε; 
– Ε... ναι. Καθόλου. Μόνο στοίχημα... Σαλαμάκι; 
– Βρε τον μπαγάσα τον Ήφαιστο! Κι εγώ που νόμιζα… κοίτα μυαλό ο 
Κουτσός! 
– Θα έρθεις το βράδυ; 
– Τι; Μπορώ να έρθω; Γίνεται να γίνω κι εγώ πελάτης αυτής της άκρως 
ενδιαφέρουσας μυστικής παρέας; 
– Αν σε συστήσω εγώ. Θα πάμε μαζί, τουλάχιστον την πρώτη φορά, για να σε 
μπάσω στο κόλπο. Έπειτα πρέπει να μάθεις και τα συνθηματικά. 
Καταλαβαίνεις, δε βάζουν μέσα όποιον κι όποιον. Έλα κουνήσου, φτάνουν τα 
πρώτα ζντούπια. Πελατάκια μου! Πάμε στην όχθη να τα φορτώσω ντουγρού 
για τον Άδη, να μαζέψω ζεστό παραδάκι. Και όπως είπαμε, κουβέντα! Όπως 
τους κόβω, τέσσερα δρομολόγια επί οχτώ... μούμπλε μούμπλε... γερή μπάζα. 
Λογικά γύρω στις εννιά το πολύ ξεμπέρδεψα. Πάντα τέτοια, παιδιά! Σφαχτείτε 
γιατί χανόμαστε! Έλα, φύγε και ραντεβού το βράδυ στο γνωστό μέρος. 
– Δεν ξέρεις πόσο ξαλάφρωσα! 
– Δεν είναι ώρα για κλάψες, Προμηθέα. Το βράδυ, έτσι; 
– Έγινε! 
 
 
 



 16 

Συνωμοσίες 
 

ΤΑ ΤΡΑΠΕΖΙΑ ήταν πάλι γεμάτα. Κάθε λογής τέρας είχε στρώσει πλοκάμια, 
προβοσκίδες και ό,τι αισθητήριο όργανο διέθετε τέλος πάντων στη διεξοδική 
μελέτη των δελτίων. Πλησίαζε ξανά το ντέρμπι του μήνα και ήταν δεδομένη η 
τσίτα πια. Κάθε που παίζονταν χοντρά λεφτά, τα αίματα άναβαν στις 
συζητήσεις πάνω σε όποια φημολογία φάνταζε ικανοποιητικά συνωμοτική. 
– Δε μου λες, τετράποδο, τι βλέπεις για «Ιράκ 2012»; 
– Μπιπ! 
– Σκάσε εσύ, ρε γκαζοτενεκέ. Εγώ μια φορά άσο θα το ρίξω. 
Κι αυτό και όλη την πεντάδα. Λίγες εκπλήξεις έχουν γίνει δα! Προσοχή, ο 
κουβάς σάς περιμένει στη γωνία! 
– Κι ιγώ φτούνα θα ρίξου. Μια χαρά είν’. Ασουλάκ’. 
– Ελάτε, βρε αγόρια, η έκπληξη έγινε μόνο μία φορά με τους Παγκόσμιους 
Πολέμους. Α, κι άλλη μια, με τους δύο προέδρους, τους Αμερικάνους. 
Μόλις η Έριδα, η θεά της διχόνοιας, ξεκίνησε να μιλά, το Τυχερό Κουτί άρχισε 
να σείεται και να βγάζει θορύβους σαν μουγκρητά, ιδιαίτερα στα σημεία των 
ενώσεων. Σύντομα κάποιες βίδες εκσφενδονίστηκαν στον αέρα, ενώ οι 
θαμώνες έστρεψαν ταυτόχρονα το βλέμμα τους ψηλά στο ταβάνι, στις 
θεόρατες αλυσίδες του ταμπλό με τις βαθμολογίες, που έτριζαν απειλητικά. 
Αμέσως μετά άρχισαν τα γερά πέρα δώθε. 
 

Η Έριδα ακάθεκτη: 
– Τίποτα, καμιά καταιγίδα θα 'ναι. Που λέτε, πού να περάσει απ’ το μυαλό μας 
τότε ότι πατέρας και γιος θα γίνονταν και οι δύο πρόεδροι, ενώ θα χτυπούσαν 
και οι δύο το ίδιο μέρος; 
– Θείτσα, τζάσε, για θα γίνει σαματάς! Όλες οι ξυπνούτσικες εδώ μαζευτήκατε! 
– Καλά σου λέει ο Σικελός, μαντάμ. Φύγε, μην γκρεμιστούμε όλοι μαζί! 
– Εντάξει, μια κουβέντα είπα... 
 

Ο Εγκέλαδος, ο τρομερός γίγαντας του Ολύμπου, είχε μόλις επιστρέψει και 
πάλι στα λημέρια του, έπειτα από τις γιγάντιες διαφορές τους με τον Δία. Οι 
περιπλανήσεις της εξορίας του περιλάμβαναν μεταξύ άλλων και μια σύντομη, 
για τα θεϊκά πάντα δεδομένα, ενταφή στην Αίτνα της Σικελίας, εξ ου και το 
παρατσούκλι του. Θαμμένος αιώνες κάτω από το ηφαίστειο, κατάφερε να γίνει 
εξπέρ στην κατανόηση των πολύπλοκων οικογενειακών σχέσεων των 
Σικελών. Έμαθε τη θέση του καθενός εντός της Οικογένειας, πόσο σημαντικός 
ρόλος θεωρείται ο Νονός και τη μεγάλη αξία της υιοθεσίας φιλόδοξων 
αγοριών με επιδέξια χέρια. Φυσικά, όπως όλοι οι οικογενειάρχες, έτσι και οι 
Σικελοί δε θα μπορούσαν να μην έχουν και τα ενδοοικογενειακά τους 
προβληματάκια. 
 

Ο Εγκέλαδος σύντομα διαπίστωσε πως τα προβλήματα των Σικελών 
λύνονταν τσακ μπαμ. Ή μάλλον σκέτο μπαμ. Το σημαντικότερο βέβαια που 
του έμαθε η παραμονή του κάτω από τη φιλόξενη γη της Σικελίας ήταν να 
διαχειρίζεται το θυμό του. Όσο είναι φυσικά δυνατό κάτι τέτοιο άμα είσαι 
Τιτάνας, βάρεσες κόκκινα, πλακώθηκες με κοτζάμ πατέρα των θεών και σε 
έθαψε ζωντανό κάτω από ένα θεόρατο βουνό. Έτσι, όταν κάποιος τον 
διέκοπτε ή διαφωνούσε μαζί του, οι ασθενείς έστω σεισμικές δονήσεις δεν 
ήταν κάτι που μπορούσε να αποφύγει εντελώς. 



 17 

 

Όταν η Έριδα επέστρεψε σαν βρεγμένη γάτα στο τραπέζι της, τα τραντάγματα 
έπαψαν και ο Εγκέλαδος έσκυψε προς το μέρος των άλλων δύο, γιατί άλλα 
τον έκαιγαν εκείνη τη στιγμή. 
– Όλα συνδέονται. Αρκεί να έχεις τις σωστές πληροφορίες, να 'ούμε. Να είσαι 
ενημερωμένος... Άκου με, θα πέσει μπουζούριασμα. 
– Τι ανοάς, ουρ’ Εγκέλαδ’; 
– Μπιπ! 
– Κανείς δε μίλησε σε σένα, φιόγκο. Σούρε τα ροδάκια σου από δω! Άιντε! 
Ένα διπλό και σβέλτα. 
 

Πριν προλάβει να ολοκληρώσει τη φράση του, το τραπέζι άρχισε να τρέμει και 
πάλι. 
– Σβέλτα είπα! 
– Μπιπ! Μπιπ μπιπ μπιπ μπιπ... 
– Ιέλα, ουρέ Σικελέμ’, κι εσύ, θα μουρμουράει ούλη τ’ μέρα του 
καβουρντιστήρ’. Μην τουν αποπαίρνς! 
– Ε, μα το 'χει παρακάνει και δαύτος με το μπανιστήρι και την κατασκοπία! 
Είπαμε, υπάλληλος του Κουτσού, να κάνουμε τα στραβά μάτια, να 
κρυφακούει καμιά ξώφαλτση πληροφορία, αλλά δε μαζεύεται πια! Τέλος 
πάντων. Να σου πω, καλά, δεν είδες τα άλλα σενάρια στα πέριξ, να 'ούμε; 
– Ο Αυτόματος είναι τάλε κουάλε όπως τα λέει ο Σικελός. Δεν μπορείς να πεις 
κουβέντα και τσουλάει δίπλα σου στο λεπτό. Άσε που δεν έχει τσίπα όταν 
πρόκειται για σιγουράκι! Φταίει βέβαια που είναι χάλια η σεζόν, αλλά μέχρι 
ενός σημείου, ρε φίλε! Χθες βούτηξε το δελτίο μέσα από τα χέρια του έρμου 
του φωνακλά, του αδερφού του Πολύφημου. Και να πεις ότι έχει ανάγκη τα 
λεφτά, να το καταλάβω. Μα πού να τα χαλάσει το ζώον, αφού εδώ μέσα είναι 
αναγκασμένος να ξημεροβραδιάζεται! 
– Τουν Κύκλωπα τσαμπουνάς; Τουν Βρόντη; 
– Ναι, από τον Βρόντη. Του το αντέγραψε στα ίσα, μπροστά στα μάτια μας! 
Φαντάσου λύσσα το μούτρο! Ε, και τα τσέπωσε πάλι. Απορώ τι πάει ο 
Ήφαιστος και δίνει στα Αυτόματα σκέψη! Έφτιαξες, κύριε, τον τενεκέ σου; 
Ωραία. Τον προγραμμάτισες να σερβίρει τους θαμώνες, να καθαρίζει, να 
επικυρώνει δελτία και δεν ξέρω εγώ τι άλλο; Σένια! Ποιος ο λόγος, φίλε μου, 
να του δώσεις και σκέψη και βούληση; Τον μπελά σου ψάχνεις; Στην 
καλύτερη, αυτό που θα καταφέρεις θα είναι να κάνει όλα τα παραπάνω 
βαριεστημένα. Κι αυτό είναι η ανώδυνη περίπτωση. Δεν το καταλαβαίνεις ότι 
εδώ εμείς έχουμε επηρεαστεί απ’ τον τζόγο; Δε θα γεμίσει κουσούρια αυτός 
που κάθεται νυχθημερόν κλεισμένος στο Κουτί; 
– Άσ’ τουν του, του τζιτζιβούδ’, ουρέ Μαρσύα. Τουν μπελιά σ’ θέλς; 
 

Ο Αυτόματος τα άκουγε όλα. Δεν τον ενοχλούσε τίποτα πια. Ήταν 
συνηθισμένος σε τέτοιου είδους κουτσομπολιά για τα αυτόματα γενικότερα και 
ένα παραπάνω για εκείνον. Πολλές φορές και ο ίδιος απορούσε για ποιο λόγο 
του έδωσε ο Κουτσός σκέψη, βούληση και συναισθήματα. Ένιωθε σαν 
να του χάρισαν ένα ολοκαίνουριο λαδωτήρι και δεν είχε σταγόνα λάδι να το 
γεμίσει. 
 

Θα προτιμούσε χίλιες φορές να μην είχε συνείδηση του εαυτού του και της 
θέσης του παρά αυτό το μαρτύριο. Το παιχνίδι και η χαρά της νίκης ήταν τα 
μόνα ευχάριστα κομμάτια της ζωής του. Όλοι τον έβλεπαν υποτιμητικά, 



 18 

παρόλο που δούλευε σκληρά. Χώρια που εκείνο το περίφημο Σενάριο της 
Πλάσης το καταλάβαινε καλύτερα απ’ όλους. Ήξερε τι σημαίνει να είσαι 
διαφορετικός, να μη σε λογαριάζουν για ίσο, να σε αποπαίρνουν με το 
παραμικρό και κυρίως να μην έχεις δική σου ζωή και να είσαι έρμαιο των 
άλλων. Και του φαινόταν περίεργο που τον λογάριαζαν για κατώτερο, και 
μάλιστα από τα λογής λογής τέρατα εκεί μέσα. Κι αυτός είχε φτιαχτεί από θεό, 
κι αυτός είχε ειδικές ικανότητες, κι αυτός ήταν αθάνατος και όλα αυτά, χωρίς 
κανένα βιολογικό χάντικαπ, όπως πράσινα σάλια, μπόχα και γλίτσες να 
στάζουν παντού. Η ομιλία του είχε ένα πρόβλημα. Μα αυτό δεν ήταν τόσο 
τρομερό, καθώς όλοι καταλάβαιναν τι ήθελε να πει, και τέλος πάντων όλα τα 
τέρατα είχαν μεγαλύτερα ελαττώματα εκεί μέσα.  
 

Ο Βρόντης, για παράδειγμα. Δε φτάνει που είχε μόνο ένα μάτι, καθότι 
Κύκλωπας, του απαγορευόταν κιόλας να μιλήσει επειδή είχε βροντερή φωνή. 
Γιατί δηλαδή αυτουνού του μιλούσαν διαφορετικά; Γιατί τον αντιμετώπιζαν 
όλοι σαν ίσο και για ποιο λόγο ήταν ανώτερός του; Και να πεις ότι ο Βρόντης 
είχε κάποια επίσημη θέση; Ήταν ακόλουθος θεού, ήταν θεός του τάδε ή του 
δείνα χαρακτηριστικού των ανθρώπων; Τίποτα. Ήταν απλώς Κύκλωπας. Σιγά 
τ’ αβγά. Είχε καταλήξει πια ότι το κύριο πρόβλημα όλων εκεί μέσα ήταν το 
μέταλλο. Επειδή ήταν μεταλλικός και όχι δερμάτινος σαν τους άλλους. Γι’ αυτό 
τον ξεχώριζαν. Ναι, αυτό πρέπει να ήταν. 
 

Ο Αυτόματος δε θα μπορούσε να είναι πιο εκνευριστικά μεταλλικός, καθώς το 
χρυσό του χρώμα από πάνω έως κάτω ήταν αδύνατο να μην το 
παρατηρήσεις. Με την πρώτη ματιά που θα του έριχνες θα έβλεπες τη λάμψη, 
την τελειότητα, τη διαφορετικότητα! Επίσης είχε φτιαχτεί καθ’ ομοίωση ενός 
μικρού αρσενικού ανθρώπου, όπως όλα τα αυτόματα της δικής του σειράς, 
πράγμα που χειροτέρευε τα πράγματα, γιατί, ασυναίσθητα όλοι τον έβλεπαν 
σαν ζντούπι. Ή μάλλον σαν μεταλλικό εκτυφλωτικό ζντούπι. Ο συνδυασμός 
που σε στέλνει στο Δαφνί. Γι’ αυτό, συμπέρανε, τον είχαν συνέχεια στο 
τρέξιμο και στη σφαλιάρα. Έστριψε πίσω από τον πάγκο, έκλεισε για λίγο 
τους ακουστικούς του αισθητήρες, να μην τους ακούει, και άρχισε να 
υπολογίζει πόσα χρήματα ακόμα έπρεπε να μαζέψει. 
 

– Ουρέ Σικελέ, τι άλλου ματσάκ’ τρέχ’; 
– Έλα πιο κοντά, μόρτη... πολλά τρέχουν, Στάφυλε! Όλα τα ’χει σκεφτεί η 
Οικογένεια των Δώδεκα. Το «Ημερολόγιο των Μάγιας», το βλεφάριασες; 
– Ουόχι. 
– Το «Φαινόμενο του Θερμοκηπίου»; 
– Χα! Μα πού πάν’ κι τα βρίσκουν τούτα τα ονόματ’; Ουόχι... 
– Το... «Καιρός γαρ Εγγύς»; 
– Ούτι. Τι 'ν’ ούλα τούτα; Θα μας πάρν μι τα πληθιά τα ζντούπια ιάν μας 
χαμπαριάσνε’! 
– Λίγα τα ψωμιά τους, ζυγούρι. Από χίλιες πάντες το διασταύρωσα. Το 2012, 
λέει, καταστρέφεται για πάντα η Πλάση, να 'ούμε. Έχετε γεια βρυσούλες! Λες 
να πήρε χαμπάρι η Οικογένεια το μπουκεράδικο και να θέλει να μας κλείσει 
μια και καλή; 
– Ιέτσι, ε; 
– Αμ πώς, αλλιώς; Να τον ακούς τον Σικελό, ταγάρι! 
– Ουραία! Και τι έγιν’ άμα χαλαστεί η Πλάσ’; Ιένα κάρου υπόκοσμς έχουμι! 
– Καλά σου λέει το τραγί, Σικελέ. Τόσα ματσάκια τρέχουνε. 



 19 

 

Η Έριδα δεν κρατήθηκε από το διπλανό τραπέζι: 
– Εγώ θα έλεγα να ακούσετε τον αγαπητό Μαρσύα. Τα λέει πολύ σωστά. Κι 
έπειτα, άμα δεν είχαμε σενάρια και Υποκόσμους, γιόκα μου, πώς θα 
αποφάσιζαν οι Δώδεκα τι θα φυτεύανε στη Γη; Στα τυφλά; Χωρίς κλινικές 
μελέτες; Χωρίς συνθήκες εργαστηρίου; Χωρίς επιστημονικές αποδείξεις; 
Τουλάχιστον για το αξιοθέατο της κάθε θεωρίας! Αποκλείεται σου λέω! Ράδιο 
αρβύλα πάλι ο Σικελός.  
 

Ο Εγκέλαδος έβγαλε από το μαύρο κοστούμι του ένα στιλέτο και άρχισε να 
καθαρίζει τα νύχια. Λίγα λεπτά μετά η Έριδα μεταμορφώθηκε σε δίμετρη 
γυναικάρα. Κάποιοι λένε ότι αυτό συνέβη μετά από δύο ψιθυρίσματα: 
– Το νου σου, θείτσα. 
– Για δοκίμασε, κούκλε! 
 
 

Όρνιθα Στυμφαλίας 
 

Ο ΕΜΒΡΟΝΤΗΤΟΣ είχε σηκωθεί πολύ πριν το πρώτο σφύριγμα. Σκοτάδι ήταν 
ακόμα όταν έκατσε να δουλέψει στον πάγκο του. Προετοίμαζε από τα 
χαράματα τη μεγάλη μαρμάρινη πλάκα, στο εργαστήρι δίπλα στο σπίτι του. 
Σκυφτός μπροστά στον πάγκο, ακριβώς κάτω από τη μεγάλη επιγραφή 
«Γραφικαί Τέχναι», ετοίμαζε το νέο μενού της ακριβότερης ταβέρνας δίπλα 
απ’ το ναό του Δία. Και η προσπάθειά του ήταν τόσο μεγάλη, που έβλεπες 
από μακριά να τρέμουν τα χέρια του, να κοκκινίζει το πρόσωπο, σχεδόν 
έβλεπες τη μαστοριά να αναβλύζει από τα δάχτυλά του από τον τρόπο που 
έπιανε το καλέμι, από τον τρόπο που σκούπιζε την περίσσια μαρμαρόσκονη.  
 

Ήταν διαρκώς καλυμμένος με αυτή την άσπρη πούδρα, που του έμπαινε στα 
μάτια, τη μύτη και τα αφτιά, κάλυπτε βασανιστικά κάθε πόρο του δέρματός 
του, αλλά, περιέργως, ήταν αδύνατο να καλύψει εντελώς το τόσο σκούρο 
χρώμα του. Και η διαφορετικότητα εκείνες τις μέρες ήταν σαν το κόκκινο πανί. 
Έσερνε μαζί της θυμό, φωνές, επιθέσεις, αλλά, πρωτίστως, παράλογες 
απαιτήσεις. 
 

Η Σκύλλα, η ταβερνιάρισσα, δεν αποτελούσε εξαίρεση. Του το μήνυσε χίλιες 
φορές. Έπρεπε να το σκαλίσει ολόσωστα και χωρίς ορθογραφικά λάθη αυτή 
τη φορά· αλλιώς, δε θα του έδινε «ταλαντάκχι κχιακιχτό». Κι αυτός, όχι και 
τόσο σίγουρος για τη δουλειά του, περίμενε πώς και πώς να σχολάσει ο γιος 
του από το Περιπατητήριο, για να ρωτήσει μήπως του ξέφυγε κάνα λαθάκι και 
πώς στο καλό γράφεται αυτό το «Όρνιθα Στυμφαλίας σοτέ με φρέσκες 
σταφίδες». 
 

Τα άλλα πιάτα ευτυχώς τα ήξερε καλά. Του είχε βγει η ψυχή να μάθει να 
γράφει καλά αυτή την πολύλογη νέα γλώσσα, παρόλο που δεν ήταν δική του 
δουλειά να είναι ορθογράφος αλλά καλλιγράφος. Πού να κάτσει να βγάλει 
γλώσσα όμως; Στη γωνία τον περίμεναν. Έμαθε να φτιάχνει τις πιο δύσκολες 
επιγραφές εντελώς μόνος, και σπάνια με τη βοήθεια του μοναδικού φίλου του 
στην Ισόπολη, του Διογένη. Ψάχνοντας αφορμή να τον επιπλήξουν, οι 
πελάτες τού τα έλεγαν μία φορά, πολύ γρήγορα, και απαραιτήτως προφορικά, 



 20 

ενώ εκείνος έπρεπε να τα θυμάται, να βάζει τους τόνους, τα κεφαλαία και τις 
τελείες. 
 

Τελευταία όμως είχαν ξυπνήσει πάλι μέσα του οι αμφιβολίες. Ένα τόσο δα 
λαθάκι ήταν αρκετό να γκρεμίσει τη φήμη του σε δευτερόλεπτα ή να τον 
καταστρέψει οικονομικά. Πάντα συνέβαινε αυτό. Απλώς τώρα, για έναν 
περίεργο λόγο, το φοβόταν περισσότερο. Το κάθε σημείο στίξης, το 
παραμικρό σημαδάκι τα ένιωθε πια σαν κακογαζωμένες ραφές στο σώμα του, 
έτοιμες να ξηλώσουν με μια απρόσεκτη ψαλιδιά και να τον αφήσουν γυμνό και 
εκτεθειμένο στον περίγελο του πελάτη. 
 

Η Σπητώ, η γυναίκα του, είχε σηκωθεί κι αυτή από νωρίς. Έπρεπε να πάει για 
ψώνια. Δεν ήταν ποτέ αυτό που ονόμαζαν γυναίκα του σπιτιού, αλλά πλέον 
στην Ισόπολη απέφευγε να βγαίνει. Δεν είχε πολλές φίλες, μόνο γειτόνισσες, 
που αντάλλασσαν καμιά κουβέντα το πρωί, κι αυτό ήταν όλο. Της έλειπαν οι 
παιδικές της φίλες, τα δρομάκια με τον κόσμο, οι μακρινές εκδρομές και οι 
ξυπόλυτες βόλτες στην παραλία. Σε τούτη την πόλη δεν είχε φχαριστηθεί 
βόλτα.  
 

Όσο θυμόταν τον εαυτό της από τη μέρα που πάτησε το πόδι της εδώ, 
περπατούσε πάντα όσο πιο γρήγορα μπορούσε. Βιαζόταν να γυρίσει γρήγορα 
σπίτι. Φοβόταν. Δεν ήξερε ακριβώς τι. Ίσως γιατί τα εχθρικά βλέμματα καμιά 
φορά σε τρομάζουν από μόνα τους. Ίσως γιατί δεν είσαι πάντα σίγουρος για 
ποιο λόγο σε κοιτούν εχθρικά. Αν και πλέον συχνά γίνονταν λόγια. Έπρεπε 
κάποτε να το δεχτεί, ακόμα και να ζούσε σε αυτή την πόλη μέχρι τα βαθιά της 
γεράματα, για τους κατοίκους της θα ήταν πάντα ξένη. 
 

Όμως δεν το χώραγε ο νους της πόσο είχαν αλλάξει τα πράγματα. Και, 
εντάξει, μπορεί να μην ήταν ποτέ φιλική η πόλη με τους ξένους, αλλά τέτοιο 
απροκάλυπτο μίσος όσο τελευταία δεν είχε αντιμετωπίσει ξανά. Είχε δει 
πολλές φορές άσχημες συμπεριφορές, αλλά όχι απέναντί της – και κυρίως 
στενεμένα μάτια. Και ήταν πολύ παράξενο για το μυαλό της αυτό, λες και 
έπρεπε, ντε και καλά, να έχουν πάντα κάποιον να γελάνε μαζί του ή να του 
ρίχνουν το φταίξιμο για τα δεινά τους ή για τα δεινά που ίσως έρθουν. 
 

Παλιότερα ήταν οι δούλοι. Έπειτα ήταν οι Κένταυροι και οι Αμαζόνες. Τους 
είχε δικαιολογήσει τότε. Τώρα που δυσκόλευαν οι καιροί, προφανώς 
χρειάζονταν περισσότερα «μαύρα πρόβατα». Τώρα ήταν η σειρά των ξένων. 
 
 

Ψηλά εκεί 
 

ΑΝ ΕΛΕΓΕΣ τη λέξη «Όλυμπος» σε κάποιον γήινο ή έστω σ’ έναν κάτοικο 
Υποκόσμου, θα πήγαινε το μυαλό του στο μεγάλο και πανέμορφο βουνό. Οι 
πιο θρήσκοι πίστευαν ότι ήταν η επίσημη κατοικία των θεών. Η αλήθεια είναι 
πως στο βουνό Όλυμπος στη Γη, μα και σε κάθε άλλο γιαλαντζί πλανήτη, 
είχαν τις εξοχικές κατοικίες τους οι θεοί, με τα επιτόπια παρατηρητήρια και 
ενίοτε τα εργαστήριά τους. Είχαν γενικώς πολύ ελεύθερο χρόνο ή έψαχναν 
την επόμενη νοστιμούλα θνητή. 
 



 21 

Ο αληθινός Όλυμπος ήταν πλανήτης. Με ένα θεόρατο βουνό στη μέση, μα όχι 
σκέτο βουνό. Ο πλανήτης αυτός δεν έμοιαζε σε πολλά με τη Γη. Για 
παράδειγμα, το σχήμα του δεν ήταν σφαιρικό. Επίσης δεν περιείχε ζντούπια. 
Μόνο τέρατα, αυλικούς, ανθυποθεότητες και θεούς. Το πελώριο βουνό του 
στο κέντρο βρεχόταν από παντού από άγριες θάλασσες και απύθμενους 
ωκεανούς, που στα νερά τους φιλοξενούσαν κάθε λογής θαλάσσιο τέρας, 
βασιλιά, αυλικό ή θεό.  
 

Βασικά ο Ποσειδώνας δέσποζε στο υγρό στοιχείο του Ολύμπου, καθώς ήταν 
ο κυρίαρχος θεός των νερών. Μα κάτω από αυτόν υπήρχαν αμέτρητοι άλλοι 
που συμπλήρωναν την ιεραρχία. Μέσα στα νερά του Ολύμπου τα είδη και οι 
παραλλαγές των θαλάσσιων πλασμάτων ήταν τόσες πολλές, που κανείς 
Ολύμπιος πλασματολόγος δεν είχε καταφέρει στους αιώνες να τα καταγράψει 
στο σύνολο. Δεν υπήρχε μέρα που να μην ανακαλύπτουν νέα είδη. Όχι επειδή 
δεν τα είχε παρατηρήσει κανείς μέχρι τότε, μα γιατί από τα ζευγαρώματα του 
κάθε τέρατος με οποιοδήποτε άλλο τέρας, ήταν άγνωστο τι παιδί θα έβγαινε. 
 

Μα και η στεριά, το βουνό και οι πλαγιές του δεν πήγαιναν πίσω. Κάθε βήμα 
μέχρι να φτάσεις στην πολιτεία της επίπεδης κορφής είχε και το δικό του 
τέρας, τη δική του νύμφη, ναϊάδα ή ακόμα το δικό του μεγάλο ή 
δευτεροκλασάτο θεό. Τα δάση, τα δέντρα, τα σπαρτά, οι βράχοι, οι αετοί, οι 
λίμνες, τα ποτάμια, κάθε περιοχή είχε το δικό της προστάτη- τσιφλικά, που δε 
σε άφηνε να κάνεις ρούπι άμα δεν είχες επίσημη δουλειά εκεί. 
 

Στην κορυφή του βουνού αυτού του πλανήτη πλασμάτων βρισκόταν, σαν 
όαση, η μεγάλη και επιβλητική πολιτεία. Μια σωστή κατοικία θεών με τα όλα 
της. Πρωτεύουσα του Ολύμπου θα μπορούσε κάποιος να την πει. Χωρισμένη 
στα δύο από ένα φαρδύ δρόμο, στρωμένο με άσπρο χοντρό χαλίκι. 
Μπορούσε κάποιος να δει εκεί, στις δύο πλευρές του αντικριστά, το ανάκτορο 
των Μοιρών και τα παλάτια των έντεκα μεγάλων θεών. Η θέση του 
δωδέκατου, του παλατιού του Ηφαίστου, είχε παραμείνει ένα άδειο οικόπεδο, 
καθώς, όταν τον αδίκησε ο Δίας, πήρε το παλάτι του και το μετέφερε αλλού, 
βαθιά μέσα στα σοκάκια της πόλης. 
 

Τριγύρω από τη λεωφόρο των μεγάλων παλατιών υπήρχαν χιλιάδες δρόμοι 
και σοκάκια με κάθε λογής μικρότερα παλάτια, απλά σπίτια και καλύβες· και 
όλες οι κατοικίες ήταν χωρισμένες τακτικά και με σχέδιο. Η πόλη ήταν 
μοιρασμένη σε συνοικίες περιμετρικά από το κέντρο της, ανάλογα με την 
ιεραρχία των πλασμάτων που φιλοξενούνταν. Τα παλάτια των έντεκα 
μεγάλων θεών και εκείνο των Μοιρών ξεχώριζαν από οποιαδήποτε άλλη 
κατοικία στον Όλυμπο, όχι μόνο λόγω μεγέθους, μα και γιατί ήταν φτιαγμένα 
από το ίδιο υλικό: ένα σπάνιο κίτρινο μάρμαρο. Ήταν ένα υλικό που 
επιτρεπόταν να χρησιμοποιήσουν μόνο εκείνοι. Κανένα άλλο πλάσμα του 
Ολύμπου δεν είχε κίτρινο σπίτι. 
Μάρμαρο απ’ την Εύβοια μπορούσες να χρησιμοποιήσεις, πεντελικό το ίδιο, 
το κιτρομάρμαρο όμως ισοδυναμούσε με αιώνια φυλακή. Αυτό το μάρμαρο 
ανακαλύφθηκε από τον Ερμή σε ένα μικρό πλανήτη εκεί κοντά, και η ιδέα του 
να το χρησιμοποιήσουν για τα δικά τους μόνο παλάτια αποδείχτηκε θεϊκή. 
Ήταν τόσο εντυπωσιακό και φωτεινό το κιτρομάρμαρο, που στο φως όποιου 
περαστικού άστρου φώτιζε τον Όλυμπο εκείνη την εποχή. Φάνταζε 
περισσότερο σαν κρύσταλλος με μια ιδέα γκλίτερ. 



 22 

 

Η λεωφόρος του Ολύμπου, παρότι μονίμως άδεια, ήταν το πιο όμορφο σημείο 
του κατά τα άλλα αφιλόξενου αυτού πλανήτη. Δεν ήταν ακριβώς το μέρος που 
μπορούσες να κάνεις τη βόλτα σου, αν δεν ήθελες να πετύχεις, ας πούμε, την 
Ήρα να έχει μόλις μάθει ότι την απάτησε πάλι ο Δίας. Μα κι αν την πετύχαινες 
σε καλή μέρα ή αν δεν ήξερες τι μπορούσε να σου κάνει πάνω στα νεύρα της, 
αρκεί να έριχνες μια ματιά στους κίονες και στους τοίχους του παλατιού της. 
Κάθε λογής ολύμπιο τέρας που δεν της άρεσε βρισκόταν την επόμενη στιγμή 
χτισμένο μέσα στο κίτρινο διάφανο μάρμαρο. Κοιτώντας από κοντά τη 
λεωφόρο με τα θεσπέσια παλάτια, δεν μπορούσες παρά να ανατριχιάσεις. 
Νεκρά τέρατα παντού, εγκλωβισμένα σαν απολιθώματα κουνουπιών σε 
κεχριμπάρι, μόνο που οι πόζες τους ήταν πιο πετυχημένες. 
 

Ο Ήφαιστος το μίσησε το κιτρομάρμαρο, αφού το υπέβαλε σε μερικά τεστ. 
Μόνο φρουφρού και αρώματα ήταν το σόι του. Τους έλεγε ότι σε περίπτωση 
θεϊκού θυμού, καβγά ή έστω φασαρίας, ήταν υλικό που δε θα φτούραγε, θα 
γέμιζε ρωγμές, θα διαβρωνόταν από τις βροχές, χώρια που θα έκανε τρύπες 
από τους κεραυνούς του μπαμπά τους – τίποτα αυτοί. 
 

Το δικό του παλάτι πάντως το έφτιαξε όλο από μέταλλο. Όποιο είχε εύκαιρο 
εκείνη την εποχή. Βασικά σίδερο, ατσάλι και χάλυβα. Του πέρασε μετά δυο 
χέρια κίτρινη μπογιά, για να μην ξεχωρίζει πολύ, μα το αποτέλεσμα από 
αισθητικής άποψης ήταν τουλάχιστον τραγικό. Ένας μουντός κροκί πύργος με 
δύο τρύπες για παράθυρα, ενώ η αυλή του ήταν σαν γκαράζ απ’ τα 
παλιοσίδερα. Το παλάτι του ήταν η απόλυτη παραφωνία στην ονειρική εικόνα 
των Ολύμπιων παλατιών. Όλα αυτά την εποχή που ο Κουτσός κατοικούσε 
στη μεγάλη λεωφόρο, γιατί τώρα είχε μετακομίσει αρκετά μακριά, χωρίς 
καθόλου αυλή, ανάμεσα σε χαμόσπιτα και καλύβες. 
 

Φυσικά, τόσους αιώνες το κροκί πυργοπαλάτι δεν του είχε παρουσιάσει 
κάποιο πρόβλημα. Οι υπόλοιποι θεοί είχαν όλο επισκευές. Κι ενώ οι δυνάμεις 
τους δεν ήταν αρκετές να τα επισκευάσουν, καθώς δεν είχαν ιδέα από 
οικοδομή, δεν είχαν και το θάρρος να φωνάξουν τον Ήφαιστο, να τα 
επισκευάσει, ή έστω, τους κακάσχημους, μα πολυμήχανους Δαίμονες. 
Υπήρχαν φορές που θα ορκιζόσουν πως η αισθητική ήταν η μόνη πραγματική 
αρχόντισσα του Ολύμπου. 
 
 

Νέες Πατρίδες 
 

ΟΙ ΦΩΝΕΣ ΣΤΟΥΣ ΔΡΟΜΟΥΣ της Ισόπολης, και ειδικά τις ώρες αιχμής, ενοχλούσαν 
αφάνταστα τον Εμβρόντητο. Όχι τόσο όταν πήγαινε σε κάποια δουλειά ή 
καθάριζε το εργαστήρι, αλλά περισσότερο όταν δούλευε. Μερικές φορές 
παρακαλούσε να βρεθεί ένας περαστικός θεός να παγώσει το χρόνο, έστω για 
λίγα λεπτά, ίσα να τελειώσει τις επιγραφές του. Ο μόνος ήχος που χαιρόταν 
να ακούει ήταν οι κόρνες της δύσης του ήλιου και, λίγο πριν γευματίσει, οι νέες 
κόρνες του φεγγαριού. Στο ενδιάμεσο βούλωνε τα αφτιά του με κερί, αλλά και 
πάλι οι φωνές το διαπερνούσαν. Μόνο όταν περνούσε ο λυράρης κατάφερνε 
και χαλάρωνε για λίγο. Βέβαια, κι αυτό σταμάτησε όταν μια μέρα τού έδωσε 



 23 

ένα ολόκληρο νόμισμα, με την προϋπόθεση να παίζει λύρα μέχρι να τελειώσει 
όλες τις επιγραφές του. Ήταν η πιο παραγωγική μέρα που είχε ποτέ. 
 

Από την άλλη, του λυράρη του καλάρεσε το νόμισμα, που ισοδυναμούσε με 
τις εισπράξεις ενός ολόκληρου μήνα, αλλά κουράστηκε. Και αποφάσισε πως 
αν ήθελε μισθό και ωράριο, θα μπορούσε κάλλιστα να δεχτεί το διορισμό στο 
Ωδείο, με δικό του γραφείο, επιδόματα, εκτός έδρας και γρήγορη σύνταξη, κι 
όχι να κάθεται να ψυχαγωγεί το βρομίκουλα, που κανονικά θα έπρεπε να τον 
έχει για δούλο. 
 

Πνιγμένος στους θορύβους της Ισόπολης και σκυμμένος πάνω απ’ τη μεγάλη 
ταμπέλα, ο Εμβρόντητος καταριόταν συχνά την τύχη του που αναγκάστηκε να 
μεταναστεύσει απ’ την πατρίδα του. Η επίθεση όμως του Φόβου, του γιου του 
Ποσειδώνα, ήταν τόσο μεγάλη, που δεν έμεινε τίποτε από τη Σαλαντίδα. 
Μόλις άρχισε να πέφτει απ’ τον ουρανό υγρή φωτιά, μέσα σε λίγα λεπτά, 
χιλιάδες άνθρωποι είχαν σκορπίσει στα ελάχιστα πλοία των λιμανιών προς 
όλες τις κατευθύνσεις της Αργώπης, με άγνωστο προορισμό. Και μαζί όλοι οι 
φίλοι του, οι συγγενείς, οι γείτονες.  
 

Ο Φόβος είχε εξαπολύσει πάνω τους την Κατάρα. Ήταν το χειρότερο από τα 
τρία τέρατά του, αυτό που σε βρέχει με φωτιά και κάνει τη γη να τρέμει. Που 
σκάει ολόκληρα βουνά και μετά στοιχειώνει για πάντα τα όνειρα και τις 
σκέψεις σου. Φεύγει μόνο όταν δεν υπάρχει άλλο κακό να πάθεις. Λίγο πριν 
απ’ τον Άδη. Συγκεκριμένα, στην όχθη του Αχέροντα, περιμένοντας να κριθείς 
για τα κρίματά σου. Αλλά ακόμα κι αν τη γλιτώσεις, αν ας πούμε πεθάνεις από 
βαθιά γηρατειά, η Κατάρα κληρονομείται οπωσδήποτε απ’ τους συγγενείς 
πρώτου και δεύτερου βαθμού ή οποιονδήποτε τέλος πάντων σε 
κληρονομήσει. Και σε πιο ψαγμένους τόπους, σ’ εκείνον που θα ανοίξει 
πρώτος την πυραμίδα του. 
 

Κάποιοι από αυτούς που έφυγαν ισχυρίζονται πως βλέπουν ακόμα εφιάλτες, 
με την Κατάρα πάνω απ’ το κεφάλι τους να θυμίζει τις παλιές αμαρτίες. Αλλά 
και πάλι, όσο φοβερά κι αν ήταν όλα αυτά που συνέβησαν, ο Εμβρόντητος 
είχε μετανιώσει. Ίσως αν είχε κάνει λίγη υπομονή, αν είχε πείσει τους 
συμπολίτες του να μην τα ρίχνουν στους θεούς για τις αναποδιές τους ή αν 
κατάφερναν να πείσουν το Μαντείο να καλοπιάσει την Κατάρα, με αυτά που 
συνήθως καλοπιάνει ένα Μαντείο τα τέρατα, ή να ενέδιδαν στις εκστατικές 
φωνές των ιερέων για παρθένες και χόρτα... Θα κατάφερναν τίποτε άραγε 
αυτή τη φορά εκτός από πονοκέφαλο; 
 

Όλα αυτά τα «αν» τα κουβαλούσε μέσα του χρόνια ολόκληρα. Ήξερε όμως 
πως ήταν πια αργά. Τη μέρα που εγκατέλειψε τη Σαλαντίδα, ευτυχώς είχε 
προλάβει να πάρει απ’ το χέρι τη γυναίκα του τη Σπητώ. Χώθηκε στη βάρκα 
που βρήκε τυχαία στο σημείο που το Αρχιπέλαγος έσμιγε με το Σκότο 
ποταμό. Ταξίδευε μήνες μέχρι να φτάσει στην Ισόπολη, και από τότε δεν 
ξαναείδε κανέναν δικό του. Έχασε την οικογένειά του, μα και τους δύο 
παιδικούς του φίλους, τον Χαλουμίδη και τον Παφοκράτη. Η πατρίδα του 
σβήστηκε εντελώς απ’ την Πλάση. Βούλιαξε, έλεγαν όσοι έφυγαν τελευταίοι. 
 

Ο μόνος πραγματικά δικός του άνθρωπος που είχε σωθεί ήταν η Σπητώ, η 
όμορφη γυναίκα του, που προερχόταν από ένα μακρινό και άγνωστό του 



 24 

τόπο. Του τη γνώρισαν με προξενιό. Από μεγάλο τζάκι, έλεγαν. Την 
ερωτεύτηκε από την πρώτη στιγμή. Είχαν παντρευτεί λίγες μόλις μέρες πριν 
απ’ τη μεγάλη καταστροφή και ίσα που πρόλαβαν να χαρούν το καινούριο 
τους σπίτι, πριν το εγκαταλείψουν για πάντα στην πύρινη βροχή της Κατάρας. 
 

– Μπαμπά, σου μιλάω, δεν ακούς; 
– Α, καλάν που ήρτες, πουλίν μου. Θέλω να βοηθήσεις με λίο τζαι μετά 
διαβάζεις. 
– Ξέρεις... πρέπει να υπογράψεις... πάλι. 
– Ίντα που ναι; Πάλε τα ίδια με τον Κλεοπόδην; Τούτο το κοπελούι εν 
επρόκειται να βάλει ποτέ μυάλο. Είπα σου σιίλιες φορές να μεν του δώνεις 
σημασίαν. Τζιαι είντα γίνηκε που εν είμαι Ισοπολίτης; Τιμήν μου τζιαι καμάριν 
μου! Στο κάτω κάτω εσύ είσαι. Συ δαμαί εγεννήθηκες. 
– Όχι, μπαμπά, ο Κλεοπόδης είναι πια φίλος μου... τουλάχιστον απ’ τη μέρα 
που μαθεύτηκε ότι η προγιαγιά του ήταν απ’ τη Σπάρλη. Άλλο είναι το 
πρόβλημα... 
– Χα! Που την Σπάρλην; Τζιαι επείραζέν τους τόσον τζιαιρόν η Σαλαντίδαν; 
Εμείς τουλάχιστον είχαμεν τέχνες, είχαμεν γράμματα, είχαμεν πολιτισμόν! Ο 
ομφαλός του κόσμου ήμασταν, καλό! 
– Μπαμπά... 
– Τζιαι τους θεούς μας είχαμεν, τζιαι τα τέρατάν μας είχαμεν, τζιαι ολόκληρον 
ιερατείον να τα κουλαντρίζει είχαμεν! Ίντα τζιαιρούς εφτάσαμεν... 
– Ο καθηγητής... 
– Άσε που ήρωες! Έθθα το πίστευκες! Έβραζεν ο τόπος. Πρώτοι οι δικοί μας 
σε ούλλα τζιαι μεν ακούς ίντα λαλούν τούτοι οι βάρβαροι... οι Ισοπολίτες. 
Δικός μας ήτουν τζείνος που εγκρεμοτσακίστηκεν προσπαθώντας να πετάξει 
στους ουρανούς με κέρινα φτεράν, όι δικός τους. Ο προπάππος του ήτουν 
ανηψός της θειας του παππού σου. Ο άλλος; Τζείνος με τα χρυσά μήλαν; Κάτι 
μήλαν να! Πήε τζιαι έκλεψεν, απλά είσιεν ζόρια ο άνθρωπος τζιαι επούλησεν 
τα στον δικόν τους ήρωα. Για τούτο εν τον θυμάται κανείς. Αλλά, ίντα να 
λαλείς, η ιστορία γράφεται που αυτούς που εβάλασιν τελευταίοι σιέριν στα 
λάφυρα... 
– Μπαμπά, ξέρεις... λάθος κάνεις, αυτό ήθελα να σου πω. Ο καθηγητής είπε 
ότι η Σαλαντίδα δεν ήταν ποτέ ο ομφαλός της Πλάσης. Μόνο η Ισόπολις ήταν 
λέει. Και τώρα πρέπει να σκαλίσω τρεις φορές «Η Ισόπολις είναι ο Ομφαλός 
της Πλάσης» κι εσύ να το υπογράψεις. Σιγά το πράγμα δηλαδή! Ας πάρουν 
αυτοί τον ομφαλό. Θες εμείς να είμαστε το μυαλό της Πλάσης, που είναι και 
πιο μεγάλο και κάνει τους ομφαλούς ό,τι θέλει; Ε; 
 

Ο Μικροκλής μάταια προσπαθούσε να το φέρει πλάγια στον πατέρα του. Αν 
εκείνον τον πείραζε μία, τον πατέρα του τον έκανε Τούρκο. Ήξερε ότι ο 
Εμβρόντητος δε σήκωνε κουβέντα για τον τόπο του, όπως περιέργως 
συνέβαινε τώρα τελευταία σε όλους όσοι είχαν έρθει στην Ισόπολη από 
άλλους τόπους. Κι όπως τα είχε μάθει εκείνη τη μέρα τα πράγματα, θα έπρεπε 
να είναι πολύ ευχαριστημένοι με τέτοια προνομιακή θέση στο σύμπαν. Λες και 
δεν τους έφτανε να είσαι κάτοικος του κέντρου του κόσμου, της μίας και 
μοναδικής Πλάσης, με τον Ογκόλιθό της, την Ακίδα της, το στολίδι στο κέντρο 
του σύμπαντος χωρίς αμφιβολία, έπρεπε να είχες γεννηθεί και όσο πιο κοντά 
γινόταν στον ομφαλό της! Που μάλλον είναι σιχαμερό κάτι τέτοιο, σκεφτόταν ο 
Μικροκλής, αφού τα κοντινότερα πράγματα στους ομφαλούς δεν είναι και 



 25 

τόσο της προκοπής. Ας ήτανε τα μάτια ή τα αφτιά, να άξιζε τον κόπο! 
 

– Ίντα πράμαν; Φαίνεταί μου σάμπως επολλινίσκαν οι βλακείες του Φριτζία. 
– Έλα, πάπη μου, αφού τον ξέρεις τώρα, τα 'χει χάσει... 
– Όι! Τούτο παραπάει. Έθθα αντρέπουμαι που είμαι Σαλαντιδαίος. Εν 
επρόκειται να σκαλίσεις τίποτε τζιαι μάλιστα, αύριο εννά πάμε μαζί στο 
σχολείον να το εξεκαθαρίζουμεν μιαν τζιαι καλήν! Μόνο μεν ζντεναχωριέζαι 
τζιαι μαραζώνεις, πουλίν μου, εννά τα κανουνίζω ούλα εγώ. Καψώνιν για να 
ξιθυμανίσκει, έθθα σου κάμνει κανένας! 
– Μα... 
– Κουβέντα για τούτο πια! Στρώσου τωρά. Έχομεν δουλειά δαμαί. Εννά σου 
τον σάσω αύριο εγώ τον κύριο Φριτζίαν… τον Ισοπολίτην... τον 
μπολιτισμένον! 
 
 

Η Πλάση 
 

– ΘΑ ΜΑΣ ΚΑΤΑΣΤΡΕΨΕΙ όλους το ματσάκι του Σαββάτου. Κι όχι τόσο για το 
σενάριο αλλά για τον Κόσμο που μαστόρεψε ο άτιμος ο Ήφαιστος. Τον είδες, 
Αελλώ μου; 
– Όχι, Έριδα. Δεν πρόλαβα, βρε φιλενάδα. Είχαμε Παναρπυιακό Συνέδριο 
αυτές τις μέρες στον Κάτω Κόσμο. Αφού τα ξέρεις τώρα, άμα δεν έχεις σαφή 
δουλειά και θέση στον Όλυμπο, η ανεργία φέρνει προβλήματα. Μας έχουνε 
ταράξει σε σεμινάρια, ψυχολογική υποστήριξη, επαγγελματικούς 
προσανατολισμούς και τέτοια. Αλλά ποιος να μας προσλάβει εμάς; Τέλος 
πάντων. Ποιο σενάριο είναι αυτό; 
– Τα ξέρω. Δίκιο έχεις νέο κορίτσι να κάθεσαι και να μαραζώνεις. Καλά που 
σου δίνει κάνα χαρτζιλικάκι η θεία σου, αλλιώς να δω πώς θα τζογάριζες! 
Αλήθεια, θύμισέ μου, πώς τη λένε αυτή την πλούσια θεία σου; 
– Εεε... Ωκύτη. 
– Θα ορκιζόμουν ότι τη λένε Ωκυπόδη. Γερνάω, βλέπεις. 
 

Η Αελλώ πήγε ενστικτωδώς να ανοίξει τα φτερά της να ξεφύγει από την 
τρομαχτική θεά των καβγάδων. Ξεδίπλωσε τα δύο εντυπωσιακά μαύρα φτερά 
της και, πάνω που πήγε να σηκωθεί, συνειδητοποίησε ότι έτσι θα πρόδιδε το 
μυστικό της. Η Έριδα ήταν μανούλα σ’ αυτά, θα το έβρισκε γρήγορα. Ήταν 
θέμα ημερών. Αυτό που έπρεπε να κάνεις με την Έριδα ήταν να στρέψεις 
αλλού την προσοχή της. Άμα εστίαζε πάνω σου, την είχες βαμμένη από χέρι, 
είχες δεν είχες κάτι να κρύψεις. Σπάνια είχες καλά ξεμπερδέματα. Έτσι, 
μισοσηκωμένη και με τα φτερά στην τσίτα, έκανε ότι απλώς τα έστρωνε και 
ξανακάθισε το ίδιο απότομα. Συνέχισε όσο πιο ατάραχη μπορούσε τη 
συζήτηση: 
– Θα μου πεις για την Πλάση τώρα; Ποιο σενάριο είναι; 
– Δε θυμάμαι ακριβώς το όνομα, μα αρκεί, κοριτσάκι μου, να το δεις και θα 
εγκαταλείψεις τον Όλυμπο μια για πάντα. Τεχνολογικό θαύμα σού λέει! 
– Τι λένε οι γκομενάρες στον τεκέ; 
– Θα κουτσομπολεύουν, τι άλλο; Η μια αρχικαβγατζού και η άλλη τεμπέλα, 
που τα μασάει απ’ τη θεια της. Τι περιμένεις καημένε, κι εσύ από δαύτες; 



 26 

– Έλα, Σικελέ, μαζέψου, θα το φας το κεφάλι σου μια μέρα. Γεια σας, 
τσούπρες! 
– Γεια σας, αγόρια. Γεια σου, βρε Μαρσύα, παίχτη! Με γεια τα κέρατα! 
Καινούρια; 
– Σπέσιαλ παραγγελία, Έριδά μου. Και βερνικωμένα! Αυτά τα είδατε; Σας 
αρέσουν; 
– Όπα! Και χρυσά χαυλιοδοντάκια βλέπω... 
– Τα κονόμησες πάλι; 
– Έλα, βρε Αελλώ μου, πενταροδεκάρες! Θα ερχόμουν εδώ άμα τα τσέπωνα; 
Πασάς θα ήμουν! Οι Δαίμονες μου τα μαστόρεψαν για ένα κομμάτι κρέας. 
Έκανα φανταστική εβδομάδα και έχει ανέβει η ψυχολογία μου. Παρόλο που η 
σεζόν είναι πεθαμένη και δίνει χαρτζιλικάκια. Λίγα λεφτά, αλλά όλο νίκες! 
– Α, πες έτσι, οι Δαίμονες! Φτηνοί και πάντα στη μόδα. Κι έλεγα πού έχω 
ξαναδεί τέτοια κέρατα και δόντια! Λάμπεις! Να, εδώ λέμε για την Πλάση. 
– Δηλαδή εγώ λέω στην Αελλώ. Εσύ την είδες; 
– Τη χαζεύαμε χθες με τα παιδιά στο Κρυστάλλινο Μάτι, έξω από το παλάτι 
της Ήρας. Έβαλε κι ένα στην αυλή της τώρα για χρήση απ’ τα πέριξ, λέει. 
Ψηφαλάκια θα θέλει πάλι η στρίντζω! 
– Και πώς σας φάνηκε; 
– Εγώ πάντως, Έριδά μου, δεν έχω ξαναδεί πιο πολύπλοκο διαολόπραμα. Κι 
έτρεχε, έτρεχε, μου γύρισε τα άντερα το ρημάδι, να 'ούμε! Και οι κόρνες; Εκεί 
να δεις σαματάς! Είχε ντέρτια ο Κουτσός. 
 

Η Αελλώ δεν άντεχε να μη γνωρίζει το παραμικρό κουτσομπολιό του 
Ολύμπου, πόσο μάλλον κάτι τόσο σπουδαίο που είχε προκαλέσει τέτοιο 
σούσουρο. Άλλωστε οι Άρπυιες ήταν γνωστές για το αυξημένο κοινωνικό τους 
ενδιαφέρον, όπως έλεγαν, αφού κανείς δεν τους έδινε μια αρμοδιότητα, μια 
θέση, ένα κατιτίς να κάνουν για να περνάει η ώρα. Βέβαια, κρυφά απ’ όλους, 
η Αελλώ είχε καλή δουλειά και με λεφτά. Παράνομη, αλλά άμα είσαι 
παθιασμένη τζογαδόρισσα, με μόνιμη ανάγκη για λεφτά και πλάσμα του Κάτω 
Κόσμου, δεν κολλάς σε αυτά. 
 

Οι άνθρωποι βέβαια είχαν στο μυαλό τους ότι οι Άρπυιες τρέχουν από το 
πρωί ως το βράδυ. Το τι δουλειές τις είχαν φορτώσει δε λεγόταν. Και όλες οι 
δουλειές τους μαύρες και άραχλες σαν αυτές. Μια θα κυνηγούσαν τους 
αμαρτωλούς, μια θα έκλεβαν τα μωρά τους, μια θα ξερίζωναν ψυχές. Όλες οι 
βρομοδουλειές δικές τους ήταν – εργολαβία! Αλλά έτσι δε συνέβαινε πάντα; 
Ένα πλάσμα κατάμαυρο, μισό πουλί μισό γυναίκα, που σου έπαιρνε τα αφτιά 
με το ανατριχιαστικό του κρώξιμο, δε θα μπορούσε ποτέ να συνδυαστεί με μια 
φυσιολογική ολύμπια ζωή, με μεγαλοψυχία, ηρεμία και πόσο μάλλον με 
τεμπελιά. Τίναξε νευρικά τα φτερά της κι έχωσε το ράμφος της μπροστά στα 
πρόσωπά τους. Λίγο ακόμα και θα έβγαζε πάλι κάνα μάτι. Εκτός από τους 
Κύκλωπες, και ειδικά τον Πολύφημο, οι περισσότεροι τα 'χανε πολλά. 
 

– Θα μου πείτε τελικά πώς είναι αυτή η Πλάση; Και πώς γίνεται να την έφτιαξε 
ο Ήφαιστος; Το Πρόγραμμα λέει ότι είναι της Αθηνάς. Πείτε μου, θα με 
σκάσετε! 
– Ρε κορίτσι μου, αφού τον ξέρεις τον Κουτσό, άμα φτιάξει κάτι, δεν έχει 
υπομονή. Και του Δία να ήταν το σενάριο, εκείνος θα πήγαινε να μπουκάρει 
τις μηχανές του με το άστε ντούε. Πόσο μάλλον κοτζαμάν Κόσμο. Τώρα θα 
τον μάθεις, Αελλίτσα μου, να 'ούμε; 



 27 

– Έφτιαξε στα γρήγορα έναν παλικαρά Αυτόματο, τον λάδωσε και τον έστειλε 
πεσκέσι στην ανέραστη – τα άλλα είναι ιστορία. Ο Ήφαιστος, Μαρσύα μου, 
μια φορά τη δουλειά του την έκανε. 
– Κι ο Αυτόματος... την έκανε. 
– Μπιιιιιιιιιιιιιπ! 
– Σκάσε. Όχι εσύ, ρε φιόγκο. Εσύ θα ήσουν χαμένη υπόθεση! Που λες, 
κοριτσάρα... 
– Όχι, Μαρσύα. Εγώ θα της τα πω της Αελλώς. Τι ξέρεις εσύ από ομορφιά και 
αισθητική; 
– Ποια αισθητική, βρε σακαφιόρα, που πήγε και μου 'βαλε ολάκερο ντουνιά να 
τρέχει γύρω από το Καρβουνιάρικο; Άσε μας, ρε Έριδα! 
– Το Καρβουνιάρικο; Θα μου πέσουν τα πούπουλα μ’ αυτά που ακούω! 
– Άσ’ τον να λέει, Αελλώ μου. Άσ’ τον, θα σ’ τα πω εγώ. 
 
 

Θεομηνίες 
 

ΟΙ ΠΟΛΕΙΣ-ΚΡΑΤΗ της Σφαίρας ήταν επτά όλες κι όλες. Ή, τέλος πάντων, όσες 
είχαν απομείνει μετά τις μεγάλες καταστροφές, και χωρίς να υπολογίσει κανείς 
κάτι διάσπαρτα αδιάφορα χωριουδάκια, το νησί των Κυκλώπων, που δεν 
πάταγε κανένας, και μερικούς ναούς αναρχικών αποκομμένων ασκητών, που 
ήταν χτισμένοι στα πιο απίθανα σημεία της Σφαίρας, όπως πάνω σε αιωνόβια 
δέντρα, σε απόκρημνα βράχια ή ακόμα και σε δαιδαλώδεις σπηλιές κάτω από 
τη θάλασσα. 
 

Κάποτε οι πόλεις-κράτη ήταν πάνω από είκοσι σε όλη την Αργώπη. Σε 
διάστημα δέκα χρόνων οι περισσότερες καταστράφηκαν ολοσχερώς είτε από 
φωτιά είτε από ασθένειες, ενώ μία από αυτές, η πιο μεγάλη και ξακουστή, η 
Σαλαντίδα, βυθίστηκε μέσα σε ένα βράδυ. Κι εκτός από εκείνες που τις 
κατάπιε η Γη, οι υπόλοιπες είχαν αρκετούς επιζώντες. Βέβαια, τίποτα δεν είχε 
προετοιμάσει τους κατοίκους για τις θεομηνίες αυτές, με αποτέλεσμα πολλοί 
να πεθάνουν από τον πανικό, ενώ αυτοί που επέζησαν μετανάστευσαν χωρίς 
τα υπάρχοντά τους στις κοντινότερες μεγάλες πόλεις κατά ορδές. Όμως 
κανείς δε σκοτιζόταν για όλα αυτά στην αρχή, κι ας υπήρχαν τόσα θύματα. 
Φαίνεται πως τα άσχημα νέα που ταξιδεύουν γρήγορα δεν είναι τόσο άσχημα 
τελικά, όσο τα άσχημα νέα που δεν προλαβαίνουν να ταξιδέψουν καθόλου. 
 

Όταν πια βυθίστηκε και η Σαλαντίδα, ο Υπόκοσμος τρομοκρατήθηκε για τα 
καλά. Κι όπως συχνά συμβαίνει όταν επικρατεί τρομοκρατία, τα πάντα 
άρχισαν να βυθίζονται στο σκοτάδι. Οι σκέψεις, οι ιδέες, οι αντιλήψεις, ακόμα 
και η όψη των ανθρώπων σκοτείνιασαν. Η λατρεία των θεών έγινε σχεδόν 
επιτακτική. Το ίδιο και η εμμονή στις παραδόσεις, στις παλιές αξίες και στην 
εσωστρέφεια. Όλοι προτιμούσαν να γίνονται τα πράγματα όπως στους 
«παλιούς καλούς καιρούς», τρέφοντας τη γνωστή ψευδαίσθηση πως κάποτε 
τα πράγματα ήταν σίγουρα πολύ καλύτερα*.  
 

Φαινόταν πως κατά έναν περίεργο τρόπο ο θεός Φόβος, χωρίς καθόλου να 
έχει αναμειχθεί, είχε καταφέρει να φυλακίσει στις φτερούγες του το μεγαλύτερο 
κομμάτι του πληθυσμού της Πλάσης. Οι ιερείς, απ’ την άλλη, παρόλο που 
ξαφνικά απολάμβαναν μεγάλης αναγνώρισης και πλούτου, δεν ήταν καθόλου 



 28 

χαρούμενοι γι’ αυτό, διότι η φιλοσοφία ενός ιερέα έγκειται στο να καταφέρει να 
απαρνηθεί το εγώ του, αλλά όχι τόσο ώστε να το αφήσει να του πεθάνει. 
 
 
*Που θα μπορούσε όντως να ισχύει κάτι τέτοιο μέσα σε μια γυάλα κολυμπώντας ανέμελα με 
γυαλιστερά χρυσουλί πτερύγια. 
 
 

Ο Χάρος Βγήκε Παγανιά 
 

– ΒΑΛΕ ΑΥΤΟ. 
– Μα... 
– Βάλ’ το είπα! Τι θα πουν άμα δουν κοτζάμ Χάροντα να περπατάει πλάι σε 
έναν Τιτάνα, και μάλιστα τον Προμηθέα, το ζντουπόδουλο; Χωρίς 
παρεξήγηση... 
– Τι θες να πεις; Ντρέπεσαι για το φίλο σου; 
– Όχι! Αλλά κι εσύ πρέπει να καταλάβεις ότι «εκεί έξω» δεν είμαι ο φίλος σου. 
Έχω ένα προφίλ να διατηρήσω, είμαι… θεσμός. Δεν έχεις ακούσει το 
«καβάλα πάει ο Χάροντας τον Διγενή στον Άδη»; 
– Ναι αμέ! 
– Ή το άλλο καταπληκτικό: «για ιδές καιρό που διάλεξε ο Χάρος να με πάρει»; 
Ή το αγαπημένο μου: «άσε με, Χάρε μ’, άσε με, παρακαλώ να ζήσω, τι έχω τα 
πρόβατα άκουρα και το τυρί στο ζύγι»; Είχα μεγάλη έμπνευση! 
– Τι εννοείς; Εσύ τα γράφεις αυτά; 
– Τα περισσότερα... Ε, κάπως πρέπει να με κρατώ στην επικαιρότητα, δε 
νομίζεις; Αδικία βέβαια. Όλα με παρουσιάζουν τουλάχιστον άκαρδο, σαν ν’ 
αποφασίζω εγώ πότε θα πεθάνουν. Τέλος πάντων, υποτίθεται ότι οφείλω να 
προκαλώ ρίγη ανατριχίλας στα ζντούπια, ενώ καλούμαι κάθε μέρα να εμπνέω 
πολλά κιλά σεβασμού σε όλες τις θεότητες, ανθυποθεότητες και λοιπά τέρατα 
του Ολύμπου. Δεν μπορώ στα καλά καθούμενα, ρε φίλε, να σε πάρω 
αλαμπρατσέτα και να πάμε τσάρκα! Δεν το καταλαβαίνεις; 
– Δεν το 'χα σκεφτεί ποτέ έτσι... 
– Το παν, Προμηθέα, είναι να ξέρεις να πουλάς σωστά τον εαυτό σου. Είναι 
το πρώτο πράγμα που σε μαθαίνουν στον Άδη. Πρέπει να κινούμαστε εντός 
του ιερού τρίπτυχου αιμοσταγείς- μυστηριώδεις- σκοτεινοί. Όχι όμως 
απαραίτητα και να είμαστε... Τι νόμιζες δηλαδή, ότι είμαστε μες στη μαυρίλα 
εκεί κάτω; 
– Ναι. Τι, δεν είστε; 
– Εκ πρώτης όψεως... Γιατί μπορεί να μην έχουμε φωταγωγίες και ήλιους, 
αλλά, τι λες, δεν ξεφαντώνουμε εμείς; Να δεις που θα γίνει μόδα κάποτε και 
όλοι θα γλεντούν στα σκοτάδια! 
– Βλακείες... 
– Επίσης κι εμείς λέμε αστεία. Δηλαδή το φοβερό χιούμορ μου πώς το εξηγείς; 
– Ε... σωστά... 
– Απλά, φίλε μου, ο Κάτω Κόσμος έχει πολύ καλό μάρκετινγκ. Το μάθημα 
νούμερο ένα που πήρα ως Χάροντας είναι πως στον Όλυμπο καλούμαι να 
παίξω ένα ρόλο, να είμαι ένας ακόμα θεσμός. Έλα ντύσου. Θα αργήσουμε. 
– Ναι, ε; 
– Φυσικά. 
– Κι ο Άδης δηλαδή είναι κι αυτός έξω καρδιά σαν εσένα; 



 29 

– Όχι. Αυτός είναι θεσμός μέσα έξω. 
 

Οι παρανοήσεις των θνητών γύρω από το μυστηριώδη Χάρο ήταν αμέτρητες. 
Οι περισσότερες είχαν τη ρίζα τους στα στιχάκια που σκάρωνε ο ίδιος 
αλλάζοντας την εικόνα του, την ιδιότητά του, ενώ σε κάποιες εποχές κρίσης 
έφτανε στο σημείο να κομπάζει και να μπερδεύει τους θνητούς για τη 
σπουδαιότητα της θέσης του στον Κάτω Κόσμο. 
 

Οι περισσότεροι θνητοί νόμιζαν πρώτα πρώτα πως είχαν να κάνουν με έναν 
κινούμενο σκελετό. Δηλαδή ένα μάτσο γυμνά κόκαλα, ένα κρανίο, κι αντί για 
μάτια, δύο βαθιές τρύπες που έβγαζαν φως – μπλε, κόκκινο, κίτρινο, δεν είχε 
σημασία, ανάλογα με τη μόδα της εποχής. Παρόλο που αυτή η φήμη ήταν 
απείρως πιο τρομαχτική, η πραγματική εικόνα του Χάρου ήταν λίγο 
διαφορετική. Ψηλός ναι, κοκαλιάρης ναι, μα είχε πάνω του και λίγη πέτσα, ίσα 
ίσα να τον κρατάει μαζί. 
 

Το ίδιο αποστεωμένο ήταν και το πρόσωπό του, το κρανίο καραφλό, μύτη και 
χείλη σχεδόν ανύπαρκτα και στο πιγούνι λίγες άσπρες τρίχες, κι αυτές σε 
απόσταση, λες και κάποιος τις είχε τραβήξει. Δύο μεγάλα κατάμαυρα μάτια, 
τόσο, σαν με θυρεοειδή. Τα δυο του εξόφθαλμα μάτια ήταν το μόνο που 
πραγματικά δέσποζε στη φάτσα αυτή. Σε υπνώτιζε, σε αιχμαλώτιζε και ήταν 
αδύνατο να μη φοβηθείς. 
 

Όμως πόσοι θα έβλεπαν τον Χάρο; Προτίμησε, αντί να γυρίζει στους κόσμους 
και να τρομάζει θνητούς, να περιγράφει ακόμα πιο φοβερό το φιζίκ του και να 
τους αφήνει μετά να τον φαντάζονται αυτοί. Η φαντασία ήταν ανέκαθεν πιο 
πληθωρική και λαρτζ από τη ζωή. 
 

Για τα ρούχα του, πάνω κάτω, σωστή εικόνα είχαν. Όλο κι όλο το περιεχόμενο 
της ντουλάπας του, αιώνες τώρα, ήταν τρεις ολόιδιες μακριές μαύρες ρόμπες, 
που είχε βαρεθεί να τις πηγαίνει στους Δαίμονες για μπάλωμα και μυστικά 
κουμπιά. Μπορεί να είχαν γκριζάρει, να είχαν γαριάσει, να είχαν τριφτεί από 
την αιώνια χρήση, αλλά, αν υποθετικά εμφανιζόταν μπροστά σου ξαφνικά, μια 
ιδέα πιο μακριά, μέσα σε μια μπάλα φωτός και σε ύψος τουλάχιστον από τα 
πέντε μέτρα και άνω, ε, μαύρη θα την έλεγες τη ρόμπα του. 
 

Η πιο μεγάλη παρανόηση απ’ όλες ήταν το δρεπάνι. Ούτε που το ήξερε ούτε 
και το είχε πιάσει ποτέ στα χέρια του. Άκουσε να λέει γι’ αυτό ένα απόγευμα ο 
βλάχος ο Σειληνός στο μπουκεράδικο. Έλεγε στους Κύκλωπες ότι πρέπει 
οπωσδήποτε να πάρουν ένα δρεπάνι, ήταν απαραίτητο για τα αρνιά τους. Δεν 
ήταν μόνο για θέρισμα, επέμενε ο Στάφυλος, θα έκανε και για μαλλί, για 
σφάξιμο, για όλα. Θα τους έλυνε τα χέρια, έλεγε. 
 

Πήγε μια βόλτα την επομένη απ’ το νησί των Κυκλώπων, είδε από μακριά το 
νέο τους δρεπάνι και του γυάλισε. Είπε τότε να λύσει και τα δικά του χέρια. Με 
ένα τέτοιο μάλιστα, κάτι κάνεις. Από τότε η εικόνα του στο μυαλό των θνητών 
αντικαταστάθηκε, αργά μα πετυχημένα, από εκείνη του τρομερού Θεριστή. 
Πλέον στον αιώνα της πληροφορίας ο Χάρος είχε την εικόνα που πάντα 
ονειρευόταν για τον εαυτό του. Αντί για τον απλό –και πλέον φτωχό– Πορθμέα 
του Κάτω Κόσμου, αντί για τον άχαρο κοκαλιάρη γέρο με το κουπί, τώρα είχες 
στο μυαλό σου ένα τέρας, ένα θεό, έναν αδίστακτο Θεριστή. Όλα αυτά φυσικά 



 30 

εκτός του μπουκεράδικου και κυρίως εκτός του υπόλοιπου Ολύμπου, που δεν 
τον είχαν δει χωρίς κουκούλα. Όπως και να 'χει, η καράφλα σε κάνει πιο απλό 
και συμπαθή. 
 

– Για άκου ένα καλό, αυτό λέω να το δώσω για τραγούδι: «ο Χάρος βγήκε, 
βγήκε παγανιά και θέρισε μια γειτονιάαα...» 
– Μπα, πολύ δράμα. Δε θα 'χει επιτυχία. 
– Θα το δουλέψω... Άντε, ρε παιδί μου, ετοιμάσου! 
– Εντάξει, να βάλω το μανδύα. Το μαύρο όμως; 
– Ναι. 
– Και την κουκούλα; 
– Ναι. 
– Και το κουπί; 
– Ναι. 
– Και πρέπει να περπατάω αργά, όπως τα πλάσματα του 
Άδη; 
– Ναι. 
– Κι ούτε μια κουβέντα σε όλο το δρόμο; 
– Ούτε. 
– Κι ούτε ένα γεια άμα δούμε κάνα γνωστό; 
– Ούτε. 
– Κι ούτε... 
– Κόφτο! 
– Καλά. 
 

Τα δύο απόκοσμα πλάσματα προχωρούσαν αργά σαν να έπλεαν στα σοκάκια 
της Ολύμπιας πόλης. Ένα λεπτό στρώμα πάχνης θόλωνε την ατμόσφαιρα με 
μυστήριο, ενώ η θερμοκρασία έπεφτε αρκετά χαμηλά γύρω από τις δύο 
μαύρες φιγούρες, προκαλώντας ρίγη ανατριχίλας. Αυτό με τη θερμοκρασία και 
την πάχνη ήταν ουσιαστικά ένα από τα καινούρια σπέσιαλ εφέ του δαίμονα 
Κιου. Το μόνο που είχες να κάνεις ήταν να πατήσεις το πέμπτο κουμπί της 
ρόμπας σου και να το κρατήσεις πατημένο για όση ώρα χρειαζόσουν την 
παγωμάρα. Ο Χάροντας ήταν ιδιαίτερα ευχαριστημένος με αυτό το νέο εφέ, 
διότι παρατήρησε πως η πάχνη γύρω του κρατούσε πολύ περισσότερη ώρα, 
πράγμα που σήμαινε πως δε θα χρειαζόταν πια να παιδεύεται τόσο. Άλλωστε 
από μικρός είχε τεράστιο πρόβλημα να πετύχει το φεγγαροπερπάτημα. Όταν 
ήταν πρίγκιπας ακόμα, ο δάσκαλος Απόκοσμης Κινησιολογίας τού είχε 
προτείνει να «ζμπάει λίιιιγο πεγισσότεγο το κουτεπιέ». Ο Χάροντας του είχε 
υπενθυμίσει πως ήταν δάσκαλος Απόκοσμης Κινησιολογίας του Βαρκάρη του 
Άδη και όχι η Καλή Νεραϊδονονά του Ερμή*. 
 

Καθώς λοιπόν προχωρούσαν, ξαφνικά – φλαααπππ!– ο Χάρος πέφτει. 
– Σήκω γρήγορα! Τι κάνεις εκεί; 
– Πάτα πάχνη! Πάτα πάχνη! Γλίστρησα. 
– Πατάω... Σήκω είπα! 
– Οοοχ... τσακίστηκα! Είναι πολύ μακρύς ο μανδύας που μου πάσαρες. 
– Προχώρα! Προχώρα και κάνε την πάπια. Ρεζίλι γίναμε! 
– Οοοχχχ... 
– Πάτα το δεύτερο κουμπί να κοντύνει και μη μιλάς. Σε λίγο. Κάνε υπομονή. 
 



 31 

Τα δυο απόκοσμα πλάσματα συνέχισαν την αργή πορεία τους προκαλώντας 
ανατριχίλα στους λιγοστούς Ολύμπιους περαστικούς, που εξαφανίζονταν 
διακριτικά μέσα στα στενά, κρατώντας εξίσου διακριτικά τις μύτες τους. 
Αρκετά μέτρα μετά, στο μικρό δάσος με τα έλατα, ο Χάρος κοίταξε τριγύρω 
και, ανακουφισμένος, ξεδίπλωσε τα μακριά δάχτυλά του μέσα από τα μανίκια 
του μανδύα. Δεν υπήρχε πια λόγος να συνεχίσει να πατάει τα «μαγικά» 
κουμπιά του δαίμονα Κιου. Οι μόνοι θεατές του ήταν τα πουλιά, τα άκακα ζώα 
του δάσους και οι Κήρες, που ξέσκιζαν τις σάρκες της λείας τους, 
συμπληρώνοντας την εικόνα ενός δίκαιου κόσμου. Από αυτές όμως δεν είχε 
φόβο. Εκτός του ότι ήταν πατριωτάκια, ήταν και συμμαθήτριές του στα 
σεμινάρια μάρκετινγκ του Κάτω Κόσμου. Ήξεραν… 
 

*Αυτόπτεις μάρτυρες υποστηρίζουν πως ο μετρ παραιτήθηκε φωνάζοντας «ω μον 
Ντιε, κιελ μπγουτάλ, ορεβουάρ» και πως ο Χάροντας ακούστηκε να λέει «στα 
τσακίδια λούγκρα». Κάτι που φυσικά ο υπεύθυνος Τύπου του Κάτω Κόσμου δεν 
έχει επιβεβαιώσει. Ο Ερμής κατήγγειλε στο Συμβούλιο πως μετά θάνατον η ψυχή 
του καθηγητή καταδικάστηκε να μην ξαναδεί ποτέ χρωματιστή πούλια, αλλά κανείς 
δεν ήταν διατεθειμένος να δώσει συνέχεια στο γεγονός. 
 
 

Η Θεωρία των Πάντων 
 

– ΒΡΟΝΤΗ, ΤΙ ΓΙΝΕΤΑΙ, ΕΠΙΤΕΛΟΥΣ; Πολλή ησυχία έχει! Για ν’ ανάψουν τα αίματα 
λιγάκι! Για πες, έχουμε κάνα φαβορί σήμερα; Μισό, να δω... Μα πού πήγε η 
οικιακή μας συσκευή; Ψψψτττ! Ξυπνητήρι! Έλα, τσούλα και πιάσε ένα 
πρόγραμμα, κυρ Ροδάκια! Άντε, τι θα γίνει; 
– Μπιπ. 
– Μπααα, τααα ίδιααα, Πρωτέααα. 
 

Κάθε που ο Βρόντης άνοιγε το στόμα του, έβγαινε μια βροντερή φωνή, με μια 
ακόμα πιο βροντερή επαναλαμβανόμενη ηχώ. Κι ενώ όλοι οι Κύκλωπες 
εμφάνιζαν αυτό το φαινόμενο, καθώς το γιγάντιο στόμα τους λειτουργούσε 
σαν έξτρα δοχείο αντήχησης, η ηχώ του Βρόντη είχε παραγίνει. Κάθε λέξη του 
ήταν και μια γερή σφυριά στον εγκέφαλο των υπόλοιπων παιχτών. Τόσο 
έντονο ήταν το πρόβλημα μαζί του, που μια φορά ο Αυτόματος, πρωτάρης 
στην έννοια «πονοκέφαλος», άρχισε να βαράει το κεφάλι του στον τοίχο.  
 

Ειδοποιήθηκε αμέσως ο Κουτσός και βρήκε την αιτία.  Ο Ήφαιστος, αφού 
«ξεκόλλησε με μια κλοτσιά» τον Αυτόματο* αποφάνθηκε ότι έφταιγε το 
μεταλλικό δωμάτιο, που μεγέθυνε ακόμα περισσότερο την ηχώ. Οι πελάτες 
απαίτησαν επειγόντως μόνωση, αλλά εκείνος ήταν ανένδοτος. «Η 
επιχείρηση», τους είπε, «δεν υπάρχει περίπτωση να κλείσει φουλ σεζόν για 
ανακαινίσεις». 
 

Αυτό που δεν τους είπε ήταν πως ο πελάτης δεν έχει ποτέ δίκιο όταν είσαι 
μονοπώλιο και θεός του Ολύμπου. Η ηχώ βέβαια θα συνέχιζε να ενοχλεί τους 
θαμώνες, αλλά ήξεραν ότι δεν μπορούσαν να κάνουν τίποτα γι’ αυτό, εκτός 
από το να μην πολυμιλάνε στον Βρόντη, αν δεν ήθελαν να υποφέρουν για το 
υπόλοιπο της μέρας. Φυσικά, τον λυπούνταν γι’ αυτό το πρόβλημα, αλλά κι ο 
ίδιος ένιωθε πολύ άσχημα για τη φασαρία που είχε προκαλέσει. Έτσι, τα λόγια 



 32 

του ήταν λίγα, κοφτά, και μόνο για τα άκρως απαραίτητα. Εκτός αν ξεχνιόταν 
καμιά φορά. 
 

– Όπα, Βρόντη. Μη λες κουβέντα. Μισό, να μου περάσει το κεφάλι, και 
ξαναβροντάς σε λίγο. Δε μου φτάνει στο σπίτι η στρίγκλα η Αδράστεια, εσύ 
μου έλειπες. 
– Καλάαα, Πρωτέααα. 
– Οχχχ! Σσστττ είπα. Άχνα! Να, άσ’ το, θα διαβάσω τι γράφει η στήλη του 
Πληροφοριοδότη. Να εδώ, στο νέο φύλλο της Ολύμπους Μπετ. Μόλις έφτασε. 
Μου 'πανε πως προστέθηκε βέβαια και μια καινούρια θεωρία, αλλά, μη 
φανταστείς, φιλοσοφικές χαζομάρες είναι. 
– Ποια-ρε-συ; Για-φέ-ρε-τη-φυλ-λά-δα! 
– Υπομονή, βρε Αιγαίωνα. Αφού διαβάζω! Κι όταν μου μιλάς, βάλε ένα κεφάλι 
να τα λέει. Με ζάλισες πέρα δώθε για να πεις δυο λέξεις! 
– Εντάξει. 
– Πού; 
– Εδώ απάνω. Γιούχου! Το τρίτο από τα δεξιά. 
– Α γεια σου! Τα 'χεις και πενήντα, ζωή να 'χουνε. Άντε, μπας και 
συνεννοηθούμε επιτέλους εδώ μέσα! 
– Και ποια είναι η καινούρια θεωρία; 
– Η εφτά. 
– Η Θεωρία των Πάντων; 
– Ναι, αυτή. Ρε Αιγαίωνα, ρε Βρόντη, πείτε μου την έχετε ξανακούσει; Θα μας 
τρελάνουνε; Και τι σημαίνει «Των Πάντων», ότι αυτή είναι και τέλος; Καλά, 
ποια ψωνάρα πήγε και το σκέφτηκε πάλι αυτό; 
– Η Άτροπος φυσικά! 
– Εμ, βέβαια, τι ρωτάω; Ποια θα 'τανε; Η κολλημένη η Άτροπος για άλλη μια 
φορά! Πάει και βρίσκει κάτι κουκουρούκου θεωρίες, κι άντε μετά να κάτσεις να 
υπολογίσεις αποδόσεις. Μόνο και μόνο για να φανεί εξυπνότερη απ’ τις άλλες 
δύο! Άκου «Θεωρία των Πάντων»! Μας έχει καταστρέψει τα δελτία. Μεγάλη 
σπασίκλω, παιδιά! Πάντως διαβάστε προγνωστικά κι αναλύσεις πριν το 
παίξετε. Τα λέει κι ο Πληροφοριοδότης. Εγώ δεν κατάλαβα Χριστό! 
– Ποιος είναι αυτός; 
– Ποιος, ο Χριστός; Καλά, ρε Αιγαίωνα, δεν έχεις παίξει «Ορθοδοξία»; Μεγάλο 
ματς, φίλε! Πας ταμείο σίγουρα! 
– Καλά, καλά. Κάτσε να τα δω όλα απ’ την αρχή και βλέπουμε. Άσε με λίγο να 
βάλω κάτω τα κεφάλια μου, να τα μελετήσω, και σου λέω. 
 

*ουσιαστικά, χωρίς να το ξέρει, είχε μόλις εφεύρει την κλασική αλάνθαστη τεχνική των 
απανταχού μαστόρων όλων των εποχών 
 
 

Το Βάρος των Ιδεών 
 

Η ΣΠΗΤΩ ΠΑΡΑΚΟΛΟΥΘΟΥΣΕ τη συζήτηση από την κουζίνα. Ετοίμαζε τις σπονδές 
στους θεούς της Ισόπολης. Ήταν πολύ δύσκολο να φέρει βόλτα όλες αυτές τις 
ετοιμασίες που απαιτούσαν οι ξένοι Θεοί. Κάθε χρόνο τέτοια εποχή τα σπίτια 
της πόλης είχαν τρεχάματα. Παρόλο που συνήθως οι σπονδές ακολουθούσαν 
τη λογική οδό* αυτή η εποχή του χρόνου ήταν η εξαίρεση. 
 



 33 

Όσο καλοί ή κακοί και να 'ταν οι Θεοί με τους Ισοπολίτες, είτε ήθελαν ρουσφέτι 
είτε όχι, όλοι οι πολίτες ανεξαιρέτως ήταν υποχρεωμένοι να δώσουν το 
«παρών». Κάτι σαν απογραφή πιστών. Όλοι έπρεπε να προσφέρουν θυσίες. 
Αρκετά περίεργη απογραφή. Μα η πνευματική βαρύτητα των ιερών 
σκαλιστών πλακών με τους Νόμους των Θεών δεν ήταν κάτι που μπορούσες 
να αγνοήσεις έτσι απλά με την απόφαση να μη συμμετέχεις. 
 

Γιατί η βαρύτητα των πλακών αυτών δεν ήταν απλά και μόνο πνευματική. Ο 
Ιερός Νόμος περί των Ανθρωπίνων Δικαιωμάτων στην παράγραφο της 
Ανεξιθρησκίας το έλεγε καθαρά. Έπρεπε να σταθείς κάτω από εκατό ιερές 
πέτρινες πλάκες, βαλμένες η μία πάνω στην άλλη, κι αν ο δικός σου θεός 
βοηθούσε να μη γίνεις χαλκομανία, είχες το ελεύθερο να συνεχίσεις να τον 
λατρεύεις εσαεί. Οι ιερείς θεωρούσαν αυτόν το νόμο εξαιρετικά μεγαλόψυχο, 
αφού έδινε μια θαυμάσια ευκαιρία στο θεό σου να αποδείξει την ύπαρξη και 
τη δύναμή του.  
Απ’ την άλλη, ακόμα κι αν σε συνέθλιβαν εκατό θεόρατες πλάκες, το πιο 
σύνηθες δηλαδή, ήταν μεγάλη τιμή σου, αφού αποτελούσες** απτό πειστήριο 
της δύναμης των Θεών*** 
 

Έτσι, γινόσουν μεμιάς μάρτυρας και περνούσες στην αιωνιότητα ως μία 
ακόμα τρανταχτή, αλλά όχι και τόσο χειροπιαστή, απόδειξη της μίας και 
αληθινής πίστης. Και, αλήθεια, αυτός ο τόπος έσφυζε από τέτοια ατράνταχτα 
ανθρώπινα πειστήρια, από μάρτυρες. Η προσθήκη της παραγράφου περί 
Ανεξιθρησκίας ήταν ό,τι σοφότερο είχε θεσπίσει το ιερατείο, καθώς είχε 
αποδειχτεί ο αποτελεσματικότερος τρόπος να διδάξουν το άτοπο της 
αμφισβήτησης των θεών του Ολύμπου. 
 

Με λίγα λόγια, κάπως έτσι συνοψιζόταν ολόκληρη η φιλοσοφία του συνόλου 
των θεμελιωδών πεποιθήσεων που δομούσαν τον τρόπο ζωής και σκέψης 
στην Ισόπολη: όφειλες να επιδείξεις τη δύναμη των ιδεών σου στον 
πραγματικό κόσμο και να αφήσεις τις βλακείες περί ιδεατού στους 
φιλοσόφους, που ούτως ή άλλως είχαν το ακαταλόγιστο. Λογική πάνω απ’ 
όλα. Δημοκράτες και ρεαλιστές. 
 

Η Σπητώ όφειλε να θυσιάσει ένα ζώο, να προσφέρει τριών λογιών φρούτα, να 
πλύνει το βωμό με τρεις στάμνες κρασί και να αφήσει επάνω τρία τσουβάλια 
στάρι. Ευτυχώς που, όταν τα θέσπισαν οι ιερείς, δεν είχαν εφευρεθεί οι 
επιγραφές, το ψητό γουρουνόπουλο και ο αργαλειός, γιατί θα πάλευε μήνες 
να τα βρει και να τα ετοιμάσει. Βούτηξε μια ψωρόκοτα, που σταμάτησε να 
γεννά αβγά, και πήρε το ξιδιασμένο κρασί που πουλούσε η Σκύλλα. Στη 
συνέχεια το αραίωσε τόσο, ώστε να γεμίσει τρεις στάμνες. Επειδή όμως στο 
στάρι δεν μπορούσε να κάνει τσιγκουνιές, χρησιμοποίησε αναγκαστικά το 
τελευταίο που είχε απομείνει για να βγάλουν το χειμώνα. «Έχουν οι θεοί», 
έλεγαν οι θρήσκες γειτόνισσες, «θα δεις, θα βρεθεί λύση για το χειμώνα, αρκεί 
Εκείνοι να είναι ευχαριστημένοι». 
 

Η Σπητώ πίστευε πια ότι οι θεοί δεν είναι ποτέ ευχαριστημένοι, αλλά δεν ήταν 
δα και τόσο σίγουρη για την άποψή της ώστε να τη βάλει να σηκώσει εκατό 
πέτρινες πλάκες. Καμία άποψη στην Ισόπολη δεν είχε τέτοια δύναμη 
άλλωστε. 
 



 34 

*οιωνός-θεομηνία- σπονδή-εύνοια των Θεών... ή όχι 
**όχι ακριβώς εσύ, αλλά ό,τι έμενε από σένα 
***δηλαδή του Δωδεκάθεου, των ανθυποθεοτήτων και των ημίθεων απ’ τα 
ξεπορτίσματα του Δία.  
 
 

Εικαστικές Παρεμβάσεις 
 

Ο ΚΑΘΕ ΥΠΟΚΟΣΜΟΣ ήταν έτσι φτιαγμένος, ώστε να προσομοιάζει τη Γη και τα 
πλάσματά της. Αυτό γινόταν για να είναι όσο το δυνατόν πιο έγκυρα τα 
αποτελέσματα του εκάστοτε σεναρίου. Φυσικά, οι Θεοί δεν μπορούσαν να 
αντισταθούν στον πειρασμό να προσθέσουν τις μικρές (με τα θεϊκά μέτρα 
πάντα) δικές τους πινελιές. Θες οι καλλιτεχνικές ανησυχίες, θες η σκανταλιά 
και ο έμφυτος σαδισμός, θες η περιέργεια να μάθουν πώς θα ήταν τα 
πράγματα αν μπέρδευαν λιγάκι τις εποχές ή τις καταστάσεις… 
 

Όπως και να ’χει, ο κάθε κόσμος είχε τη δική του χάρη. Μπορούσες, για 
παράδειγμα, να δεις Υποκόσμους που έπλεαν σε απέραντους ωκεανούς, 
έρμαια θεόρατων κυμάτων και ασύλληπτων θαλάσσιων τεράτων που με μια 
χαψιά κατάπιναν βουνά ολόκληρα. Κόσμοι που οι πλανήτες τους ξέφευγαν 
από την κλασική σφαιρική μορφή, άλλοι σαν σωλήνες, άλλοι ανάποδες 
πυραμίδες... Και σε μεγάλα κέφια, οι Θεοί έπαιζαν και με πιο προχωρημένες 
μορφές. Η τελευταία πιο πετυχημένη έμοιαζε με τηγανητό αβγό που 
τσιτσιριζόταν σε μπόλικη λάβα. 
 

Γενικά δηλαδή, αν κάποιος έριχνε μια ματιά στο αλλοπρόσαλλο σύμπαν των 
Υποκόσμων, θα είχε πολλά να πει για την παιδική ηλικία και πόσο καθορίζει 
τελικά τη μετέπειτα ψυχική ισορροπία. Ακόμα κι όταν μιλάμε για ένα θεό. 
Ειδικά για ένα θεό, καθώς ένα τέτοιο προσδόκιμο ζωής, ή μάλλον ένα 
μηδενικό προσδόκιμο θανάτου, οδηγεί σε άκρως ενδιαφέροντα 
συμπεράσματα. Αν, για παράδειγμα, το Οιδίπους Τύραννος το βίωνε θεός, η 
τραγωδία θα αποκτούσε αυτομάτως Ολύμπιες διαστάσεις. 
 

Στην αρχή οι δύο μοναδικές προϋποθέσεις που έθεσε ο Δίας για τη 
κατασκευή ενός Υποκόσμου ήταν να έχει απαραίτητα ανθρώπους και έναν 
Όλυμπο-Εξοχική Κατοικία, εφόσον θέλουν οι Θεοί να κάνουν τις 
επιστημονικές πάντα παρατηρήσεις τους από κοντά. Μόλις οι Μοίρες έδιναν 
ένα νέο σενάριο, κάποιος από τους Δώδεκα Θεούς αναλάμβανε την 
υπόκοσμη εφαρμογή του. 
 

Η μοιρασιά γινόταν με τη σειρά από τον Δία, και ο κάθε θεός, ανάλογα πάντα 
με τη φαντασία και το πεδίο του, δημιουργούσε το δικό του ιδανικό κόσμο, 
τηρώντας πάντα τυχόν προδιαγραφές των Μοιρών και τις δύο απαραίτητες 
προϋποθέσεις, που ίσως για το μυαλό ενός επιστήμονα να φαίνονται εντελώς 
αυτονόητες –και ειδικά η πρώτη–, για το μυαλό ενός θεού όμως δεν ήταν 
καθόλου. Το αντίθετο μάλιστα. Αυτό και μόνο αρκούσε για να εξηγηθούν οι 
ποικίλες μορφές και τα σκηνικά που διαδραματίζονταν εντός του κάθε 
Υποκόσμου, που δεν ήταν απαραίτητο να είναι κιόλας του κουτιού. Καθώς 
κάποιοι Θεοί δε διέθεταν την απαιτούμενη φαντασία, παρουσίαζαν εμμονές 
προς τους αγαπημένους τους αλλά εντελώς μεταχειρισμένους κόσμους. Έτσι, 



 35 

είχες τους ίδιους Υποκόσμους να είναι σε πολλά διαδοχικά σενάρια. 
 

Ο Άρης, για παράδειγμα, όποτε έπιανε στα χέρια του σενάριο, όσο άσχετο κι 
αν ήταν το περιεχόμενό του, ακόμα κι αν το αντικείμενο ήταν, ας πούμε, να 
εισαγάγει την πανκ μουσική στην ανθρωπότητα, εκείνος την εφάρμοζε 
αποκλειστικά και μόνο στο αγαπημένο του σκηνικό: πάνω στο Δόρυ, γύρω 
απ’ τα Πορφυρά Ποτάμια, όλη του η Γη ήταν ποτισμένη με αίμα και γεμάτη 
από πανομοιότυπες Αρειανουπόλεις. Σαν στρατόπεδα όλες, γεμάτες με λιτά 
ξύλινα κουτιά για σπίτια, Αρειανούς με στρατιωτική εκπαίδευση από τα εφτά, 
και για φαΐ τούς προμήθευε με κάτι μαύρα ζουμιά. Οι πόλεις ήταν φτιαγμένες 
για έναν και μόνο σκοπό: να αλληλομισούνται και να πολεμούν. Δε ’πα να του 
’δινες εσύ πανκ, λαϊκά, όπερα, δημοτικά, δεν είχε καμία απολύτως σημασία. 
Αυτός θα έβρισκε τον τρόπο να τον κάνει τον πόλεμό του. Κι ας ήταν και με 
τσιφτετέλια. 
 

Οι Ερμουπόλεις, απ’ την άλλη, ήταν πάντα χάρμα οφθαλμών, μακέτες 
σωστές. Τέχνες, πολιτισμός, μόδα, μουσική, χρώματα, χαρά, ευτυχία. Αλλά 
ως μακέτες, από τεχνική υποδομή, βράσ’ τα. Το μίνιμαλ στους σωλήνες 
αποχέτευσης απαιτούσε καθημερινές βροχοπτώσεις με αρωματικά έλαια για 
να καταφέρεις να αναπνεύσεις. 
 

Έτσι, με τον καιρό, κι ενώ τα γούστα κάθε θεού επηρέαζαν κατά πολύ τα 
αποτελέσματα των πειραμάτων στους Υποκόσμους, και αφότου ο Άρης 
κατέστρεψε ολοσχερώς το πολλά υποσχόμενο σενάριο της Ανθρώπινης 
Συνείδησης, ο Δίας αποφάσισε μαζί με τα νέα σενάρια να μοιράζει και 
λεπτομερείς χωροχρονικές προδιαγραφές, έτσι ώστε να μην υπάρχει μεγάλο 
περιθώριο παρέμβασης, εκτός από ασήμαντες μικρολεπτομέρειες. Και ως 
σωστός διπλωμάτης, διαχώρισε τη θέση του ενώπιον όλων των Ολύμπιων 
κατοίκων, ξεκαθαρίζοντας στους Θεούς ότι διαφωνεί κάθετα που τα σενάρια 
δε θα βοηθούσαν πλέον τη δημιουργικότητα και πως αυτό δεν ήταν καθόλου 
δική του ιδέα αλλά των Μοιρών, που τον πίεσαν, τον απείλησαν και τον 
ανάγκασαν να υποκύψει. 
Η Πειθώ και η Αλήθεια μεταφέρθηκαν εσπευσμένα στο ιατρείο. Σέκος και οι 
δύο. Η πρώτη από συγκοπή και η δεύτερη από «πολύωρη καταπίεση της 
σύσπασης των χειλικών και παρειακών μυών». Ακόμα γελάει. 
 

Η Πλάση, που πλάστηκε σχεδόν αποκλειστικά για το σενάριο της 
Τοποεξαρτώμενης ή Γονιδιακής Ανωτερότητας, ήταν, όπως είχε οριστεί από 
τις προδιαγραφές, πάνω κάτω σαν τη Γη και σε στενά χρονικά περιθώρια, 
χοντρικά από το 2ο έως τον 8ο αιώνα, κάπου χαμηλά στα Βαλκάνια. Στενά, 
για τα θεϊκά δεδομένα πάντα. Βέβαια, τα παράξενα δεν τα είχε γλιτώσει 
εντελώς. Είχε και θάλασσες και βουνά και ηπείρους και δάση κι όλα εκείνα 
που την κάνουν γήινη μα, άμα έψαχνες καλά, θα διέκρινες εύκολα τις θεϊκές 
καλλιτεχνικές παρεμβάσεις. 
 

Θα έβλεπες, για παράδειγμα, ότι υπήρχε σοβαρό πρόβλημα 
υπογεννητικότητας λόγω της υπερτιμημένης αξίας της παρθενίας. Θα 
διαπίστωνες ότι τη νύχτα ήταν δύσκολο να κλείσεις μάτι από τα κούκου 
κούκου. Χιλιάδες κουκουβάγιες, που κανείς δεν τολμούσε να αγγίξει, γιατί, 
παρόλο που οι άνθρωποι τις μισούσαν, κατά ένα μυστήριο τρόπο, ήταν 
σίγουροι πως όποιος κάνει κακό σε κουκουβάγια, αυτομάτως θα του 



 36 

ξεριζωθεί το χέρι, θα του κοπεί η γλώσσα, θα του χυθούν τα μάτια, και όλα 
αυτά όσο θα προσπαθεί να σώσει το σπίτι του από πυρκαγιά και πλημμύρα 
μαζί. 
 

Θα παρατηρούσες επίσης ότι οι ναοί της Αθηνάς ήταν περίτεχνα φτιαγμένοι 
ώστε, παρόλο που αναγκαστικά έχαναν κάποια εκατοστά σε ύψος, φαίνονταν 
πολύ μεγαλύτεροι από τους ναούς του Δία. Και, τέλος, με λίγη περισσότερη 
προσπάθεια, ίσως καταλάβαινες πως, για έναν ακατανόητο λόγο, τα ζώα δε 
ζευγάρωναν ποτέ σε κοινή θέα. Κι αν τύχαινε και σε έβλεπαν, θα ορκιζόσουν 
ότι κοκκίνιζαν απ’ την ντροπή τους προτού γίνουν καπνός για να συνεχίσουν 
τα αίσχη τους στα σκοτάδια. 
 

Έπειτα απ’όλα αυτά, ήταν φανερό πως η Πλάση ήταν δημιούργημα της 
Αθηνάς, που, παρ’ όλους τους περιορισμούς του σεναρίου, θα έσκαγε αν δεν 
έριχνε ένα τσικ Τάξης και Ηθικής παραπάνω. Έτσι, οι περισσότεροι ήταν 
άνθρωποι πουριτανοί, εσωστρεφείς, νομοταγείς, ξενόφοβοι και θρήσκοι. Ο 
Δίας όμως ήταν ιδιαίτερα ευχαριστημένος, γιατί οι μικρές (για τα θεϊκά μέτρα) 
αυτές παρεμβάσεις της Αθηνάς, τελικά λειτούργησαν αβανταδόρικα στο 
σενάριο αυτό. 
 
 

Στο Λογιστήριο 
 

– ΕΙΚΟΧΙ ΛΟΙΠΟΝ. 
– Τριάντα, γριά. Τριάντα χρυσά, είχαμε πει. 
– Είκοχι κι ένα τραπέγιωμα χτιο μαγαγί. Τι λεχ, κόρη μου; 
– Εντάξει, αλλά όχι τσιγκουνιές πάλι στο κρασί. 
– Έγινε. Του τα 'πεχ όπωχ είπαμε; Δέκα πιάτα θέλω, δέκα άθλοι έπρεπε να 
του ορμηνέπχειχ. 
– Ακριβώς έτσι τα 'πα, Σκύλλα. 
– Ά-θ-λ-ο-ι. Το ’πεχ χιωχτά; Για να τον χυχωρέχει η Ήρα και να γλιτώχιει απ’ 
τουχ εφιάλτεχ, ε; 
– Ναι, γριά. Άθλοι. Έτσι του τα ’πα σου λέω! Μη με πρήζεις. Πέσε τώρα το 
παραδάκι. Πρέπει να φύγω γρήγορα, μη με δουν. Το κεφάλι θα μου πάρουν 
άμα μαθευτεί. 
– Πάρ' τα. Από κει που ’ρθεχ φύγε. Απ’ την πίχιω πόρτα, ε; Και μη μου ’ρθειχ 
χτο μαγαγί πάλι με τα ρούχια τηχ δουλειάχ, βάλε και τίποτα πάνω χιου. Και δε 
χρειάγιεται να είχιαι μαχτουρωμένη, ε; Λίμπα μου τα ’κανεχ τιχ προάλλεχ! Και 
ρίκχιε κάνα χιωχτό χρηγμό κατά δω. Όλο θύελλεχ προβλέπειχ για μένα και το 
μαγαγί μου. Φεύγα τώρα. 
– Εντάξει, εντάξει, έφυγα. Την ευλογία μου. Και πού ’σαι, γριά, κλείσε μου 
εκείνο το τραπέζι για αύριο. Για τρεις. Έχω να βγάλω μια υποχρέωση σε κάτι 
παρθ... ε... πρώην παρθ… ιέρειες, τέλος πάντων. 
 

Το «Πατριδοκαπηλείον» ήταν και πάλι φίσκα. Απ’ την πόρτα έβγαινε έντονη 
μυρωδιά τσίκνας και ξιδιασμένου κρασιού. Σου έκοβε την όρεξη πριν καλά 
καλά καθίσεις. Περιέργως όμως ήταν πάντα γεμάτα όλα τα τραπέζια της 
Σκύλλας. Ήταν, λέει, της μόδας το «Πατριδοκαπηλείον». Ο Εμβρόντητος δεν 
μπορούσε να καταλάβει πώς γινόταν η καλή φήμη να εξαρτάται από τόσο 
αόριστες έννοιες όπως η μόδα. Πώς γινόταν τόσο πολλοί εγκέφαλοι να 



 37 

επιλέγουν να αδρανούν και να αγνοούν επιδεικτικά τις κατατρομαγμένες 
εγκεφαλικές φωνές της Οσμής, της Γεύσης και της Όρασης, αλλά ειδικότερα 
της Λογικής, που τα ’χε πάρει περισσότερο απ’ όλες, είχε γραπώσει την 
Αισθητική απ’ το λαιμό και παραλίγο να την αφήσει στον τόπο. 
 

Προχώρησε προς το μεγάλο πάγκο και χτύπησε απαλά την πόρτα του 
δωματίου όπου ξημεροβραδιαζόταν η Σκύλλα. Του είχε δώσει μάλιστα μια 
πολύ περίεργη ονομασία. Το ονόμαζε «Λογιστήριο», γιατί εκεί επιδιδόταν 
στους «λογισμούς» της, που αυτό χοντρικά σήμαινε ότι απαγορευόταν διά 
ροπάλου η είσοδος, αφού εκεί μετρούσε ξανά και ξανά τα λατρεμένα της 
χρυσά νομίσματα. 
 

Ο Εμβρόντητος, που βαστούσε τη βαριά επιγραφή με το νέο κατάλογο του 
«Πατριδοκαπηλείου», στεκόταν καταϊδρωμένος από την αγωνία του. Ήταν 
σίγουρος ότι τα είχε γράψει ολόσωστα, ενώ δεν είχε ξεχάσει να προσθέσει 
κάτω κάτω με αρκετά μικρά και δυσκολοδιάβαστα γράμματα «φ.π.α. 19% – 
κουβέρ 5 υποχρεωτικώς – μερσί». Η Σκύλλα σίγουρα θα τον πλήρωνε αυτή τη 
φορά. 
– Ποιοοοχ; 
– Εγιώνι. Για το μενού... 
– Έμπα. Άργηχεχ. Για να δω! 
– Ορίστε. 
– Μμμμ... χτυμφαλίδεχ... χταφίδεχ... κεφαλάκι... κάπροχ… μήλα... τυρί... 
ΤΥΡΙ;;; Χκιέτο; Το «Πατριδοκαπηλείον», μάιχτορα, δεν προχιφέρει απλά τυρί! 
Προχιφέρει ποικιλία τυριών. Έπρεπε να το γνωρίγιειχ αυτό και να μην 
προχβάλλειχ τέτοια χιοβαρή επιχείρηχιη τόχιο αιχρά! 
– But… 
 
 

Ο Εμβρόντητος για πρώτη φορά πείσμωσε. Το 'χε πάρει απόφαση. Θα 
φαινόταν ατάραχος στα παράπονα της Σκύλλας. Αν όμως τον κοιτούσε 
κάποιος πιο προσεκτικά, ήταν αδύνατο να μην προσέξει τους αλλεπάλληλους 
μικρούς σεισμούς υπό μορφή συσπάσεων στο αριστερό του μάτι, λίγο πριν το 
μεγάλο μπαμ, λίγο πριν η λάβα βάψει το πρόσωπό του «ολοκότστσινο». Και 
ήταν σίγουρος ότι τίποτα τέτοιο δεν του είχε πει η Σκύλλα, ούτε είχε δοκιμάσει 
ποτέ τα εδέσματα του «Πατριδοκαπηλείου» για να μετρήσει τα τυριά της. Γιατί 
η Λογική του είχε πολύ πιο ενοχλητική φωνή από εκείνη των θαμώνων της 
ταβέρνας, προφανώς. 
– Αρνούμαι να πληρώχιω ταλαντάκι κχιακιχτό. 
– Καλάν. 
 
 

Βράζοντας από θυμό, σήκωσε την ταμπέλα και γύρισε να φύγει χωρίς λέξη. 
Δεν υπήρχε καμία περίπτωση να κάνει σαματά, αλλά και να αφήσει ξανά το 
μενού στην ξεδοντιάρα παλιόγρια ντροπιασμένος και απλήρωτος. Ειδικά όταν, 
σίγουρα, την αμέσως επόμενη στιγμή θα το έβλεπε κρεμασμένο έξω από την 
ταβέρνα. Είχε παρατραβήξει η πονηριά της και ήταν βέβαιος ότι όλα αυτά τα 
παράπονα ήταν φτηνές προφάσεις για να μην τον πληρώσει. Η τσιγκουνιά της 
Σκύλλας είχε πάει ένα βήμα παραπέρα από αυτή που αναγκαστικά έχουν οι 
φτωχοί άνθρωποι που ξοδεύουν όσο δυνατόν λιγότερα χρήματα γιατί δεν 
μπορούν να κάνουν αλλιώς. Ήταν μια φτηνή προσπάθεια να μη χρειαστεί να 



 38 

ξαναγίνει τσιγκούνα με την παραδοσιακή έννοια. 
 

Φυσικά, όπως συμβούλευαν οι ιερείς, και εν προκειμένω η Σπητώ, για κάθε 
ακατανόητη πράξη των ανθρώπων, ο Φόβος έχει πάντα μια κατανοητή και 
πειστικότατη θεωρία. Και ήταν πρώτη φορά που ο Εμβρόντητος έδινε δίκιο 
στις συμβουλές της γυναίκας του, βρίσκοντας τη θεότητα αυτή εξαιρετικά 
χρήσιμη. 
– Έι, πού παχ; 
– Στο μαγαζίν μου. Εν μπορώ άλλο τες πελλάρες σου. Έχω τζιαι άλλες 
δουλειές. Που πληρώνουσιν κιόλας! Εν ημπορώ άλλο να εκακοφέρνεσαί μου! 
Έθθα είμαι άλλο ’που τζιείνους που εκμεταλλεύκεσαι! 
 

Η Σκύλλα δεν μπορούσε να εξηγήσει την τόσο περίεργη συμπεριφορά του 
Εμβρόντητου. Περίμενε σκυφτά κεφάλια, περίμενε απόγνωση, οργή και μετά 
παρακάλια, ίσως και λίγο βούρκωμα, αλλά τίποτα. Προφανώς η θεά Νέμεσις 
θα είχε πολλά να του διδάξει του αχάριστου, μα δυστυχώς δε λατρευόταν στην 
Ισόπολη*. Επικαλέστηκε λοιπόν το τρίτο Ευαγγέλιο, παράγραφος πέντε, του 
πιο αγαπημένου της θεού, του Ικέτη: 
– Κι εγώ η καημένη θα μείνω χωρίχ ταμπέλα με το μενού; Μια φτωχιή 
ταβερνιάριχχια είμαι, έκχι θα μ’ αφήχειχ; Χιε λίγιεχ μέρεχ κχιεκινά η Ιερά 
Χύνοδοχ για την Προφητεία. Τι θα κάνω η άμοιρη; Λυπήχιου με! 
– Με πενήντα διορθώνω σου το μενού τζιαι κρεμώ το κιόλας. 
– Πενήντα; Τόχια πολλά; 
– Μπόρεις να δώκεις την δουλειάν στον Τρίποδαν, εννά σου πάρει τριάντα 
μόνον. 
– Μα ο Τρίποδαχ είναι χτη Χπάρλη! Δυο μέρεχ τακχίδι, μόνο εχιύ φτιάχνειχ 
ταμπέλεχ χτην Πγιευγιόπολη. 
– Ακριβώς. Τζιαι, όπως είπαν μου θκιο ξένοι έμποροι, τούτον λαλείται 
Μονοπώλιον, πράγμαν που για κάποιο λόο, που εν ενθυμούμαι πολλά καλάν, 
σημαίνει πως εννά έπρεπε να σε χρεώνω τα δεκαπλάσιαν! 
 

Η Σκύλλα ήταν ατσίδα στα οικονομικά. Παρόλο που ήταν μια αγράμματη και 
άξεστη γριά, παρόλο που μετά βίας ήξερε γραφή και ανάγνωση, οι αριθμοί και 
η λογική πίσω από κάθε οικονομική σχέση ήταν τόσο εύκολα για το κεφάλι 
της, που μπορούσε με μια ματιά να υπολογίσει πόσα έχεις, πόσα ξοδεύεις και 
πόσο περισσότερα θα τα έκανες αν την έβαζες να σου τα «λογιστεί». Φυσικά, 
εννοείται ότι ένα τέτοιο επάγγελμα δεν υπήρχε. Θα ήταν γελοίο άλλωστε. 
– Ιχχχ... καλά, καλά. Μια κουβέντα είπα. Άχ’ το όπωχ είναι, αφού έχειχ πολλέχ 
δουλειέχ. Μην το διορθώχιεις και θα το κρεμάχιω εγώ... άιντε, θα χιου δώχιω 
χιαράντα. 
– Εεε... οτζέι. 
Άνοιξε το κουτί της, αποχαιρέτησε με λύπη ένα ένα τα σαράντα χρυσά 
νομίσματα και τα έσπρωξε προς τη μεριά του Εμβρόντητου, που, αντιθέτως, 
τα χούφτωσε χωρίς καμία ευγένεια, πετώντας τα όλα μαζί στο σακούλι της 
ζώνης του. Έφυγε βιαστικά χωρίς λέξη, μην τυχόν κι αλλάξει γνώμη η γριά και 
μην πιστεύοντας στην τύχη του, που είχε καταφέρει να πληρωθεί μετά από 
δύο ολόκληρα χρόνια τσιγκουνιάς, απλήρωτων μενού και προσβολών. Είχε 
δίκιο η γυναίκα του, καμιά φορά και οι πιο τρομεροί θεοί έχουν τα καλά τους. 
Ακόμα κι ο θεός Φόβος. Αν ξέρεις να τον επικαλείσαι σωστά. 
 



 39 

*Το μοναδικό μέρος της Αργώπης όπου λατρευόταν η θεά Νέμεσις ήταν η 
Μανταρήνη, ένα απομακρυσμένο χωριό στην κορυφή του μοναδικού ηφαιστείου 
της Σφαίρας. Κάθε πέντε χρόνια το παράξενο αυτό χωριό περίμενε απαθώς την 
προγραμματισμένη καυτή λάβα της θεάς να το κατακάψει και αμέσως μετά 
άρχιζαν πάλι το χτίσιμο, σαν να ήταν το πιο φυσικό πράγμα της Πλάσης. Χωρίς 
καμιά διαμαρτυρία. Το άξιζαν, έλεγαν, γιατί μόνο έτσι θα σωζόταν η ψυχή τους. 
Απ’ τα ζόρια είχαν γίνει όλοι κατακίτρινοι και τα μάτια τους είχαν μικρύνει και 
στενέψει τόσο, που ίσα ίσα τα διέκρινες μέσα από τις μικροσκοπικές σχισμές τους. 
Οι επιστήμονες, βέβαια, πίστευαν ότι οι εμφανισιακές μεταλλάξεις των 
Μανταρήνων οφείλονταν περισσότερο σε διαταραχές του πεπτικού συστήματος, 
κάτι που φυσικά δεν απέκλειε καθόλου το γεγονός ότι επρόκειτο για χοντρά ζόρια.  
 
 

Ομερτά 
 

– ΓΙΑ ΑΚΟΥ ΕΝΑ ΚΑΛΟ: «Γιατ’ είναι μαύρα τα βουνά και στέκουν βουρκωμένα;». 
– Γιατί; 
– Κάτσε ντε! 
– Ααα... εντάξει, εντάξει. 
– «Γιατ’ είναι μαύρα τα βουνά και στέκουν βουρκωμένα; Μην άνεμος τα 
πολεμά; Μήνα βροχή τα δέρνει; Ούδ’ άνεμος τα πολεμά κι ουδέ βροχή τα 
δέρνει. Μόν’ εδιαβαίνει ο Χάροντας με τους αποθαμένους». 
– Μπα... 
– Μα άκου και τη συνέχεια, μην είσαι προπέτης! Θα κλάψουνε μανούλες σου 
λέω: «Παρακαλούν οι γέροντες, τ’ αγόρια γονατίζουν». 
 

Οι απαγγελίες του Χάρου ήταν τόσο μονότονες, που ακόμα κι αν είχε 
καταφέρει να γράψει ένα αριστούργημα, το κατέστρεφε ολοκληρωτικά με το 
μονότονο ύφος του, την άχρωμη χροιά του και γενικότερα την έλλειψη 
συναισθημάτων στην απαγγελία. Και αυτά τα στιχάκια δε θα είχαν καμία τύχη 
κάτω στη Γη, αν έπρεπε να τα απαγγείλει, πόσο μάλλον να τα τραγουδήσει ο 
ίδιος. Ευτυχώς για τον αιώνα που προορίζονταν, είχε ανακαλυφθεί η γραφή, 
οπότε όλο και κάποιος ξέμπαρκος αγρότης θα βρισκόταν να του το πασάρει 
χωρίς να τον δει. 
– «Κόνεψε, Χάρο, σε χωριό, κόνεψε καν σε βρύση, να πιουν οι γέροντες νερό 
κι οι νιοι να λιθαρίσουν και τα μικρά παιδόπουλα να μάσουνε λουλούδια». 
– «Κόνεψε»; «Μάσουνε»; Τόσο σκονισμένη γλώσσα είχα αιώνες να ακούσω! 
Μα πού τα βρήκες τώρα αυτά; 
– Κάτσε ντε, να, να τώρα μπαίνω: «Όχι, χωριά δε θέλω εγώ, σε βρύσες δεν 
κονεύω, έρχονται οι μάνες για νερό, γνωρίζουν τα παιδιά τους, γνωρίζονται τ’ 
αντρόγυνα και χωρισμό δεν έχουν...». 
– Μμμμ... φιλοσοφημένο! Αλλά και πάλι, πολύ Βούρτση... 
– Είναι στοχευμένη επικοινωνία. Τα τελευταία γκάλοπ λένε ότι έχασα πέντε 
μονάδες στους εξήντα πέντε και άνω. Δε φταίω εγώ, οφείλω να μιλήσω στη 
γλώσσα τους, και μάλιστα με εικόνες του δικού τους αγαπημένου ιερού 
παρελθόντος. 
– Τι σχέση έχει το παρελθόν τους; 
– Προμηθέα, πού ζεις; Κάθεσαι δυο λεπτά μαζί τους και καταλαβαίνεις 
αμέσως το πρώτο από τα μεγαλύτερα κουσούρια των ζντουπιών. Εσύ έπρεπε 
να το γνωρίζεις, που τα έχεις ζήσει περισσότερο και τα ξέρεις καλύτερα! 



 40 

– Για πες μου λοιπόν εσύ ο παρατηρητικός. Είμαι πολύ περίεργος τι θα βρείτε 
πάλι να σούρετε στους καημένους τους ανθρώπους. 
– Μα δεν τα λέω εγώ, όλοι τα ξέρουν αυτά. Δηλαδή εσύ δεν έχεις 
παρατηρήσει πως όσο γερνάει ένα ζντούπι, τόσο περισσότερο γουστάρει 
οτιδήποτε έχει να κάνει με το παρελθόν του; Το θεωρεί την πιο καλή εποχή 
της ζωής του, το αγιοποιεί τελείως και χωρίς δεύτερη κουβέντα, ακόμα κι αν 
σε αυτό το παρελθόν, που σου πρήζει το κεφάλι με την τελειότητά του, είχε 
λιώσει στην πείνα, δεν είχε ρούχο να φορέσει, του έσφαξαν την οικογένεια, 
τον έκλεβαν κάθε τρεις και λίγο ή το πέρασε πολεμώντας σε χιονισμένα 
βουνά. Όλα αυτά είναι πρόθυμος να τα ξεχάσει την αμέσως επόμενη στιγμή 
που θα δει έναν μικρότερο μπροστά του. Ειδικά αν είναι πολύ μικρότερος. 
Έφηβος ας πούμε. Κόκκινο πανί! Το μαλλί του, το ντύσιμο, η γλώσσα, οι 
τρόποι, το βλέμμα του. Δεν τη γλιτώνει από πουθενά ο πιτσιρίκος. Όλο και 
κάτι θα του βρει ο γεροζντούπος διαφορετικό από αυτά που έχει μάθει και 
αναγνωρίζει στους γύρω του. Όλο και κάτι θα βρει να ξινίσει. Ε, με τα χρόνια, 
αυτό παγιώνεται και φουντώνει. 
- Μπα; 
- Ό,τι διαφορετικό στον εγκέφαλο ενός γεροζντούπου μεταφράζεται ως κακό. 
Φαντάσου τώρα φούρκα, ενώ ο ίδιος ρημαδεύει, να βλέπει φάτσα κάρτα τους 
νέους να καλοπερνάνε, να τρώνε, να πίνουνε και να ερωτεύονται κι αποπάνω. 
Ειδικά αυτό το τελευταίο! Ε, το τελειωτικό χτύπημα έρχεται όταν βλέπει τους 
πάντες να προοδεύουν, καταφέρνοντας ένα σωρό πράγματα με διαφορετικό 
τρόπο απ’ αυτόν που έχει μάθει. Εκεί τα παίρνει στο κρανίο κανονικά. Μια 
μανία που έχουνε οι γέροι ζντούποι με τους δικούς τους τρόπους, άλλο 
πράγμα! 
– Χμμμ... μου λες δηλαδή ότι η ιερότητα του παρελθόντος στο μυαλό των 
ανθρώπων είναι ανάλογη με την ηλικία τους; 
– Χρόνια το λέω, μην υποτιμάς τη νοσταλγία. Σ’ εμάς κάτω αναγνωρίζεται ως 
το πιο δυνατό συναίσθημα του ζντούπου. Μεγαλύτερο ακόμα και από την 
αγάπη, κι άσε να τα παραμυθιάζουν οι Δώδεκα. Και αυτό το λένε οι 
στατιστικές, τα νούμερα· δεν το λέμε εμείς έτσι αυθαίρετα. Κατάλαβέ το, δεν 
υπάρχει τίποτα πιο ιερό για ένα ζντούπο από το παρελθόν. Όσο κοντύτερα 
στον Αχέροντα, τόσο πιο ιερό το παρελθόν του. Ε, είναι να χαραμίσεις τέτοια 
γνώση; Αρκεί λίγη σκονισμένη γλώσσα, μια μικρή αναφορά στο τότε και 
καθάρισες. Τέλος πάντων, αν είναι τόσο κλαψιάρικο πάντως το ποιηματάκι θα 
το δουλέψω. Βαστάς φραγκάκια, έτσι; 
– Ναι, κάτι λίγα. 
– Τι εννοείς λίγα; Σε μπουκεράδικο πας! 
– Και δηλαδή πόσα θέλει το μπουκεράδικο; Πενήντα ολόκληρα χρυσά έχω, δε 
φτάνουν; 
– Για αρχή... 
– Πότε θα μου πεις πώς ακριβώς να θέτω τα στοιχήματά μου; 
– Εντάξει, εντάξει. Στα γρήγορα όμως. Τις λεπτομέρειες θα σ’ τις πω 
επιτόπου. 
– Τι, εντός του καταστήματος; Στο μπουκεράδικο; 
– Ναι. 
– Μιλάς εκεί μέσα; 
– Ναι. 
– Κανονικά; 
– Ναι. 



 41 

– Με λόγια; 
– Ναι. 
– Όπως και σ’ εμένα; 
– Ναι. 
– Κόφτο! 
– Καλά. 
– Και τότε γιατί παίζουμε όλο τούτο το θέατρο; Αφού σε έχουν δει τόσοι να 
μιλάς και να χαριεντίζεσαι, με περιπαίζεις; Και τα μαθήματα μάρκετινγκ, τα 
άσκοπα κουμπιά σου, τα πλευρά μου που τσάκισα με το βρομερό μανδύα 
σου... 
– Σσστ... μα είναι μπουκεράδικο! 
– Και; 
– Μπου-κε-ρά-δι-κο! 
– Και; 
– Πώς να σ’ το πω, είναι... μεταξύ μας... είναι πάθος. Σαν… σαν την όπερα 
που έχουν τα ζντούπια. Την ξέρεις την όπερα; 
– Ναι, φυσικά. Τι σχέση έχει τώρα η όπερα, φίλε μου; 
– Θα καταλάβεις. Έχεις παρατηρήσει που οι ισχυρότεροι άντρες της Μαφίας 
ξετσουνίζουν σπάνια απ’ τα λημέρια τους, αλλά, όταν αποφασίσουν να 
ξετσουνίσουν, βάζουν τα καλά τους, παίρνουν τις κυρίες τους, κι ενώ έχουν 
προφίλ αδίστακτων και εντελώς σκληρόπετσων και αγέλαστων καθαρμάτων, 
όταν πατήσουν το πόδι τους στην όπερα γίνονται αρνάκια; Λες και μόνο τότε 
επιτρέπεται να συγκινούνται, και μάλιστα τόσο, ώστε να μπορούν να 
μυξοκλαίνε σαν νιάνιαρα. Κι αφού τελειώσει η όπερα, επιστρέφουν στο 
σκληρό προφίλ τους οι άτιμοι σαν να μη συνέβη τίποτα, σαν να μη 
συγκινήθηκαν ποτέ και κυρίως χωρίς να κινδυνεύουν να το χρησιμοποιήσει 
κάποιος εναντίον τους. Κι αυτό είναι απόλυτα φυσιολογικό, γιατί η όπερα είναι 
πάθος. Και οι στιγμές πάθους είναι απόλυτα σεβαστές, σχεδόν επιβάλλουν 
εχεμύθεια... Ο τζόγος είναι σαν την όπερα. Μεγάλο πάθος. Ό,τι πεις ή κάνεις 
μένει εκεί μέσα. Ομερτά. 
– Μπα; 
– Όπως και στο μπουκεράδικο. Εκεί μέσα, φίλε μου, είσαι σκέτος! Δεν 
υπάρχει Χάροντας, δεν είσαι Τιτάνας, Σάτυρος, Κύκλωπας, Σειληνός ή 
Εκατόγχειρας. Είσαι παίχτης! Μόνο. 
 

Ο Προμηθέας δυσκολευόταν να καταλάβει αυτή την ιδιότυπη ομερτά μεταξύ 
των παιχτών, γιατί δε γνώριζε ακόμα την ψυχοσύνθεση του τζογαδόρου. 
Ακριβώς όμως επειδή ήταν καλός φίλος των ανθρώπων και τους έζησε από 
κοντά για πολλά χρόνια, ήξερε καλά τι σήμαινε πάθος γενικά και πόσο το 
χρησιμοποιούσαν οι θνητοί σαν δικαιολογία για τις λαδιές τους. Κατέληξε 
αμέσως πως ο Χάρος χάιδευε τα αφτιά του με όπερες και λοιπές ευγενικές 
κοσμοθεωρίες. Αν είχε όρεξη θα του εξηγούσε ότι το μπουκεράδικο και ο 
τζόγος γενικότερα του θύμιζαν περισσότερο σιωπηλή συνενοχή, που είχε 
εντοπίσει και ανάμεσα στον Πατέρα των Θεών, τον Δία, και στους Σειληνούς, 
όταν κλήθηκε κάποτε να τους τιμωρήσει. Οι αθεόφοβοι τότε είχαν 
αποπειραθεί να βιάσουν την Ήρα μέρα μεσημέρι. 
 

Σε άλλη περίπτωση, και για πολύ μικρότερα παραπτώματα, αν, ας πούμε, 
είχαν αγγίξει ένα τόσο δα πουπουλάκι του Ερμή, θα τους είχε κατακεραυνώσει 
πριν καν το σκεφτούν. Πόσο μάλλον που την είχαν πάρει στο κατόπι από το 



 42 

πρωί και είχαν αλαλιάσει την Ήρα στο κυνηγητό για να τη βιάσουν. Την ίδια 
του τη γυναίκα! Αλλά, τι τα θες, κλήθηκε ο αρχιβιαστής να τιμωρήσει τους 
πορνόγερους! Ε, είπε εκεί μια δυο κατάρες στα γρήγορα, τα κουκούλωσε με 
κάτι ακαταλαβίστικα του τύπου «εντολήν καινήν δίδωμι υμίν ίνα αγαπάτε 
αλλήλους» και το έληξε με προχωρημένα λογύδρια περί ισότητας των δύο 
φύλων, δεύτερων ευκαιριών και πάπαλα. Ούτε μύτη μάτωσε ούτε ένα τόσο δα 
κερατάκι δε στράβωσε. Μεταξύ κατεργαραίων ειλικρίνεια! 
 

– Να σου πω, τι λες γι’ αυτό; «Τρία κοράκια κάθουνται πάνου σ’ ένα 
κουφάρι...» 
– Όχου, λυπήσου με, μην αρχίζεις πάλι! 
– Έλα, μόνο τρεις στίχοι είναι, τι ψυχή έχουν; Δώσε βάση ένα λεπτό που σου 
λέω! Άκου, άκου: «Τρία κοράκια κάθουνται πάνου σ’ ένα κουφάρι... Το ’να 
κοιτά την πόλη σου, τ’ άλλο τη Σαλαντίδα». 
– Μπρρρ... 
– Κάτσε, ρε παιδάκι μου! Άκου μια στιγμή παρακάτω: «Το τρίτο το καλύτερο 
μοιρολογά και λέει: “Πολλή μαυρίλα πλάκωσε, μαύρη σαν καλιακούδα”»... 
– Α πα πα πα! Μην το συνεχίζεις σου είπα! Έλεος! Σκέτη τρομάρα είναι. 
Εκτός κι αν θες να κουβαλάς στο κάρμα σου ένα κάρο καρδιακά επεισόδια. 
– Ω! Ευχαριστώ! Τόσο καλό; 
– Τι καλό; Το αντίθετο λέω! 
– Εεε... κάποια στιγμή πρέπει να μιλήσουμε και για την αρνητική διαφήμιση. 
 
 

Άθλοι Γκουρμέ 
 

Η ΠΟΡΤΑ ΤΗΣ ΣΚΥΛΛΑΣ χτύπησε πάλι. Με έκδηλη την απουσία σαράντα 
ολόκληρων χρυσών νομισμάτων στη φωνή της, απάντησε: 
– Ποιοοοχ; 
– Ο μέγας Μεγακλής! 
– Έμπα. 
– Εσύ, γυναίκα, έψαχνες τον ξακουστό ήρωα; 
– Ναι, γενναίε μου. Κάτχιε όμωχ κι άκου, δεν έχουμε χρόνο. Χιου έχω μεγάλη 
αποχτολή. 
– Ο Μεγακλής είναι πάντα στη διάθεση των ανθρώπων, ο μόνος ημίθεος 
μαχητής ενάντια στο Κακό. 
– Χιε δέκα μέρεχ κχιεκινά η Ιερά Χύνοδοχ για την Προφητεία. Όλοι οι μεγάλοι 
Ιερείχ τηχ Χφαίραχ θα μαγιευτούν χτο ναό του Δία για να εκχιετάχιουν τιχ 
φήμεχ για την Χυντέλεια Τηχ Πλάσηχ. Ε, μετά θα πεινάχιουν, έτχι δεν είναι; 
Δίπλα είμαι. Το «Πατριδοκαπηλείον» για ένα μήνα καλαβαίνειχ ότι πρέπει να 
έχιει το πιο εκλεκτό φαγητό. Το καλύτερο τηχ Πλάχηχ! 
– Ντροπή, Σκύλλα! Τι σχέση έχουν όλα αυτά με τον Μεγακλή; Με έναν ήρωα; 
Το μαχητή... 
– Για διάβαχιε εδώ το μενού. 
– Ε... η ανάγνωση είναι μια εντελώς περιττή ασχολία για έναν ήρωα. Ένας 
ήρωας... 
 

Ο Μεγακλής, ξακουστός σε ολόκληρη την Πλάση για την υπεράνθρωπη 
δύναμή του, δεν ήταν άνθρωπος των γραμμάτων και της σκέψης γενικότερα. 



 43 

Μερικά ταλέντα όπως η μυϊκή δύναμη, η ευκολία να πνίγει φίδια από την 
κούνια του, καθώς και όλα όσα ακολουθούν τη φήμη για ερωτικές σχέσεις της 
μητέρας του με τον Πατέρα όλων των Θεών, τον Δία* δύσκολο να του 
αφήσουν μυαλό για μαθήματα. Εδώ απλοί άνθρωποι και δε στρώνονται να 
μάθουν να διαβάζουν και να γράφουν, θα καθόταν να παιδεύεται ένας 
ημίθεος; Ο γιος του Δία; Ο ήρωας που είχε γραφτό του να θυσιάσει τη ζωή 
του για να υπηρετεί τους ανθρώπους και να τους σώζει από κάθε δεινό; 
 

Αυτά και άλλα έκαναν τον Μεγακλή να γυρίζει από πόλη σε πόλη και να 
πολεμά το Κακό, χωρίς ποτέ να αμφισβητεί πόσο κακό ήταν το εκάστοτε κακό 
και για ποιον**. 
– Μη χιε νοιάγιει, Μεγακλή μου. Θα χ’ τα διαβάχιω εγώ και έχε τ’ αφτιά χιου 
ανοιχτά. Χπεχιαλιτέ: Όρνιθεχ Χτυμφαλίαχ χιοταριχμένεχ με χταφίδεχ, 
Ερυμάνθιοχ Κάπροχ με χιάλτσα φράουλαχ, Κεφαλάκι Λερναίαχ Ύδραχ 
καπχιαλιχμένο με δαυλό και χυνοδευόμενο από πατάτεχ οφτέχ. Φρούτο: 
Επιχρυχιωμένα Μήλα Εχπερίδων γεμιχτά με καρύδια και μέλι. Ποτά: Κραχί και 
γάλα Λιονταριού Νεμέαχ. Κατάλαβεχ; 
– Ο Μεγακλής καταλαβαίνει τα πάντα. Και πεινάει κιόλας. 
– Μεγακλή, χιυγκεντρώχιου χτο καθήκον! Χιε θέλω να μου φέρειχ τιχ πρώτεχ 
ύλεχ του καταλόγου. 
– Πώς μιλάς έτσι σε έναν ήρωα, γριά; Τι τον πέρασες τον Μεγακλή, μανάβη; 
Πώς τόλμησες! 
– Ηρέμηχιε, Μεγακλέα μου. Πρόκειται χιαφώχ για ηρωικέχ πράκχειχ! 
Πρόκειται για άθλουχ! Ακούς; Ά-θ-λ-ο-υ-χ. Και θα πληρωθείχ καλά. 
 

Στα αφτιά του Μεγακλή η σύνδεση επιτέλους έγινε μόλις άκουσε τη σωστή 
λέξη. Δυο μέρες πριν στο Μαντείο των Δελφών ο χρησμός της Πυθίας ήταν 
επί λέξει: «Δέκα πιάτα... ε… άθλοι θα σε εξιλεώσουν. Πρέπει οπωσδήποτε να 
πραγματοποιήσεις Δέκα Άθλους». Ορίστε! Μόλις τους είχε βρει όλους 
μαζεμένους, και θα πληρωνόταν κιόλας. Στον ηρωικό εγκέφαλο του Μεγακλή 
η μετάφραση όλων αυτών ήταν: «Δύο ολόκληρα καλά». 
 

– Ο Μεγακλής αποφάσισε να δεχτεί αυτούς τους άθλους. Ένας ήρωας δεν 
πρέπει να φέρνει ποτέ αντιρρήσεις, και ειδικά όταν πρόκειται για άθλους! 
Πόσο θα πληρωθεί ο Μεγακλής γι’ αυτή τη δουλειά; 
– Θα τρωχ και θα πίνειχ τουχ άθλουχ χιου για όχιο διαρκέχιει η Χιύνοδοχ. Για 
έναν ολόκληρο μήνα χιου λέω! 
– Εντάξει. Και τι πρέπει να κάνει ακριβώς ο ημίθεος; 
– Μην ανηχυχείχ, Μεγακλή. Να, θα χ’ τα γιωγραφίχιω για να μην κχιεχάχιειχ 
τίποτα. Πρώτα θα παχ χτη Χτυμφαλία και θα μου χκοτώχιεις όχιεχ όρνιθεχ 
βρειχ. Να, σου έφτιακχια μια κοτούλα με ακχιαλένια νύχια. Πρόχιεκχιε μη χιου 
κχιεπουπουλιαχτούν χτο δρόμο. Θέλω να χτολίχχιω τα πιάτα με τα πούπουλα 
για να γίνουν γκουρμέ. 
– Γυναίκα, οι Στυμφαλίδες όρνιθες είναι ανθρωποφάγες. Θα τους ταΐσεις ένα 
τέτοιο πιάτο; 
– Τι λεχ; Ίχια ίχια! Εκτόχ που θα είναι αρκετά πχιωμωμένεχ, προορίγιονται και 
για ιερείχ, μη φοβάχιαι τίποτα. Αυτοί δε θα ’χουν κανένα πρόβλημα να 
χωνέψχιουν ένα τόχιο πνευματικό φαγητό... φίχκα από πχυχιές. Ένα 
πολυδιάχτατο φαγητό με ιερά νοήματα! 
– Ο Μεγακλής πάντως δε θα ακουμπήσει αυτό το πιάτο. Τι είναι γκουρμέ; 



 44 

– Μεγακλέα μου, η χκληρή γιωή ενόχ ήρωα δε χιου επιτρέπει απολαύχειχ. 
Πρόκειται για την τελευταία μόδα χτη γεύχη. Για να κχιέρειχ, πεχ ότι γκουρμέ 
είναι εκείνο το φαγητό που το τελευταίο που χιε νοιάγιει είναι η γεύχη και η 
ποιότητά του. Και πρόσθεσε από μέσα της σε άψογη προφορά: «Ενώ το 
πρώτο που σε νοιάζει είναι να κοστίζει μια περιουσία και να κάνει σετάκι με τις 
κουρτίνες». 
– Εντάξει, Σκύλλα, μην καθυστερείς. Λίγο ενδιαφέρουν όλα αυτά έναν ήρωα. 
Ετοίμασε τους άθλους κι ο Ήρωας θα επανέλθει να τους πάρει. 
 

Η γριά αποχαιρέτησε τον Μεγακλή και βάλθηκε να ετοιμάζει σκίτσα. Έφτιαξε 
τον αιμοσταγή Ερυμάνθιο Κάπρο, τη Λερναία Ύδρα με τα είκοσι τρομαχτικά 
κεφάλια, τα Χρυσά Μήλα των Εσπερίδων και όλες τις ύλες για τα πιάτα της. 
Το τρομερό Λιοντάρι της Νεμέας το ζωγράφισε με πολλά βυζιά να εξέχουν, 
ώστε να θυμηθεί ο ήρωας ότι πριν το σφάξιμο πρέπει να το αρμέξει 
κιόλας.  Φρόντισε να μην εξέχει τίποτε άλλο από τα υπόλοιπα θρυλικά που 
προφανώς εξέχουν στα θρυλικά τέρατα, για να μην τον μπερδέψει και κάνει 
καμιά χοντράδα. Συμπλήρωσε δίπλα και δύο βαρέλια κρασί. Ε, μια που θα 
βρισκόταν στη Νεμέα, ευκαιρία ήταν να φέρει επιτέλους και λίγο κρασί της 
προκοπής. 
 
*κι αφού δεν του έχει συστηθεί άλλος για πατέρας του 
**Αυτό βέβαια απασχόλησε κάποτε το μυαλό του, όταν κάποιοι γεωργοί, που πότιζαν τα 
χωράφια τους από τα δύο μεγάλα ποτάμια, του απαγόρεψαν ρητά να ξαναπατήσει το πόδι του 
στα μέρη τους. Μπορεί να είχε καταφέρει να κάνει λαμπίκο τους τεράστιους στάβλους, που 
ήταν τότε το καθήκον του, αλλά καλό για τους στάβλους σήμαινε κακό για τρία ολόκληρα 
χωριά, αφού είχε αλλάξει τη ρότα των ποταμών ο φωστήρας. Τους ξέρανε όλα τα σπαρτά. 
Απορημένος ο Μεγακλής συμβουλεύτηκε έναν γκριζομάλλη αναμαλλιάρη φιλόσοφο, που του 
εκμυστηρεύτηκε: «Όλα είναι σχετικά». Ο ήρωας μπερδεύτηκε ακόμα περισσότερο και, εφόσον 
οι γεωργοί αρνήθηκαν να τον πληρώσουν για να επαναφέρει τα ποτάμια, συνέχισε το ταξίδι 
του με ήσυχη τη συνείδηση και πεπεισμένος ότι είχε κάνει το καλό. Το δικό του καλό δηλαδή, 
που δεν ήταν καθόλου σχετικό αλλά το πιο σίγουρο καλό απ’ όλα. 
 
 

Η Γνώση 
 

ΟΙ ΠΡΟΦΗΤΕΙΕΣ από τη θεϊκή σκοπιά δεν ήταν ό,τι καλύτερο μπορούσε να 
τύχει, γιατί, με λίγα λόγια, σήμαιναν πως κάποιος θνητός είχε ρίξει μια κλεφτή 
ματιά στα Ακασικά Αρχεία. Το πρόβλημα δηλαδή δεν ήταν ακριβώς η ματιά 
αλλά η κλεφτή ματιά. Τα Ακασικά Αρχεία, κρυμμένα καλά κάτω από το χαλάκι 
του σύμπαντος, κατά ένα μαγικό τρόπο, περιείχαν όλη την πληροφορία της 
ανθρωπότητας. Τα πάντα όμως. Η Γη, οι Υπόκοσμοί της, το παρελθόν, το 
παρόν, το μέλλον, όλα. 
 

Οι Δαίμονες, γνωστοί για τη σκανταλιάρικη φύση τους, στην αέναη 
προσπάθεια να προκαλούν μπελάδες στους θνητούς και στους θεούς – χωρίς 
να το λένε παραέξω αυτό το τελευταίο–, προέβαλλαν, τυχαία, μελλοντικά 
γεγονότα στο μυαλό προσεκτικά επιλεγμένων ανθρώπων, κυρίως μέσω 
ονείρων. Όταν όμως είχαν κέφια, έβρισκαν πιο ευφάνταστους τρόπους να 
μεταδώσουν τα αρχεία αυτά: με εκτυφλωτικές λάμψεις απ’ τον ουρανό, με 
καιόμενες βάτους, με οράματα, με απαγωγές από εξωγήινους και μια φορά, 
στο Αιγάλεω, με κνιδωτικό δερμογραφισμό… 
 



 45 

Από όλα τα πλάσματα του Ολύμπου, μόνο οι Δαίμονες κατείχαν το πλήρες 
περιεχόμενο των Ακασικών Αρχείων, και αυτός ήταν ο κύριος λόγος που 
προκαλούσαν το μίσος των υπόλοιπων θεών. Γιατί, μέσες άκρες, οι 
περισσότεροι κάτοικοι του Ολύμπου γνώριζαν τι έχει συμβεί στη Γη μέχρι τον 
εικοστό πρώτο αιώνα, αλλά για τα μελλούμενα δεν είχαν ιδέα. Όλοι 
ανεξαιρέτως οι αθάνατοι τους φθονούσαν θανάσιμα, διότι γνώριζαν τα πάντα 
για το μέλλον του κόσμου των θνητών.  
 

Βέβαια οι παμπόνηροι Δαίμονες προέβαλλαν προς υπεράσπισή τους 
λογικότατα επιχειρήματα, όπως για παράδειγμα πως η ασχήμια τους ήταν 
τόσο παροιμιώδης που μόνο η γνώση των Ακασικών Αρχείων θα μπορούσε 
να αντισταθμίσει τέτοια ψυχική οδύνη. Και πρόσθεταν πως, παρόλο που 
στους Δαίμονες η γνώση ήταν έμφυτη από την πρώτη στιγμή που τους 
έπλασε ο Δίας, τα Ακασικά Αρχεία δεν ήταν κρυφά. Αντιθέτως, ήταν 
προσβάσιμα από όλους τους Ολύμπιους, και δε θα ήταν καθόλου δύσκολο να 
κατακτηθεί η γνώση από όποιον θεό το επιθυμούσε. Αρκεί να διέθετε δύο 
αιωνιότητες και να αφιέρωνε ελάχιστη μελέτη, το πολύ δέκα δώδεκα ωρών 
ημερησίως, με λυσάρια και ιδιαίτερα μαθήματα από τους ίδιους προς τρία 
χρυσά νομίσματα την ώρα. 
 

Ο Δίας, για να αποφύγει τις φασαρίες, λέγοντας ότι η γνώση πρέπει να 
προφυλαχτεί –αλλά κυρίως για να σώσει την αισθητική του Ολύμπου–, 
φυλάκισε τους Δαίμονες στις πιο βαθιές σπηλιές του Κάτω Κόσμου, στον Άδη. 
Και, παρόλο που οι θεοί σταμάτησαν να ασχολούνται μαζί τους, εκείνοι, στον 
ελεύθερο χρόνο τους, όταν δηλαδή δεν εργάζονταν πάνω σε εφευρέσεις για 
τα πλάσματα του Κάτω Κόσμου, δε σταμάτησαν καθόλου να ασχολούνται με 
το αγαπημένο τους παιχνίδι: τους ανθρώπους. 
 

Το πρόβλημα παρέμενε όμως. Όταν ένας δαίμονας προέβαλλε μια μελλοντική 
σελίδα στο μυαλό ενός ανθρώπου, αυτό ήταν εξαιρετικά επικίνδυνο, γιατί 
υπήρχε η πιθανότητα να χαλάσει το μέλλον, και ειδικά αν αυτή η ματιά 
αφορούσε γεγονότα, χιλιάδες χρόνια μετά την εποχή του. Έτσι, προκειμένου 
να μην αλλάξει ολόκληρη η ιστορία από τέτοιου είδους παρανοήσεις και να 
πρέπει μετά οι θεοί να ενημερώσουν ατέλειωτους τόμους αρχείων, και να 
χαθούν από τα πράγματα για αιώνες λόγω γραφειοκρατίας, έσπευσαν να 
ορίσουν γρήγορα κανόνες: για να γίνεται στο εξής πιστευτή μια προφητεία, ο 
εκάστοτε προφήτης θα ήταν υποχρεωμένος να την παρουσιάζει στο κοινό του 
κωδικοποιημένη, σε τετράστιχα ή και τα δύο. 
 

Με αυτόν τον τρόπο, όσες πληροφορίες κι αν διέρρεαν οι σκανταλιάρηδες 
Δαίμονες από τα Ακασικά Αρχεία, οι Θεοί είχαν το κεφάλι τους ήσυχο ότι 
δύσκολα θα άλλαζε κάτι στ’ αλήθεια, καθώς ο καθένας θα είχε την αμφιβολία 
μήπως δεν αποκωδικοποιήθηκαν σωστά τα θεϊκά μηνύματα του Προφήτη ή 
μήπως είχε μεταφραστεί το μέλλον όπως τον συνέφερε. Όσοι Προφήτες, απ’ 
την άλλη, προσπάθησαν να αποδώσουν την προφητεία ατόφια και σκέτη, 
θεωρήθηκαν τρελοί, ψευδοπροφήτες ή απατεώνες.  
 

Εκτός βέβαια κι αν κάποιος είχε την όρεξη, αντί για κωδικοποιημένα 
τετράστιχα, να στρωθεί και να γράψει τούβλα ολόκληρα με ατόφια αλήθεια, να 
τα ονομάσει επιστημονική φαντασία, με κανένα μυστικιστικό όνομα τύπου 
Κώδικας Το Βίντσι, και να προτιμήσει τα πενιχρά εισοδήματα ενός συγγραφέα 



 46 

απ’ αυτά ενός Προφήτη, διότι είναι προφανές ότι κανείς δε θα ενδιαφερόταν 
για τόσο τραβηγμένες συνωμοσίες. Σε αυτή την υποθετική περίπτωση, οι Θεοί 
δε θα τον τιμωρούσαν, γιατί θα το έκαναν ούτως ή άλλως οι Μοίρες. Γι’ αυτό 
είχε τέτοιο σουξέ η Πυθία.  
 

Δε θα ήταν ποτέ δυνατόν μια θεϊκή, ή έστω, ημίθεη παρουσία να μιλούσε 
ανθρώπινα. Ένα μήνυμα από τους Θεούς δε θα μπορούσε να ανακοινώνει 
ωμά τον επικείμενο θάνατο ενός στρατιώτη. Έπρεπε να ακούγεται πιο 
θεόπνευστο, και πάντα με ένα τσικ ελπίδας, κάτι σαν «ήξεις αφήξεις ουκ εν τω 
πολέμω θνήξεις». Αυτό μάλιστα! Ήταν πασιφανές: ένα προϊόν θεϊκής σκέψης 
και σύλληψης! 
 
 

Ρέντα 
 

– ΤΑΜΕΙΟ ΠΑΛΙ, Εγκελαδάκοοο! Χρόνια είχα να πιάσω τέτοιο σερί. Λαυράκι σου 
λέω! 
– Και ν’ αφήσεις τέτοιο ρεγάλο; Ποιος είσαι, ο Ωνάσης; Τούμπες έκανε πάλι ο 
Αυτόματος. Κοίτα τι χαρούμενα που τσουλάει το κουρδιστήρι, να ’ούμε. 
– Άστε, ρε παιδιά, εμείς τα χώνουμε κανονικά κάθε μέρα εδώ μέσα κι αυτός 
ανοίγει σαμπάνιες στην υγειά των κορόιδων. Μας τα παίρνει χοντρά ο 
Αυτόματος, μην κοιτάτε που δεν το λέει. 
 

Η αθεράπευτη τάση των τζογαδόρων να μεγαλοποιούν τα κέρδη του 
διπλανού τους και να κλαίγονται μόνιμα για τα δικά τους ήταν το πρώτο που 
θα παρατηρούσες στο Τυχερό Κουτί. Ακόμα κι αν έπαιζες το ίδιο δελτίο, με τις 
ίδιες ακριβώς προβλέψεις με το διπλανό σου, ακόμα κι αν πηγαίνατε να το 
επικυρώσετε μαζί και μετά να εισπράξετε τα ελάχιστα νομίσματα, ήταν θέμα 
λεπτών μέχρι να αρχίσει η φαγωμάρα. Μόλις έκανες πως έβγαζες το χέρι απ’ 
την τσέπη, θα άρχιζαν οι κατηγόριες για το πόσα πολλά κέρδισες και πως 
σίγουρα είχες κάποιο δελτίο κρυμμένο στο μανίκι που δεν ήθελες να 
μοιραστείς και πως δεν ντρέπεσαι να κοροϊδεύεις τους φίλους και συμπαίχτες 
σου και σε ξέρουμε καλά εσένα που δε θες να λες σε κανέναν πως τα 
τσεπώνεις χοντρά. 
 

Πρώτος πρώτος σ’ αυτού του είδους τους καβγάδες πάντα ο Εγκέλαδος, 
γνωστός και ως Σικελός. Παρόλο που κάποιοι έκαναν μερικές προσπάθειες 
να εκθέσουν λογικότατα επιχειρήματα για το αντίθετο, δε θα μπορούσαν να 
νικήσουν τους πολλαπλάσιους χαμένους, που έψαχναν εναγωνίως 
παγαποντιές και στημένα παιχνίδια για να δικαιολογήσουν τη χασούρα και το 
επιπόλαιο ή ξεροκέφαλο ποντάρισμά τους. 
 

– Έλα, ρε Σικελέ, τι βγάζει; Ψίχουλα. Εγώ σας το λέω. Η γκανιότα είναι πια 
της πείνας. Από τότε που του έβαλε χέρι ο Μεγάλος, μαζεύτηκε. Όλα κι όλα, 
αυτό είναι τραβηγμένο τώρα. Μην είστε αχάριστοι και κυρίως μην κάνετε το 
τόσο ΤΟΣΟ! Άμα δε βγάζετε τίποτα, παρατήστε τα, στην τελική. Το στοίχημα 
δεν είναι για ερασιτέχνες, τα έχουμε ξαναπεί! 
– Εγώ, μια φορά, ξέρω ότι κανείς μας δεν έχει πιάσει την καλή εδώ μέσα. 
Ακόμα κι αν κερδίσουμε δυο τρεις φορές σερί, ούτε στα λεφτά μας δεν 
είμαστε. Μαρσύα, άλλος τα παίρνει. 



 47 

– Σσσς... πρόσεχε, Σικελέ! Φρόντισε μη σ’ ακούσει ο Κουτσός, γιατί σε 
αφαλόκοψε! 
– Γιατί, θα τον φοβηθώ, ρε μόρτη, νομίζεις; Πελάτης του είμαι. Το λέει κι ο 
Χάρος, ο πελάτης έχει πάντα δίκιο. Μπορεί να στεγνώσει από ψιλά, μπορεί να 
καταντήσει μπατίρης, μπορεί να πουλήσει το σπίτι και τη γυναίκα του, για να 
έχει φράγκα να τζογάρει, αλλά, γενικά μιλώντας, έχει πάντα δίκιο. 
– Το ’πες και μόνος σου, «γενικά μιλώντας». Ειδικά όμως, δε σε βλέπω και 
τόσο καλά. Το νου σου, βρε φίλε, που σου λέω! Αυτά δεν περνάνε στον 
Ήφαιστο. Είναι πολύ παράξενος τώρα στα γεροντάματα. Τους πέντε 
τελευταίους αιώνες έχει καταντήσει σκατόγερος σωστός! Δεν το ’χει σε τίποτα 
να σε στείλει στα Τάρταρα για βρούβες. Άκου που σου λέω! 
– Μα δεν έχει βρούβες στα Τάρταρα... 
– Ακριβώς. 
– Ποια Τάρταρα, αγαπητέ Μαρσύα; Να παρακαλάει μην τον στείλει στο 
Καρβουνιάρικο με τους εξόριστους. Τους Γίγαντες! 
– Έλα μου ντε! Πες τα, βρε Έριδα. Εκεί κι αν θα λαλήσει ο Σικελός! 
– Καλά. Αλλά, να μου το θυμάστε κι οι δυο σας, μας κλέβουν μπροστά στα 
μάτια μας εδώ μέσα και πρέπει να κάνουμε κάτι. Και γρήγορα, να ’ούμε. 
– Τίποτα δε θα κάνουμε, Σικελέ. Λες κι έχουμε εναλλακτική; Θυμάσαι μήπως 
πώς ήταν ο Όλυμπος πριν το μπουκεράδικο; Νεκροταφείο σκέτο ήτανε. Και 
που τα ’χαμε τα λεφτά, τι τα κάναμε; Κομπόδεμα. Ενώ τώρα! 
– Σαν να ’χεις δίκιο, Αελλώ μου... 
– Μανταμίτσα, πάγαινε μόνο πιο κει, γεμίσαμε κοτόψειρες, να ’ούμε! 
 

Χάρου Οδύσσεια 

– ΤΟ ΒΑΣΙΚΟΤΕΡΟ ΟΛΩΝ είναι να διακρίνεις εάν το σενάριο θα δουλέψει. Από εκεί 
ξεκινούν όλα. 
– Ε; 
– Συγκεντρώσου, Προμηθέα, φτάνουμε, δε θα σ’ τα λέω συνέχεια! 
– Ααα! 
– Έχουμε τρία πιθανά αποτελέσματα σε κάθε σενάριο. Τρεις μόνο 
περιπτώσεις όλες κι όλες. Εύκολο είναι, αλλά δώσε βάση. Το πρώτο, ο άσος, 
σημαίνει να εγκριθεί από το Συμβούλιο των Θεών και να φυτευτεί στη Γη. Το 
διπλό, να απορριφθεί – για πολλούς λόγους, θα σου πω άλλη φορά. Και το 
τρίτο, χιχάκι, να καταστρέψει το μοντέλο πριν παρθεί απόφαση. 
– Να το καταστρέψει; Χιχάκι; 
– Χι, ρε παιδί μου, χινάρι, ισοπαλία. Σημαίνει ότι δε νικάει κανείς. Ούτε οι Θεοί 
διασκεδάζουν, αφού δε μένει ζντούπι ζωντανό. Ούτε τα ζντούπια είναι σε 
θέση να προσφέρουν μελλοντικά θεάματα. Άσε που ψοφάνε κιόλας! 
– Και δηλαδή τι ακριβώς μπορεί να κάνει το... χιχάκι; 
– Πώς το λένε, να αφαιρέσει κάθε μορφή ζωής. Να το ανατινάξει, να το 
πλημμυρίσει, να φέρει παγετώνες, ξέρω ‘γω; Α, ναι. Όπως τότε με το σενάριο 
της Λάθεσης, το «Ποντιακό ρέιβ». Είχα ποντάρει όλο το μεροκάματο, φίλε. 
Πέντε βαρκάδες ζντούπια μού πήρε να το μαζέψω! Και είχε και μουσώνια ο 
Αχέροντας εκείνη τη μέρα, μούσκεμα έγινα. Άσε που πιάστηκαν τα χέρια μου 
να κουμαντάρω τη βάρκα! Το ’χα μελετήσει όμως καλά σου λέω, σιγουράκι 
ήτανε. Ε, από την πρώτη στιγμή άρχισαν να αιμορραγούν τα ζντούπια απ’ τ’ 
αφτιά, μετά παραντούραγαν, έπεφταν κάτω και ψοφάγανε. Σε δυο ώρες τα 
’χαμε χάσει όλα. Ποιος να το φανταστεί αυτό; Και μάλιστα προτού καν 



 48 

προλάβει να ψηφίσει το Συμβούλιο. Εγκεφαλικό κόντεψα να πάθω! Κόκαλο 
έμεινα! 
– Κόκαλο; 
– Που λέει ο λόγος, ρε παιδάκι μου! 
– Πφφφ, εύκολη περίπτωση. Εγώ ξέρω ανθρώπους που πέθαναν από 
ποντιακά σκέτα. Άκου ρέιβ... 
– Ναι, ε; Δηλαδή τι τους κάνει αυτό; 
– Τι δεν τους κάνει να ρωτάς! Ο ανθρώπινος ακουστικός πόρος δεν είναι 
παίξε γέλασε. Ένα απλό τυμπανόγραμμα θα αρκούσε για να σου αποκαλύψει 
πως το αντανακλαστικό του πόρου αυτού στους ήχους δεν αντέχει πέρα από 
συγκεκριμένα όρια. Πώς να σ’ το πω, έχει τις δικές του αντοχές. Οι δονήσεις 
που προκαλούν στον υμένα του τα ηχητικά κύματα κάθε λογής είναι 
αναλογικές του ερεθίσματος και μεταφέρονται εκεί κατευθείαν από τον έξω 
ακουστικό πόρο. 
– Ε; 
– Με λίγα λόγια, μια εξαιρετικά μεγάλη και σουβλερή δόνηση, πόσο μάλλον 
ποντιακό ρέιβ –έλεος, παλιοσαδίσταροι!– είναι πολύ πιθανό να προκαλέσει τη 
διάρρηξή του. 
– Δηλαδή; 
– Ουφ! Πιο απλά, κάποιοι ήχοι, που φαίνονται σ’ εμάς φυσιολογικοί, είναι 
ικανοί να σκοτώσουν άνθρωπο σε δευτερόλεπτα. Ή να τον τρελάνουν. Ή να 
τον παρασύρουν σε αίσχη, αν σκεφτείς την περίπτωση Οδυσσέα χωρίς 
ωτοασπίδες στην εξαιρετικά διασκεδαστική ραψωδία με τις Σειρήνες. 
– Α! 
– Λένε ότι ο Όμηρος τα πήρε χοντρά από δαύτες για να τις γράψει όμορφες. 
– Πενταροδεκάρες μπροστά σε αυτά που έσπρωξε η Κίρκη. Όχι, την έχεις δει; 
– Πριν από καιρό. 
– Μα, «Κίρκη ευπλόκαμος»; 
– Έλα, μωρέ... 
– Μα, «προσηύδα δῖα θεάων»; 
– Σιγά... 
– Μα, «περὶ δὲ ζώνην βάλετ᾽ ἰξυί καλὴν χρυσείην»; 
– Απαγορεύεται; 
– Μα, «ζώνην»;;; 
– Ναι, γιατί, βρε ρατσίσταρε, που μόνο σκελετωμένες έχετε εκεί κάτω; Μη 
δείτε μια γυναίκα με καμπύλες, αμέσως να τη βγάλετε άχρηστη! 
– Όχι, την έχεις δει; Εδώ δε μιλάμε για απλή νταρντάνα, εδώ μιλάμε για τρία 
χιλιόμετρα κοιλιά και τέσσερα στομάχι. 
– Κακίες... 
– Καλά. Να σου τύχει εσένα να πέσεις στο νησί της, να σε δέσει με μάγια μη 
φύγεις, να σε αποπλανεί για δεκαετίες, να σ’ τη γράφουνε μετά για γκομενάρα, 
και θα σου πω εγώ... 
– Κι εσένα τι σε νοιάζει; Ο Οδυσσέας την πάτησε. Ζντούπι, όπως τους λες. 
Έπεσες εσύ στο νησί της; 
– Εεε... 
– Μη μου πεις! Το ανεπαίσθητο τρέμουλο του κάτω γναθικού οστού τον 
πρόδωσε. 
– Ήταν μια σκοτεινή και παγωμένη βραδιά. Είχαμε βγει όλοι οι υποψήφιοι 
Χάροντες για εκπαιδευτικό ταξίδι με τις βάρκες... 
– Και σε τόσο τρυφερή ηλικία... 



 49 

– Ναι. 
– Αμούστα... ε... παλικαράκι ήσουν ακόμη, φίλε μου. 
– Ναι. 
– Πάνω από τρεις φορές; 
– Ναι. 
– Η πρώτη σου; 
– Ναι. 
– Για πες, είναι τόσο ανώμαλη όσο λένε; 
– Ναι. 
– Σ’ έβαλε να κάνεις και το γουρούνι; 
– Κόφτο! 
– Καλά. Τι έλεγα; Α, ναι. Που λες, το ανθρώπινο τύμπανο είναι πολύ 
ευαίσθητο πράγμα. Ούτε δευτερόλεπτο δε θα άντεχε άνθρωπος εδώ πάνω 
στον Όλυμπο. Μην κοιτάς εγώ κι εσύ που η ανατομία μας αντέχει. Σειρήνες, 
λάμιες, ο Βρόντης, μόλις πάταγαν το πόδι τους θα έπεφταν ξερά. 
 

Θέλοντας να ξεχάσει γρήγορα τις άσχημες στιγμές του παρελθόντος, ο 
Χάροντας επικεντρώθηκε σε χαρούμενες σκέψεις. Όπως τον είχε 
συμβουλέψει ο Δαίμονας Φροντ, ο Υπεύθυνος Ψυχικής Ανοσίας του Κάτω 
Κόσμου, κάθε φορά που το μυαλό του γέμιζε δυσάρεστες σκέψεις, όφειλε να 
καταφύγει για λίγο με τη φαντασία του στο Ασφαλές του Μέρος. Ένα μέρος 
αγαπημένο, που είχε χτίσει με το μυαλό του κάθε λεπτομέρεια, και που 
αντιπροσώπευε για τον Χάρο την απόλυτη ευτυχία. Ένα μέρος που είχε 
πλάσει σπιθαμή προς σπιθαμή για κάθε ώρα ανάγκης, έτσι ώστε κάθε νοερή 
του επίσκεψη, έστω και μερικών δευτερολέπτων, να έχει τη δύναμη να τον 
γαληνέψει αμέσως. 
 

Το είχε απλά φανταστεί τα χρόνια που έμενε με την Κίρκη, και τώρα δεν είχε 
παρά να εστιάσει στο κουπί του και αμέσως βρισκόταν εκεί. Το Ασφαλές του 
Μέρος δεν ήταν φανταχτερό. Ούτε χρώματα ούτε βαριά αρώματα ούτε 
περίτεχνη αισθητική. Για έναν αληθινό Χάροντα η πραγματική ομορφιά δεν 
έχει ποτέ να κάνει με την όραση, την αφή, την ακοή. Δεν άγγιζε τις αισθήσεις 
του. Ή μάλλον μια αίσθηση την άγγιζε: την αίσθηση της αξίας. Κυριολεκτικά. 
Το Ασφαλές του Μέρος ήταν ένα τετράγωνο μεταλλικό κουτί σφηνωμένο σε 
ένα γκρίζο σύννεφο, γεμάτο κερδοφόρα δελτία και χρυσά νομίσματα. Κι αυτός 
καθισμένος σε μια γωνιά να υπολογίζει αποδόσεις και να μετράει τα κέρδη 
του. Κατά μέσο όρο, πέντε δευτερόλεπτα αρκούσαν για να είναι χαρούμενος 
για μια ολόκληρη μέρα. Τουλάχιστον μέχρι τη στιγμή που θα πήγαινε και το 
σώμα του εκεί. 
 

Μετά από λίγο, όντας ευτυχισμένος και πάλι, η σκέψη του επέστρεψε στα 
εγκόσμια. Όλες αυτές οι λεπτομέρειες για το ανθρώπινο τύμπανο, το τύμπανο 
του Χάροντα, τις άκουγε πλέον σαν μελωδία χρυσών νομισμάτων. Ήταν πολύ 
ευχαριστημένος με την απόφασή του να τα πει όλα στον Προμηθέα. Οι 
δημόσιες σχέσεις, η ακαδημαϊκή αλλά και εμπειρική ανθρωπολογία, ειδικά 
όμως η εμμονή του φίλου του στη λεπτομέρεια θα του ήταν πολύτιμες. 
 

Για να βγάλεις λεφτά από κάτι πρέπει να το κατέχεις καλά ή τουλάχιστον να 
πείθεις για αυθεντία. Όλοι ξέρουν πως δεν μπορείς, για παράδειγμα, να 
πετύχεις ως Θεός αν η πτυχιακή σου δεν περιλαμβάνει οπωσδήποτε 
μεσαιωνικά βασανιστήρια. Δεν αρκεί η όπερα για να πετύχεις ως Σειρήνα, αν 



 50 

δεν είσαι παράλληλα και λεπτή σαν μοντελάκι. Δεν μπορείς να είσαι Χάροντας 
αν δεν περπατάς και δε φέρεσαι σαν Χάροντας. Έτσι και με τον τζόγο, δεν 
μπορείς να στοιχηματίσεις αν δεν κοιτάξεις καλά το άλογο στα δόντια – ή στη 
συγκεκριμένη περίπτωση στα αφτιά. 
 

– Έχω την εντύπωση ότι θα βγάλουμε πολλά λεφτά εγώ κι εσύ. 
 
 

Σχετικότητες 
 

Ο ΧΡΟΝΟΣ ΣΤΟΝ ΟΛΥΜΠΟ ήταν κάτι πολύ σχετικό. Πιο σχετικό δε θα μπορούσε 
να είναι. Συγκεκριμένα, ίσχυε ένα φαινόμενο που περιέργως έμοιαζε τρομερά 
με τη θεωρία που οι επιστήμονες της Γης ονόμαζαν «Σχετικότητα της 
Ταυτοχρονικότητας». Χοντρικά δηλαδή μπορεί κάποιος Ολύμπιος να πάθαινε 
Μεσαίωνα με Βιομηχανική Επανάσταση μαζί και ο ακριβώς δίπλα του 
Μικρασιατική Καταστροφή και Μιλένιουμ.  
 

Μπορεί να ζούσαν στην ίδια εποχή με τη Γη, ωστόσο δεν ήταν καθόλου 
αφύσικο για εκείνους να έχουν κολλήσει ταυτόχρονα σε δύο ή και τρεις καμιά 
φορά εποχές ο καθένας, και μάλιστα όχι απαραίτητα ίδιες με των άλλων. 
 

Το παράξενο αυτό φαινόμενο δεν ήταν τίποτα αστροφυσική, αντιθέτως. Όλα 
είχαν να κάνουν με τη βασική λειτουργία του Ολύμπου. Από τη στιγμή που για 
την πλειονότητα των κατοίκων του δεν ήταν τίποτε άλλο παρά το Επίσημο 
Παρατηρητήριο και Αναδευτήριο της Γης, η κύρια ασχολία τους δε θα 
μπορούσε να είναι άλλη από την ενασχόληση με τους Υποκόσμους. Ήταν το 
μοναδικό ενδιαφέρον πράγμα στον Όλυμπο, αν φυσικά δεν ήσουν Σάτυρος ή 
Νύμφη. Όλοι ζούσαν μια δεύτερη αλλά αληθινή ζωή μέσα από τα τρέχοντα 
σενάρια των Μοιρών, γιατί μόνο οι Θεοί είχαν χρήσιμα πράγματα να κάνουν.  
 

Είχαν ζωή. Είχαν σκοπό και ασχολίες που τους βοηθούσαν να περάσει η 
μέρα. Μπορούσαν να επεμβαίνουν με τις ψήφους τους, να αλλάζουν εποχές, 
ιδέες και κανόνες, φυτεύοντας ή απορρίπτοντας Υποκόσμους ολόκληρους με 
συναρπαστικά σενάρια. Μερικοί επενέβαιναν ακόμα και στη δημιουργία τους. 
Πλαγίως, αλλά επενέβαιναν. 
 

Οι κοινοί όμως Ολύμπιοι καταντούσαν παθητικοί παρατηρητές των 
Υποκόσμων ή, καλύτερα, όπως συμβαίνει συνήθως με τα φυτά και τον ήλιο, 
παθιασμένοι παρατηρητές των Υποκόσμων. Ένας λόγος παραπάνω για τους 
πελάτες του μπουκεράδικου, που στοιχημάτιζαν κιόλας σε αυτό. Έτσι, 
ανάλογα με τα τρέχοντα σενάρια και τις εποχές που ανέσυρε ο κάθε 
Υπόκοσμος, οι κάτοικοι από τον ενθουσιασμό τους αναβίωναν εποχές 
ολόκληρες στον Όλυμπο. Φαγητά, ενδυμασίες, έθιμα, ιδέες, καθετί 
χαρακτηριστικό του εκάστοτε Δοκιμαστικού Κόσμου γίνονταν αγαπημένη 
θεματική για κάθε πιθανό και απίθανο τομέα της ζωής τους.  
 

Βέβαια, στα πολύ δημοφιλή σενάρια όπως ο Ψυχρός Πόλεμος, το σουξέ ήταν 
εμφανώς μεγαλύτερο. Δεν υπήρχε θεός, ημίθεος, νύμφη, ήρωας ή απλό τέρας 
στον Όλυμπο που να μην έπινε μαρτίνι με δύο πάγους και ελιά. Όλα αυτά 
βέβαια ήταν σχεδόν ευχάριστα στην αρχή της δημιουργίας της Γης, όταν οι 



 51 

Μοίρες, έχοντας ελάχιστες εποχές στη διάθεσή τους να πειραματιστούν, 
άρχισαν να φυτεύουν δειλά δειλά τις θεωρίες τους στο παρθένο χώμα των 
πρώτων Υποκόσμων – ειδικά τώρα που η Γη είχε φτάσει αισίως στον αιώνα 
της πληροφορίας, λες και έγινε πραγματική έκρηξη Υποκόσμων. 
 

Τα μυαλά της Κλωθώς, της Λάθεσης και της Ατρόπου πήραν φωτιά. Οι κακές 
γλώσσες βέβαια έλεγαν ότι δεν πήραν φωτιά αλλά ιδέες, μόνο που αυτό το 
έλεγαν ψιθυριστά. Ο ανταγωνισμός μεταξύ τους ήταν η πρώτη από τις αιτίες 
για το πλήθος των σεναρίων, και αυτό έγινε περισσότερο έντονο την εποχή 
που ο Δίας αποφάσισε να κρατάει σκορ και στατιστικά επιδόσεων της 
καθεμιάς. Το αποτέλεσμα μια φορά ήταν πως οι Μοίρες από διανοούμενες 
σκεπτικίστριες με εξαιρετική μόρφωση, στάτους και τρόπους, σύντομα 
εξελίχθηκαν σε μια ποπ, εύκολη και πιασάρικη βιομηχανία ιδεών. 
 

Αρκούσε μια ματιά στο παιδί τους, τη Γη, και θα διέκρινες πόσο φτωχά ήταν 
τα σενάρια: μαλλιά, ρούχα, μουσική, σκέψη, πολιτική, τεχνολογία. Όλα ένα 
χάλι. Ένα παραπάνω τώρα πια, που είχες τουλάχιστον δέκα διαφορετικούς 
Υποκόσμους να τρέχουν, και μάλιστα σε χαμηλή σεζόν. Ο χρόνος εκεί πάνω 
μπορεί να συμβάδιζε μια χαρά με τα έτη της Γης, κάπου μέσα στην εποχή 
που οι άνθρωποι ονόμασαν αιώνα της πληροφορίας, αλλά τα μάτια των 
Ολύμπιων έτρεχαν παντού και πάντα. Ήξεραν τα βασικά, αλλά πάθαιναν 
εμμονές με όσα κέντριζαν το μάτι ή το λιγοστό μυαλό τους, που λόγω 
απραξίας δεν είχε σε τίποτα να ζηλέψει εκείνο των ζντουπιών.  
 

Αυτό το παντού και πάντα των Ολύμπιων οι θνητοί ενίοτε το καταλάβαιναν και 
ως «πανταχού παρών», αγνοώντας φυσικά τις πεζές λεπτομέρειες της ζωής 
των Θεών τους. Έτσι, κανείς Θεός δε γνώριζε τα μελλούμενα, εκτός από τους 
Δαίμονες. Και «μελλούμενα» στον Όλυμπο δε σήμαινε αυτό που συνήθως 
σημαίνει για τους ανθρώπους στη Γη. Δεν είχε να κάνει με τη μοίρα κάποιου, 
τα προσωπικά του, το διορισμό, τα στερνά. Αυτά ήταν εύκολο να τα ψιλοδείς 
και δεν ένοιαζαν και κανέναν. Γι’ αυτό και φύτευαν αβίαστα σενάρια 
σε κάθε περασμένο αιώνα της Γης, χωρίς μεγάλο φόβο να χαλάσει το παρόν 
της, αφού, όπως και να ’χε, δε θα άφηναν ποτέ οι Ολύμπιοι τους γήινους να 
καλοπερνάνε. Θα τους παίδευαν. Ο τρόπος δεν είχε σημασία. 
 

Τα μελλούμενα του Ολύμπου, έλεγαν οι Θεοί, είχαν πιο υπαρξιακή, πιο 
φιλοσοφική έννοια. Ενδιαφέρονταν για τα σπουδαία, τα υψηλά. Η αλήθεια 
είναι ότι τα μελλούμενα του Ολύμπου είχαν την ίδια ακριβώς έννοια με εκείνα 
των ανθρώπων, αρκεί να έκανες ένα καλό ζουμ άουτ. Μόλις τα ’φερνες στα 
μέτρα των Θεών, θα έβλεπες πόσο οικεία ήταν και τα δικά τους ερωτήματα: 
«Τα ζντούπια έχουν το θάνατο, εμείς τι κάνουμε μετά και κυρίως πότε;», «Άμα 
καταστραφεί η Γη, ποιο το νόημα του Ολύμπου;» και αρκετά βαθιά στα 
κεφάλια μερικών: «Εντάξει το παραμύθι με τον Ουρανό, αλλά, σοβαρά τώρα, 
ποιος μας έφτιαξε;». 
 

Κανείς δεν ήξερε ποιο πραγματικά ήταν το μέλλον της Γης, των Υποκόσμων, 
του Ολύμπου και του σύμπαντος όλου εκτός από τους Δαίμονες, οι οποίοι 
προτιμούσαν να πεθάνουν παρά να μοιραστούν με τους μισητούς γείτονές 
τους το μοναδικό πράγμα στον κόσμο που τους έδινε αληθινή αξία. Για 
αρκετά υψηλό αντίτιμο έλεγαν αποσπασματικά κάποιες πληροφορίες, μα 
μέχρι εκεί. Κανείς απ’ τους Ολύμπιους δεν επέμεινε να μάθει. Όλοι υπέθεταν 



 52 

ότι, δε μπορεί, σίγουρα ο Δίας θα ήξερε γενικά τι παίζει με το μέλλον τους, κι 
έτσι, επαφίονταν ήσυχοι στη σοφία και στην εξυπνάδα του. Βλέποντας 
μάλιστα την ασυγκράτητη όρεξή του για τη ζωή και τον έρωτα, ήταν όλοι 
σχεδόν σίγουροι πως το μέλλον, παρότι άγνωστο, δεν ήταν καθόλου 
σκοτεινό. Η Ήρα, απ’ την άλλη, μη ξεχνάμε ότι άρχισε να έχει τις αμφιβολίες 
της το αμέσως επόμενο λεπτό μετά το «δέχομαι». 
 
 

Υπόκοσμος 
 

ΟΙ ΔΡΟΜΟΙ ΤΗΣ ΙΣΟΠΟΛΗΣ άρχισαν να γεμίζουν επικίνδυνα. Μια πόλη με τόσο 
μεγάλη φήμη ως τα πέρατα της Πλάσης, κοτζάμ πρωτεύουσα της Αργώπης, 
δε γινόταν να μην είχε ικανοποιητική νυχτερινή ζωή. Μπαρ, κλαμπ, γκουρμέ 
εστιατόρια, πλατείες, θέατρα και δυστυχώς την ανάλογη εγκληματικότητα. 
Αρκετές συμμορίες περιφέρονταν στα σκοτεινά σοκάκια ψάχνοντας για 
εύκολη λεία ή έστω έναν καβγά της προκοπής. 
 

Η πιο ξακουστή συμμορία ήταν εκείνη των Κενταύρων. Με αρχηγό τον 
Πρίαπο. Φοβεροί και τρομεροί εγκληματίες, που ευχόσουν να μην πέσεις ποτέ 
στις οπλές τους. Αυτός ήταν ο κύριος λόγος που οι βραδινές ώρες ήταν 
σχεδόν απαγορευμένες για τις γυναίκες, για λόγους καθαρά πρακτικούς. Αν 
ήθελες, ας πούμε, να συνεχίσεις να βρίσκεσαι στην εξαιρετικά βολική 
κατάσταση «ευτυχής πατέρας τριών θυγατέρων εκ των οποίων και οι τρεις εν 
ζωή και παρθένες». 
 

Φυσικά, αυτούς τους καταπιεστικούς κανόνες δεν υπήρχε περίπτωση να τους 
ακολουθήσουν οι τρομερές Αμαζόνες, η δεύτερη πιο ξακουστή συμμορία της 
Ισόπολης, αν και ακόμα κι αυτές δεν κυκλοφορούσαν ποτέ μόνες. Πάντα σε 
μπουλούκια – πράγμα που είχε αποδειχτεί αποτελεσματικότατο, διότι κανείς 
δεν είχε καταφέρει να τις νικήσει μέχρι τότε. Τα όπλα τους πανίσχυρα και τα 
χρησιμοποιούσαν εναλλάξ, ανάλογα την περίσταση: είτε την «υπερίσχυση σε 
μάζα» είτε το πυρηνικό όπλο της «θηλυκότητας». Ή δηλαδή που θα έτρεχες 
να γλιτώσεις από ένα μάτσο τρελές ή που θα έπεφτες με τα μούτρα πάνω 
τους και δε θα μπορούσες να πάρεις τα πόδια σου για μέρες μετά. 
 

Ο Μεγακλής δεν είχε πολλή όρεξη εκείνο το βράδυ. Μετά βίας έσερνε το βαρύ 
ρόπαλο πίσω του. Ήταν από τις σπάνιες φορές που αποφάσισε να 
προσπεράσει τις έκπληκτες Αμαζόνες, οι οποίες, παρ’ όλη την «υπερίσχυση 
σε μάζα», επέλεγαν πάντα να εξαπολύουν το σίγουρο όπλο της 
«θηλυκότητας» ενάντια στο μεγάλο ήρωα. Δεν είχε μυαλό όμως για τέτοια. 
Είχε αγώνα αύριο: τους Άθλους. Ήταν η πρώτη φορά που είχε αναγκαστεί να 
συμβουλευτεί το Μαντείο. Κατέφυγε εκεί σε πλήρη απόγνωση, μπας και 
γλιτώσει από την Ήρα. Λες κι έφταιγε αυτός για τα νυχτοπερπατήματα του 
μπερμπάντη του Δία. Πίστευε πως αν τα κατάφερνε με τους Άθλους, θα ζούσε 
πάλι ήσυχος χωρίς τις Ερινύες, που έστελνε κάθε βράδυ η απατημένη 
μέγαιρα και δεν τον άφηναν να κλείσει μάτι, και κυρίως χωρίς να έχει το φόβο 
να ρεζιλευτεί ξανά στις Αμαζόνες απ’ τις παράπλευρες απώλειες της αϋπνίας 
με κόστος την ανδρική του τιμή. 
 



 53 

Και να που τώρα η Σκύλλα, χωρίς να ξέρει τίποτα, τον πλήρωνε κιόλας. 
Σίγουρα είχε βάλει το χεράκι του ο Δίας. Γι’ αυτό έπρεπε να ξεκινήσει 
ξεκούραστος την επομένη το πρωί για το δύσκολο ταξίδι. Ήθελε να 
ξεμπερδεύει με τους Άθλους, την Ήρα, τη Σκύλλα και να συνεχίσει να ζει 
όπως πριν, κάνοντας το καλό και πέφτοντας εντελώς τυχαία κάθε μέρα πάνω 
στη «θηλυκότητα» των Αμαζόνων – και που καθόλου τυχαία τον νικούσαν με 
έναν τόσο ξεθεωτικό αλλά ευχάριστο τρόπο. Και τζάμπα κιόλας. Αρκεί να μη 
ρεζιλευόταν ξανά. Αρκεί να μπορούσε να αντεπεξέλθει όπως παλιά. Και μετά 
να έριχνε έναν υπνάκο. 
– Πού πας, όμορφε; 
– Τι λες για ένα γρήγορο ματσάκι, κούκλε; 
– Αφήστε τον, κορίτσια. Δεν τα μάθατε; Ούτε το ρόπαλο δεν έχει τη δύναμη να 
σηκώσει. Ήρωας να σου πετύχει! 
– Έλα, κόφτε το. Δε βλέπετε τα χάλια του; Μόλις γιάνει το... ρόπαλο, εδώ θα 
’ρθει πάλι. Περαστικά, όμορφε! 
 

Οι Αμαζόνες, οι μόνες που μπορούσαν να μιλούν έτσι στον Μεγακλή, 
συνέχισαν τα προκλητικά σχόλια, αλλά του κάκου. Ο Μεγακλής ούτε που 
άκουγε. Έκανε σχέδια για το ταξίδι του. Είχε καταμπερδευτεί με όλες αυτές τις 
τοποθεσίες που θα έπρεπε να επισκεφθεί, ενώ ανησυχούσε μήπως δεν 
μπορέσει να διαβάσει σωστά τα σκίτσα της Σκύλλας και κάνει λάθος τους 
Άθλους. Δεν υπήρχε χρόνος να ξανατρέξει πίσω να τα μαζέψει όπως άλλες 
φορές. Σκεφτόταν επίσης πως ίσως είχε κάνει μεγάλη βλακεία που δεν πήγε 
σχολείο. 
 

Αν ήξερε γράμματα, θα διάβαζε εκεί δυο ορνιθοσκαλίσματα και θα 
καταλάβαινε με ευκολία ποιο ήταν το κάθε κακό. Τώρα κουβαλούσε ένα σωρό 
ζωγραφιές και τις περισσότερες φορές έκανε δυο και τρεις δρόμους μέχρι να 
σκοτώσει το σωστό τέρας. Ευτυχώς που ήταν πολλά. Αλλά πού χρόνος για 
διάβασμα. Δεν έφταιγε εκείνος που ήταν τόσο δημοφιλής από τότε με το φίδι 
στην κούνια. Όλο συνεντεύξεις, αυτόγραφα και περιοδείες ήταν η εφηβεία του. 
Πού μυαλό τότε. Άσε που δεν είχε καμιά ανάγκη για μεροκάματα, 
κατευθύνσεις και επαγγελματικό προσανατολισμό. Είχε στρωμένη καριέρα, 
μοίρα και στόχους: το κακό. Χαλάλι, σκέφτηκε. 
 
 

Το Πλοίο της Αγάπης 
 

ΤΑΚ ΤΑΚ ΤΑΚ. Γκντουπ. Τακ τακ τακ. Γκντουπ. Κλινννννννγκ. 
Ο μαστρο-Άμοιρος προσπαθούσε καταϊδρωμένος να πεταλώσει τον Πρίαπο. 
Ένα τόσο δα λαθάκι και θα βρισκόταν κρεμασμένος από τη μεγάλη συκιά της 
αυλής του, κι όλα αυτά για τριάντα ψωροτάλαντα. Οι υπόλοιποι Κένταυροι 
τριγύρω συζητούσαν απερίσπαστοι τα δικά τους ζητήματα, ενώ τα δύο 
πρωτοπαλίκαρα της συμμορίας, ο Ουρίθρας κι ο Χαίτης, στέκονταν στην 
είσοδο φύλακες. 
– Τέλειωνε, έχουμε και δουλειές. Σκέτη πρωτοπορία είσαι! 
– «Τα-λαι-πω-ρία»! 
– Αυτό. 
– Μάλιστα, αφέντη, τελειώνω. Να, το πίσω πόδι έχει μείνει μόνο. 



 54 

– Είσαι σίγουρος, ρε αλογομούρη; Ολάκερο από χρυσάφι; Γιατί, αν είναι έτσι, 
μιλάμε για κόρωση! 
– «Πώ-ρω-ση»! 
–Αυτό Καλήφάση. Τι λέτε, μάγκες; 
– Τζετ, αρχηγέ. Όπως σε βλέπω και με βλέπεις. Το βούτηξαν και αριβάρουν 
σε τρεις μέρες. Γερό σκαρί η Αργώ. Θα κάτσουν λέει στο λιμάνι για ένα δίωρο 
και μετά θα πάνε προς Ιωλκό μεριά, γιατί ο πατέρας του Ιάσονα έχει 
ψιλολαλήσει. Δυο ώρες θα ’χουμε μόνο στη διάθεσή μας. Τακ τακ τακ. 
Γκντουπ. Τακ τακ τακ. Γκντουπ. Κλινννννννγκ. 
– Ας το σκεφτούμε καλύτερα. Θέλω να πω, όλες οι πρώτες μούρες της 
Ισόπολης πήραν μέρος στην εκστρατεία, στο πλάι του διάσημου Ιάσονα. 
Ακόμα κι ο Μεγακλής! Θα φάμε άκυρο... 
– Θες να πεις κάτι, πουλαράκι; 
– Όχι, αρχηγέ μου! Απλά ο Μεγακλής... 
– Α, νόμιζα... Τελευταία φορά το λέω, ξεκολλάτε, μην κάνετε σαν φοραδίτσες! 
Βαρέθηκα ν’ ακούω φούμαρα! Ο Μεγακλής δεν πήγε. Πόσες φορές θα το πω; 
Απλά πούλησε το όνομά του για τη διαφημιστική καμπάνα. 
– «Κα-μπά-νια»! 
– Αυτό. Αμερικανιές! Πώς αλλιώς θα μάζευε ο Ιάσονας πλήρωμα δηλαδή; 
Ποιος θα ταξίδευε με έναν αποτυχημένο μυτάκια; Χωρίς τέτοιο τούμπανο 
πλήρωμα, το πλοίο της αυτοκτονίας θα ’τανε! 
– Ποιας αυτοκτονίας, αρχηγέ; Το Πλοίο της Αγάπης θα το ’κανε εκεί μέσα! Δεν 
έχεις ακούσει τα όργια που κάνει στα πάρτι του; Σόδομα και Γόμορρα, σου 
λέει! 
– Δίκιο έχει ο αρχηγός. Δεν πήγε ο ημίθεος. Εγώ προσωπικώς είδα τις 
προάλλες τον Μεγακλή να τριγυρίζει έξωθεν του Μαντείου. Να μη με λένε 
Καπουλέτο αν σας λέγω ψεύδη. Κάτι φιλόσοφοι είκαζαν πως έχει πάλι τα 
υπαρξιακά του. Μάλιστα διαπληκτίζονταν στην Αγορά οι Φροϊδικοί με τους 
Προσωκρατικούς. Οι μεν υποστήριζαν ότι σίγουρα πάσχει από έλλειψη 
πατρικού προτύπου και χαμηλή αυτοεκτίμηση, ενώ οι δε ωρύονταν για το 
αντίθετο. Υπερβολή πατρικού προτύπου, έλεγαν, και πιο χαμηλόφωνα 
κάποιοι παραδίπλα έβγαλαν το πόρισμα: πλήρης ευνουχισμός. 
– Που σημαίνει; Του τα ’κοψε κανονικά ο Δίας δηλαδή; 
– Σημαίνει, αγαπητέ, ότι για να καταφέρει να σηκώσει κεφάλι, θα πρέπει 
πρώτα να υποστεί αποκεφαλισμό και να υπάρχει τριγύρω ένας πρόχειρος 
από μηχανής θεός. 
Οι απαντήσεις των υπολοίπων μελών της συμμορίας ήταν αποστομωτικές: 
– ... 
– ... 
– ... 
– Χάριν έμφασης, αγαπητοί! Εννοώντας δηλαδή ότι ο Δίας τον έχει καπελώσει 
για τα καλά, όσους ηρωισμούς κι αν κάνει! 
Οι απαντήσεις των υπολοίπων μελών της συμμορίας ήταν άμεσες και 
ομόφωνες: 
– Ααααα... 
– Και για να ’χουμε καλό ρώτημα, τι δουλειά είχες έξω απ’ το Μαντείο πάλι, 
μικρέ; Με ψήφισες; 
– «Α-ψή-φι-σες» είναι! 
– Άλλη μια φορά να τολμήσεις να με διορθώσεις... 



 55 

– Εεεε... ήμαρτον, συγγνώμη, δεν το κάνω επίτηδες, μόνο του βγαίνει, 
αρχηγέ... 
– Λέγε τώρα, τα τακίμιασες ξανά με τους φίλους σου τους φιλοσόφους και 
τους άλλους μορφωμένους ψωρόβλακες; 
– Όχι, αρχηγέ, παρεξήγησις! Αφού, είπαμε, δεν είμαι άνθρωπος, είμαι... είμαι 
ένας από εσάς εγώ. Δε θυμάσαι, εσύ με έστειλες εκεί να κρυφακούσω, το 
ξέχασες; Εκείνο το κορίτσι… ε... η κοπελιά... το γκομενάκι, ναι, το γκομενάκι 
ήθελα να πω... 
– Εντάξει. Και τέρμα με τις δηθενιές, παλιοκουλτουριάρη. Αν σε ξανακούσω 
να μιλάς ανθρώπινα, σ’ τα ’κοψα! Γκέκε; 
– Μάλιστα. Ε... γκέκε! 
– Τέλειωνε κι εσύ με τα πέταλα, ρε ερείπιο! 
– Έτοιμος, αφέντη Πρίαπε. Και τα τέσσερα πέταλα πανέτοιμα. 
– Τζάμι! Επιτέλους! Και πόσο το μαλλί; 
– Μα τι λέτε, τιμή μου! 
– Ας είναι. 
– Με αυτά τα πέταλα θα τρέχετε σαν άνεμος! 
– Τι εννοείς, ρε σίχαμα; Δεν έτρεχα ήδη σαν άνεμος; Σφαίρα πάω άμα λάχει! 
– Όχι, αφέντη, παρεξήγησες... αερικό σκέτο! 
– Πάρτε, ρε, το γλίτσα από μπροστά μου, μη γίνουμε Σικάγο εδώ μέσα! 
Λοιπόν, μισό ν’ αρμέξω τη σαύρα και την κάνουμε. Άντε, γιατί δε θα 
προλάβουμε με καμία δύναμη! Οι σκρόφες θα ’χουν ξεσαλώσει μόνες τους, 
ούτε πορτοφόλι ζωγραφιστό δε θα μείνει. Κι έχουμε να καταστρώσουμε και το 
σχέδιο επίθεσης στο Πλοίο της Αγάπης. Την Αργώ, ντε! 
 
 

Η Μίξη Των Ειδών 
 

Οι ΚΕΝΤΑΥΡΟΙ ήταν τα πιο αιμοβόρα και δυνατά πλάσματα της Πλάσης, και 
ήταν από εκείνα τα πλάσματα που έμοιαζαν πολύ με τους ανθρώπους. 
Δηλαδή μια χαρά ανθρώπους τους έλεγες, αν, ας πούμε, είχε πιαστεί ο 
σβέρκος σου και δεν μπορούσες να κοιτάξεις παρά μόνο μπροστά. Η ράτσα 
τους ήταν μια περίεργη διασταύρωση ανθρώπου και αλόγου, αλλά όχι 
ακριβώς η συνηθισμένη διασταύρωση που έχει κανείς στο νου του, όπως, 
παραδείγματος χάρη, το λυκόσκυλο. Γιατί στα λυκόσκυλα τα όρια μεταξύ 
λύκου και σκύλου είναι εντελώς ασαφή.  
 

Για να γίνει σωστά η δουλειά, πρέπει να έχεις μεράκι. Απ’ τη μια έχεις ένα 
άγριο ζώο κι απ’ την άλλη ένα... σκυλάκι. Το μισό θέλει να σε κάνει κομμάτια 
και το άλλο να σ’ τα γλείψει να μην πονάνε. Ο λύκος είναι τετραπέρατος και ο 
σκύλος αδιαπέρατος. Ντουβάρι. Άσε που μοιάζουν κιόλας. Θέλει πολύ 
ταλέντο να βρεις τη μέση λύση, να επιβιώσει και να μην είναι ένα από τα 
τερατόπαιδα της Ήρας. Είναι σχεδόν ακατόρθωτο να πετύχεις ένα είδος που 
θα καταφέρει να ζει και με ανθρώπους και ανεξάρτητο, ας πούμε. Γιατί ούτε ο 
λύκος τα μπορεί και τα δύο ούτε ο σκύλος. Και αυτή υποτίθεται είναι μια απ’ 
τις μεγάλες προκλήσεις. 
 

Η μίξη των ειδών ήταν τέχνη, γι’ αυτό και επικρατούσαν όλες εκείνες οι 
ασαφείς θεωρίες για την καταγωγή των ειδών. Τόσο καλή δουλειά απαιτούσε. 
Να νομίζεις ότι το είδος αυτό εξελίχθηκε έπειτα από μικροσκοπικές 



 56 

μεταλλάξεις εκατομμυρίων χρόνων και όχι από ένα ευφάνταστο μυαλό με 
χέρια που πιάνουν. Γι’ αυτό μόνο λίγοι Θεοί τα κατάφερναν με τέτοια 
πράγματα. Που στην ουσία κι αυτοί κάποτε τα παράτησαν. Βοήθησε και λίγο ο 
ίππασβος, ίσως περισσότερο η προβατοχελώνη, τους βγήκε η πίστη με τον 
πτηνέρημο, τα έφτυσαν με τον ρινελέφα και πραγματικά απόρησαν με τον 
εαυτό τους όταν είδαν την προβατονυκτερίδα.  Αλλά χρειάστηκε μόνο μια 
κιχλοφάλαινα για να την ακούσουν στέρεο.  
 

Αντίθετα, στους Κενταύρους τα όρια μεταξύ ανθρώπου και αλόγου ήταν 
σαφέστατα. Πιο σαφή δηλαδή δε γίνονταν. Από το στήθος και πάνω 
άνθρωποι, από το στήθος και κάτω άλογα. Νοικοκυρεμένα πράγματα. 
Φυσικά, οι Θεοί άρχισαν να ξανασκέφτονται την τέχνη της μίξης των ειδών 
όταν πρωτοαντίκρισαν τους Κενταύρους. Τα πράγματα τελικά ήταν τόσο απλά 
και τόσο προφανή, που θεώρησαν ότι θα μπορούσαν πλέον να πετύχουν 
κάθε μείξη με ένα γαζί. Κι έπιασαν πάλι δουλειά. Το δοκίμασαν πρώτα με 
ανθρώπους. Έπαιρναν ζώα στην τύχη και τα κόλλαγαν με ανθρώπους. 
– Να ένας γάιδαρος, βούτα τον! 
– Να και μια κατσίκα, λες; 
Πρώτα δημιουργήματα οι Σάτυροι και οι Σειληνοί, που αργότερα, βλέποντας 
το άτοπο του είδους τους, χρίστηκαν Ημίθεοι από τον Δία για αποζημίωση. Οι 
Θεοί μετά στράφηκαν στα ζώα μόνο. 
– Να μια μεγάλη σαύρα! 
– Να κι ένας καρχαρίας! 
– Έχω μια ιδέα! 
Και μετά ήρθαν οι Δεινόσαυροι. Και προτού κατασπαράξουν και τον Όλυμπο, 
ο Δίας έστειλε τους Παγετώνες. Αλλά αυτά είναι γνωστά. 
 

Οι Κένταυροι ήταν ένα ικανοποιητικότατο παράδειγμα της εκδικητικότητας του 
Δία, στην εντελώς ηλίθια περίπτωση που κάποιος θνητός σκεφτόταν να του 
εναντιωθεί. Ή απλά και μόνο αν έριχνε μια τόση δα ματιά στην αγαπημένη* 
του.  
 

Σύντομα οι Κένταυροι κέρδισαν τη θέση τους στην κοινωνία των ανθρώπων, 
εκμεταλλευόμενοι τα χαρίσματα μιας τέτοιας διασταύρωσης και μην έχοντας 
φυσικά άλλες επιλογές. Έκτος από τη μεγάλη ασχήμια τους, το τριχωτό που 
κάλυπτε το μισό σώμα τους και την παντελή έλλειψη ελέγχου σε κάποιες από 
τις σωματικές τους λειτουργίες** κατά τ’ άλλα είχαν πολλά χαρίσματα.  
Τα εμφανέστερα ήταν η δύναμη και η ταχύτητα, ενώ τα μη εμφανή 
απαιτούσαν μια κάποια ευαισθησία, μια κάποια ψυχική απογύμνωση, για να 
τα εκτιμήσεις. Κάτι βέβαια που, μυστηριωδώς, σύσσωμο το γυναικείο φύλο 
ήταν σε θέση να διακρίνει από χιλιόμετρα μακριά. Αργότερα το φαινόμενο 
αυτό ονομάστηκε «φερορμόνες». 
 

Οι περισσότεροι άντρες τούς μισούσαν. Ειδικά εκείνοι με το λιγότερο πλούσιο 
εσωτερικό κόσμο αλλά με αναπτυγμένα τα ένστικτα επιβίωσης, και ιδιαίτερα 
αυτό της διαιώνισης του είδους. Αυτοί ειδικά φρόντιζαν σε κάθε ευκαιρία να 
διαδίδουν την αμφιλεγόμενη θεωρία περί της ανωτερότητας της ανθρώπινης 
φυλής έναντι του ζωικού βασιλείου, συμπεριλαμβανομένων συγκεκριμένα των 
Κενταύρων. 
 



 57 

Οι φιλόσοφοι, απ’ την άλλη, με εξίσου έντονα τα βασικά ένστικτα, και έχοντας 
αποφασίσει ότι η υστεροφημία νικάει την επιβίωση, δεν έχασαν την ευκαιρία 
να χρησιμοποιήσουν τα δικά τους όπλα. Ενοχοποίησαν ικανοποιητικά την 
αδυναμία των γυναικών στους Κενταύρους με μια ευφάνταστη θεωρία, με το 
ακόμα πιο ευφάνταστο όνομα «κτηνοβασία», και, όπως συμβαίνει συνήθως 
με εκείνες τις θεωρίες που επινοεί όποιος αποφασίζει να ενοχοποιήσει 
ευχάριστα πράγματα, κατάφεραν ακριβώς το αντίθετο. Μετέτρεψαν την απλή 
αδυναμία σε απαγορευμένο καρπό. Ή, καλύτερα, σε κανονικότατη λύσσα. Οι 
επανορθωτικές επεμβάσεις και γενικότερα η πλαστική χειρουργική σε κάθε 
είδους γενετική ανωμαλία ήταν μόλις ένα σκεψόνιο μακριά. 
 

Με εξαίρεση τον Καπουλέτο, που αποτέλεσε μέχρι την εφηβεία του 
αντικείμενο ενός φιλόδοξου στοιχήματος δύο φιλοσόφων να τον 
εξανθρωπίσουν και να τον μορφώσουν, όλοι οι Κένταυροι ήταν εντελώς 
μπρουτάλ και ακαλλιέργητοι. Είχαν μαλώσει με όλα αυτά που οι άνθρωποι 
ονόμαζαν κατά καιρούς «μισή αρχοντιά» και κατάφερναν ανετότατα να 
σκίζουν στην άλλη μισή. Αλλά δεν ίδρωναν. Δεν τους ένοιαζε μία. Αρκεί που 
παρέμεναν εντός των συνόρων της αρχοντιάς. Και θα ήταν ιδιαίτερα αγαπητοί 
οι Κένταυροι σε όλους τους ανθρώπους, δηλαδή και στους άντρες, αν τις 
περισσότερες φορές δε δυσχέραιναν οι ίδιοι τη θέση τους. Αν δεν υπερίσχυε 
πολύ συχνά το ζώο μέσα τους και η αλήθεια, μόνο οι άντρες είχαν πρόβλημα 
με αυτό. Αν δεν ήταν επίσης τόσο πολύ απρόβλεπτοι και κυκλοθυμικοί. 
Μεθούσαν και εκνευρίζονταν με το παραμικρό, ενώ έμπλεκαν διαρκώς σε 
καβγάδες χωρίς κανέναν απολύτως λόγο. 
 

Ήταν τόσο δύσθυμοι, που αρκούσε να τους κοιτάξεις λίγα δευτερόλεπτα 
παραπάνω και το αίμα τους έβραζε, ενώ το μυαλό τους θόλωνε επικίνδυνα. 
Αυτός ήταν ο σημαντικότερος λόγος που επιβίωναν αποκλειστικά σε 
συμμορίες, οι οποίες φαινόταν να λειτουργούν ως ο μόνος τρόπος ζωής που 
τους επέτρεπε –ή, καλύτερα, επέβαλλε– να απελευθερώνουν συχνά πυκνά το 
ζώο μέσα τους, ενώ δεν τους απέκλειε από τα βασικά πλεονεκτήματα μιας 
πολιτισμένης και οργανωμένης ανθρώπινης κοινωνίας. Να έχουν, ας πούμε, 
ένα καθαρό στάβλο να πλαγιάσουν, έναν κουβά φρέσκο νερό να ξεδιψάσουν 
και μια λαχταριστή αλογίσια μερίδα κατακόκκινου ωμού κρέατος να 
καταβροχθίσουν, αλλά πάντα σερβιρισμένη σε θεόρατη πιατέλα με ντεκόρ μια 
σειρά μαύρες σταφίδες στο πλάι. 
 

Οι σταφίδες ήταν διακοσμητικές στα πιάτα των Κενταύρων, γιατί ήταν 
αποκλειστικά σαρκοφάγοι, με ελάχιστες εξαιρέσεις εκείνους που εκτός από τα 
υπόλοιπα ανθρώπινα χαρακτηριστικά κληρονομούσαν κι ένα προβληματικό 
πεπτικό σύστημα ή υιοθετούσαν με το ζόρι εκείνες ακριβώς τις ανθρώπινες 
συνήθειες ώστε να αποκτήσουν ένα. Όλοι όμως ανεξαιρέτως εκτιμούσαν 
ιδιαίτερα το ντεκόρ με τις σταφίδες γιατί τους έκανε να νιώθουν περισσότερο 
ανθρώπινοι. 
Το σπίτι τους, σημειωτέον, παρέμενε στα δάση και στα βουνά, αλλά είχαν την 
Ισόπολη ως εναλλακτική, όταν το άνω τους μισό είχε τάσεις φυγής. 
 
 
*«Αγαπημένη» για τον Δία ονομαζόταν χοντρικά η κοινή θνητή που σκόπευε να κατακτήσει 
εκείνη τη μέρα, αγνοώντας επιδεικτικά τις λεπτομέρειες του μικρόκοσμού της. Όπως, ας 
πούμε, πως εκείνος που θα έτρωγε τελικά την τιμωρία μπορεί να ήταν ο νόμιμος σύζυγός της 
και ο πατέρας των τριών παιδιών της. 



 58 

**κυρίως τις λειτουργίες που ένας ανθρώπινος εγκέφαλος τίγκα στις ζωικές ορμόνες δεν έχει 
σχεδιαστεί να δαμάζει. 
 
 

Διατάραξη Κοινής Ησυχίας 
 

ΤΑ ΒΡΑΔΙΑ, αφού κοιμόταν ο μικρός, έβρισκε ευκαιρία ο Εμβρόντητος με τη 
γυναίκα του να συζητήσουν όλα τα νέα της ημέρας τους. Εκείνο το βράδυ 
βέβαια την κουβέντα μονοπωλούσε το περιστατικό με το δάσκαλο που είχε 
κατσαδιάσει τον μικρό. 
Ο Εμβρόντητος δεν μπορούσε να το χωνέψει με τίποτα. 
– Άκουσες ίντα γίνηκε πάλε στο σχολείον του μιτσή; 
– Άσ’ τα τώρα, Εμβρόντητε, πέσε να κοιμηθείς. Πώς δεν άκουσα. Μου είπε ο 
μικρός, κι αν θες να ξέρεις, βάλαμε τα γέλια. Τα γνωστά κολλήματα του 
Φρικία. Μη δίνεις σημασία. 
– Μα έν’ δυνατόν; Ομφαλός η Ισόπολις; Οι... χθεσινοί; Τζιαι εμείς 
παρακαθκιανοί; 
– Άρχισες πάλι; Πρόσεξε καλά αύριο, κακομοίρη μου, μην πεις στο δάσκαλό 
του κάτι που δεν πρέπει. Αν διώξει τον Μικροκλή, το πιο κοντινό σχολείο είναι 
δυο ώρες μακριά. Τ’ ακούς; Θα πρέπει το παιδί μετά να περπατά δύο 
ολόκληρες ώρες για να πάει στη Σχολή του Πλάτωνα. Άσε που τα οχτώ 
πρώτα χρόνια τούς απαγορεύουν να μιλάνε! Άκου σε τι σχολείο θα ξεπέσει ο 
γιος σου! Τέλος πάντων, το καλό που σου θέλω, συγκρατήσου όσο μπορείς 
αύριο, γιατί δε θα ’χουμε καλά ξεμπερδέματα. 
– Έσιεις δίκιο, έτσι ένι. Αλλά εν υπόσχομαι τίποτε. Ακόμα τζιαι να θκιώξει το 
κοπελούι μας, μεν φοάσαι. Εννά τον παίρνω δίπλα μου τζιαι εννά μαθαίνω 
του την δουλειάν. Μεν ξοθκιαζούμαστεν τζιόλας. Κουτσάν στραβάν, εννά τα 
φκάλει πέρα στην ζωήν του. 
– Ααα, δε θα λέμε τα ίδια πάλι. Αφού το αποφασίσαμε. Ο Μικροκλής θα 
σπουδάσει, πάει και τελείωσε, και δε θέλω κιχ. 
– But... 
– Δεν ακούω κουβέντα. Να είσαι προσεκτικός αύριο. Καληνύχτα. 
– Καληνύχταν, πουλίν μου…  
 

Ιιιιιιιιιιιιιιιιιιιιιιιιιιιιχααααααααααααααααααααααα!!! 
 

Η ησυχία της νύχτας ταράχτηκε από καλπασμούς, ουρλιαχτά και φωνές 
ακριβώς μπροστά στο σπίτι του Εμβρόντητου, σε έναν από τους κεντρικούς 
δρόμους της Ισόπολης. Για άλλο ένα βράδυ οι Αμαζόνες με τους Κενταύρους 
έστησαν συμμοριτοπόλεμο για τα καλά. Για τις περιοχές τους και καλά. Κι ενώ 
η οριοθέτηση για τα ζώα του δάσους είναι συνήθως μια δύσοσμη αλλά 
σχετικά εύκολη υπόθεση, για κάποια άλλα απαιτεί ακόμα περισσότερες 
σωματικές λειτουργίες. Ποτέ δεν έβρισκαν άκρη. Κάθε φορά έβγαιναν 
μαχαίρια, μπούτια, στιλέτα, ντεκολτέ, σπαθιά, μπούκλες και αμέσως μετά όλοι 
λαβωμένοι –υπερβολή, αλλά, τέλος πάντων, δύσκολα μπορούσαν να πάρουν 
τα πόδια τους– τραβούσαν για τα λημέρια τους. Μέχρι την επόμενη φορά που 
θα υπήρχε ελάχιστη λεία να μοιραστεί, και μάλιστα εντός μιας από τις γκρίζες 
ζώνες της πόλης.  
 



 59 

Αστυνομία να τους βάλει σε τάξη δεν υπήρχε. Ο Εμβρόντητος και η γυναίκα 
του όμως δεν έλεγαν να το πάρουν απόφαση. Γιατί, εντάξει με τα 
μαχαιρώματα και τις ζημιές, αλλά για τα υπόλοιπα θα έπρεπε να είναι 
σύντομοι και διακριτικοί. Είχαν και μικρό παιδί στο σπίτι.  
 
 

Γενετική 
 

Η ΣΥΖΗΤΗΣΗ είχε ανάψει για τα καλά μεταξύ του Πρωτέα και του Μαρσύα. 
Αυτή τη φορά είχανε να αναλύσουν ένα προχωρημένο μα πολλά υποσχόμενο 
σενάριο... 
– Εγώ πάντως επιμένω. Άσος. Θα το φυτέψουν στη Γη. Σίγουρος δρόμος για 
το ταμείο. 
– Βοήθειά σας! Τι άσος, ρε άσχετε; Τι τους πέρασες τους δεινόσαυρους, 
σκυλάκια του καναπέ, να ’ούμε; Ορίστε! Χινάρι το δίνει και η Ολύμπους Μπετ. 
Ένα ογδόντα λέει; Ένα ογδόντα λοιπόν. Μου φτάνει. Να τον ακούς τον 
Μαρσύα. Μια κατοστούμπα σε καβάτζωσα τις προάλλες! Σιγουράκι, φίλε! 
– Δε σκέφτεσαι καθόλου επιχειρηματικά, Μαρσύα! Ρε, μαντρωμένοι σου λέει 
θα είναι! Και μάλιστα σε πάρκο-νησί, μίλια μακριά από κατοικημένο μέρος. 
Δεν υπάρχει φόβος. Μελέτα και λίγο το σενάριο! Όλα τα ζντούπια θα τρέξουν 
να το επισκεφτούν. Δε θα λυπηθούν λέει τα έξοδα. Ή που θα φυτευτεί στη Γη 
ή που θα εγκαταλειφθεί. Να την καταστρέψει μια φορά, αποκλείεται. 
– Εγώ, φίλε Πρωτέα, δεν το βλέπω με ροζ φύλλο αγώνα. Με τίποτα! Ισχυρό 
χινάρι. Κι αν τους ξεφύγει κάνας δεινόσαυρος; Ή αν τίποτα παγαπόντηδες 
προσπαθήσουν να πουλήσουν στη μαύρη τα σπάνια έμβρυα; Ή άμα γίνει 
διακοπή ρεύματος και το σκάσουν οι δεινόσαυροι απ’ τα κλουβιά; 
– Έλα, Μαρσύα, σκέτη επιστημονική φαντασία είσαι! Ναι, και μετά θα 
εγκλωβιστούν οι επισκέπτες στο νησί και θα προσπαθήσουν να επιβιώσουν 
από τα τέρατα που θα τους την πέφτουν το ένα μετά το άλλο και μετά θα 
μεταμορφωθούν σε υποβρύχια και θα την πέσουν σε όλο τον κόσμο και μετά 
θα γίνει εισβολή απ’ τον Άρη! Τι φαντασία είναι αυτή; Πολλή παρέα με τον 
Σικελό κάνεις! Τίγκα στις συνωμοσίες είσαι κι εσύ. Χαλάρωσε λιγάκι! 
– Λες, ε; Αλλά και πάλι, άσος, βρε Πρωτέα; Σιγά μην έχει ενδιαφέρον! Εντάξει, 
άντε θα το ρισκάρω. Μα όχι άσος, δε μου πάει. Ναι, θα βάλω διπλό. Πιο 
πιθανό είναι να το απορρίψουν λόγω βαρεμάρας. Έχω ένα προαίσθημα, μα 
τα κέρατά μου! Τι ψυχή έχει άλλωστε ένα δεκαρικάκι; 
– Δεκαρικάκι; Καλά, να σε άκουγε τώρα η γυναίκα μου η Αδράστεια, θα σου 
’λεγα εγώ! 
– Οχ, οχ, να την, να την, Πρωτέα! Μεταμορφώσου! 
– Πού; Πού; Πού ’ν’ τη; 
– Σύνελθε, κακομοίρηηη! Στο βρακί της σ’ έχει βάλει. Να σου πήγε! 
– Έλα, ρε Μαρσύα, δεν κάνουνε τέτοια αστεία. Άσε και μ’ έχει στην μπούκα 
από προχτές! Ένα σου λέω, φίλε: μην παντρευτείς. Μα κυρίως μη βάλεις την 
Ήρα να σου κάνει προξενιό. 
– Τρελός είσαι, ρε; Έχε υπόψη σου εμείς οι Σάτυροι τα έχουμε ήδη τα κέρατα. 
Τουτέστιν ξέρουμε να φυλάμε τα ρούχα μας. Από γεννησιμιού. 
 

Ο Πρωτέας, άλλοτε ξακουστός βασιλιάς της θάλασσας, με φήμη μέγα 
μπερμπάντη, τώρα ήταν ένας συμπαθής μα άχρωμος γεράκος, που άμα δεν 



 60 

είχε τη μαγική ικανότητα να μεταμορφώνεται σε ό,τι βάλει ο νους του, πράγμα 
που τον έκανε εξαιρετικά χρήσιμο και ειδικά στον Όλυμπο, θα περνούσε 
απαρατήρητος. Καμπουριασμένος, ρυτιδιασμένος, με εμφανή τα σημάδια 
ψυχικής και σωματικής κακοποίησης – όση τουλάχιστον κακοποίηση ήταν 
άτυχος να υποστεί κάθε φορά που η Αδράστεια τον πετύχαινε με στάμνες, 
καρέκλες, όστρακα και ό,τι άλλο έβρισκε μπροστά της, αν δεν πρόφταινε να 
μεταμορφωθεί. Κάποτε ήταν πολύ όμορφος άντρας, έλεγαν οι Νύμφες και οι 
Ναϊάδες, που έκαναν τότε ουρά έξω από το παλάτι του ποια θα τον 
πρωτοπαντρευτεί. Αλλά εκείνος, έξυπνος, έστριβε διά του αρραβώνος. 
 

Ε, όλα αυτά μέχρι που ήρθε η Ήρα στα πράγματα. Όταν κατάφερε να κάνει 
τον Δία του χεριού της, μετά τα πρώτα ξεπορτίσματα, βάζοντάς του τα δυο 
πόδια σ’ ένα παπούτσι, σειρά είχαν οι υπόλοιποι ανύπαντροι του Ολύμπου. Ο 
Πρωτέας ήταν πρώτος πρώτος στη λίστα της. Φόρεσε τα καλά της, πήρε 
αγκαζέ την Αδράστεια για νύφη και μια και δυο πήγαν στο παλάτι του Πρωτέα 
για τα προξενιά. Είναι να πεις όχι στην Ήρα; Εδώ ολόκληρος Δίας και 
στεκόταν σούζα. Άκουσε καλά καλά το λογύδριο για τα θετικά του γάμου, το 
σκοπό της ζωής, την αρετή της μονογαμίας, είδε και την Αδράστεια έτσι 
χαμηλοβλεπούσα, αμίλητη, παρθένα κι από τζάκι κι είπε το μεγάλο ναι. 
Τόμπολα. 
 
 

Δημόσιες Σχέσεις 
 

ΤΟΝ ΒΡΗΚΑΝ να κάνει ότι βόσκει κάτω από τη μεγάλη βαλανιδιά δίπλα στον 
γκρεμό. Ο Προμηθέας απορούσε πώς ένας τόσο έξυπνος και εφευρετικός 
θεός όπως ο Ήφαιστος, αντί να φτιάξει ένα αυτόματο πετούμενο, είχε 
εμπιστευτεί έναν από τους αγαπημένους γιους του Ποσειδώνα γι’ αυτή τη 
δουλειά. Τι στο καλό, ακόμα κι αν βαριόταν να κάνει εφευρέσεις, δεν μπορείς 
να πεις ότι τα φτερά ήταν ένα σπάνιο χαρακτηριστικό των Ολύμπιων 
πλασμάτων! Μπιρ παρά τα έδιναν οι Δαίμονες. 
 

Άλλωστε όλοι στον Όλυμπο ήξεραν πως ο νόμος της Φυσικής Επιλογής ήταν 
ένα ακόμα σενάριο για να σπαζοκεφαλιάζουν τα ζντούπια και όχι 
πραγματικότητα. Όλα αυτά τα παράξενα αξεσουάρ όπως οι ουρές, τα κέρατα, 
τα γαμψά νύχια, τα φτερά και τα πούπουλα ήταν αποτέλεσμα της αχαλίνωτης 
φαντασίας των Μοιρών και της εφευρετικότητας των Δαιμόνων και όχι 
ακριβώς εξέλιξη των ειδών. Περισσότερο θα το έλεγες διακόσμηση των ειδών, 
ενώ σε αρκετές περιπτώσεις… 80’s των ειδών. 
 

«Για όνομα», μονολογούσε ο Προμηθέας, «ανάμεσα σε τόσες επιλογές, 
έπρεπε να ζέψουν τον Πήγασο να πηγαινοφέρνει τους πελάτες στο Τυχερό 
Κουτί;» Άσε που ήταν και επικίνδυνα γλείφτης. Τόσο, που με τα πολλά είχε 
καταφέρει τον Δία να δώσει το όνομά του σε έναν αστερισμό. Που σιγά το 
πράμα δηλαδή, αλλά, δυστυχώς, ό,τι είχε να κάνει με υστεροφημίες* μετρούσε 
πολύ για τις ψωνάρες του Ολύμπου. 
 

Το πιο σπαστικό ήταν πως του καλάρεσε του Πήγασου από τότε η τζάμπα 
δόξα και δεν έχανε ευκαιρία να τρυπώνει την εικόνα του όπου έβρισκε. Μέχρι 
και στη Γη έφτασε η χάρη του. Κόλλησε τη φάτσα του σε μια αλυσίδα 



 61 

βενζινάδικα ο αλογομούρης. Είχε πάρει αμπάριζα και δε σταματούσε 
πουθενά. Κι άντε να ’λεγες κουβέντα! Φώναζε τον μπαμπάκα με το 
παραμικρό και είχες μετά τη Χάρυβδη να παραφυλάει να σε καταπιεί με το 
που θα ’βαζες το πόδι σου στο νερό. Το σπασικλάκι! Ο μπούλης! Τρία χρόνια 
είχε να πάει στη θάλασσα ο φίλος του ο Μινώταυρος λόγω του ντιντή! Και τι 
του είπε, ένα «άντε χάσου, βλήμα», και λίγα λεπτά μετά σκάει ο Ερμής με το 
θεόσταλτο ραβασάκι: «Αγαπητέ Μινώταυρε, πάρε μια Χάρυβδη, να ’χεις να 
πορεύεσαι. Φιλικά. Ποσειδώνας». Είναι να μη χωθείς στο Λαβύρινθο μετά; 
 

Ο Χάρος κι ο Προμηθέας είχαν φτάσει πια σε απόσταση αναπνοής από τον 
Πήγασο. Εκείνος έκανε πως μασούλαγε αμέριμνος κοιτάζοντας αλλού. 
– Πήγασε; 
– Χλατς χλατς χλατς... 
– Πήγασε; 
– Χλατς; Ω! Χαίρετε, χαίρετε. Αχ, τι κάνετε, αγαπητοί μου; Δε σας πρόσεξα. 
Ήμουν απορροφημένος από το θεσπέσιο θέαμα τριγύρω. Από το μεγαλείο 
της φύσης. Ένα θαύμα! Τι τυχεροί που είμαστε! Δε νομίζετε; Δεν είναι πολύ 
όμορφη μέρα σήμερα; Μια μέρα ύμνος στο μεγάλο Δημιουργό μας, τον Ξένιο 
Δία μας, τον Πατέρα όλων των Θεών και των ανθρώπων! Αχ, και να ’χα δέκα 
μάτια να τη θαυμάζω... 
– Δε θα ήταν πρόβλημα. 
– Ε... όχι... σχήμα λόγου. 
– Γιατί, αν θέλεις, δυο λεπτά δουλειά είναι. 
– Όχι, όχι, μη σας βάζω σε κόπο. 
– Καθόλου. Και είκοσι μάτια εγώ σ’ τα φυτεύω άμα θες. Τι στο καλό, δικό μας 
παιδί είσαι. 
– Είστε υπέροχος... ε... άλλη φορά. Λοιπόν, δύο; 
– Ένα μόνο, για το φίλο μου τον Προμηθέα από δω. Εγώ έχω διαρκείας. 
– Αχ, καλέ, φέρατε και τον κύριο Προμηθέα; Δεσμώτα μου, πώς είστε; Δε σας 
γνώρισα με αυτή τη μεγάλη κουκούλα. Δε λέτε κι εσείς τίποτα τόση ώρα! Τι 
κάνετε, κύριε Προμηθέα μου; Όλα καλά; Η οικογένεια; Οι φίλοι σας, οι 
άνθρωποι; Το συκώτι σας; 
– Γκουχ γκουχ! 
Ο Χάρος σήκωσε το δρεπάνι και το πέρασε αργά μπροστά από το λαιμό του 
κοιτάζοντας τον Πήγασο απειλητικά. Άλλη μια λέξη χρειαζόταν. Ο Πήγασος 
βιάστηκε να το σώσει: 
– Μια χαρά μού φαίνεστε πάντως! 
– Το συκώτι μου; Δεν έχει τίποτα το συκώτι μου! Γιατί, τι άκουσες; Τι έχει το 
συκώτι μου; Κι αυτό το «δεσμώτα»... Τι σημαίνει αυτό το «δεσμώτα»; 
– Αχ, καλέ, θα τα μπέρδεψα! Μα εσείς σφύζετε από υγεία! Πώς θα ήταν 
δυνατόν; Τίποτα, τίποτα, παρανόησις! 
– Ναι, αλλά το «δεσμώτα»; Τι πάει να πει αυτό το «δεσμώτα»; 
– Δεσμώτα; Εγώ δεν άκουσα τον Πήγασο να λέει «δεσμώτα». Τι είναι αυτά 
που λες; 
– Εεε... ναι, σωστά. Δέσποτα είπα. Δέσποτα! 
– Δέσποτα; Ναι, ε; Και τι σημαίνει δέσποτας; 
– Ο άρχοντας, ο εξυπνότερος, ο καλύτερος! Πώς αλλιώς θα σας χαρακτήριζα, 
ευγενικέ και ένδοξε Προμηθέα μας; 
– Α... ευχαριστώ. 



 62 

– Παρακαλώ. Ας ετοιμαστούμε όμως, γιατί περνάει η ώρα και θα μαζευτεί 
ουρά σε λίγο. Σταθείτε εδώ κι ετοιμαστείτε για την πτήση σας. 
 

Ο Προμηθέας ήταν έτοιμος να ξεράσει με τα σάλια του Πήγασου. Το 
παλιάλογο, από την τελευταία φορά που τον είχε δει, είχε εξελιχθεί σ’ έναν 
κανονικότατο γλοιώδη δημοσιοσχετίστα. Κάποτε του ξέφευγε κι ένας 
μορφασμός, έλεγε τίποτα πικρόχολο ή έστω σε κοιτούσε στραβά καμιά φορά. 
Ήξερες αν σε πήγαινε ή όχι. Τώρα τίποτα. Ένα μεγάλο αστραφτερό αλογίσιο 
χαμόγελο και μάτια καρφωμένα ψυχρά στο στόχο. Ούτε ένα βλέφαρο δεν 
τρεμόπαιζε ούτε μία τρίχα από την ουρά δεν κουνιόταν. Σωστός 
επαγγελματίας, έτοιμος να σε σκάσει απ’ τη φτέρνα προτού υποψιαστείς ότι 
κάτι θέλει από εσένα ή ότι απλώς δε σε συμπαθεί. Και τον Προμηθέα τον 
μισούσε θανάσιμα. Του είχε κάτσει στραβά που μονοπωλούσε για αιώνες την 
εύνοια των ανθρώπων. 
 

Αν δεν είχε προλάβει να τους πάει πρώτος τη φωτιά, θα ήταν ο Πήγασος το 
νούμερο ένα στη Γη! Γιατί τι να τα κάνεις τα βενζινάδικα και τα άστρα, άμα 
έχεις έναν Προμηθέα να σου αποκαλύπτει, ας πούμε, τι σημαίνει αρνάκι ψητό 
στη σούβλα, χωρίς να χρειάζεται να χάνεις τρία δόντια μετά από κάθε 
δαγκωνιά. Κι ο μπαμπάς δεν μπορούσε να κάνει τίποτα για να τιμωρήσει τον 
Προμηθέα, γιατί έπρεπε να είχε πειράξει το γιο του πιο ευθέως, όπως έλεγε. 
Άσε που ήταν και πολιτικοί οι λόγοι που δεν του επέτρεπαν να εξαπολύσει τη 
Χάρυβδη να τον ρουφήξει στη μαύρη άβυσσο, μπας και τελειώσει μια και καλή 
με δαύτον! Μα τι άδικος κόσμος! Αν δεν ήταν ο Χάρος, θα του έλεγε στην 
ψύχρα του Προμηθέα τα εγκλήματα που είχε διαπράξει. Όλα! Και για τη φωτιά 
και για τον Δία και για το κοράκι και για το συκώτι του. Όλη την ιστορία. Όλη!  
 

Που οι ψευτοπονόψυχοι του Ολύμπου πήγαν να τον προστατέψουν με λίγη 
επιλεκτική αμνησία για να μην ταλαιπωρείται λέει από την καρδιά του. Κι 
αυτός ο αθεόφοβος κοκορευόταν ότι ήταν ακόμα ο αγαπημένος Τιτάνας του 
Δία! Ας ήταν μόνος του και θα του επανέφερε τη μνήμη σε δευτερόλεπτα. Θα 
τον είχε στείλει πριν της ώρας του από το σοκ. Αλλά έπρεπε να συγκρατηθεί. 
Άλλωστε ήταν πια θέμα χρόνου. Τώρα που ήταν πελάτης, δε μπορεί, κάποια 
στιγμή θα τον στρίμωχνε μονάχο και ποιος τον γλίτωνε μετά! Συνέχισε να 
φορά το πλατύ επαγγελματικό χαμόγελο, έκοψε βιαστικά το εισιτήριο, έκατσε 
δίπλα στη χρυσή σκάλα για ν’ ανέβουν στη ράχη του κι ετοιμάστηκε για την 
απογείωση. 
– Ένα δύο. Ένα δύο. Αγαπητοί επιβάτες, κυβερνήτης και πλήρωμα σας 
καλωσορίζουν. Παρακαλούμε δέστε τις ζώνες σας, καθώς σε λίγα λεπτά 
απογειωνόμαστε. Ευχαριστούμε που επιλέξατε να ταξιδέψετε με την Πήγασος 
Έαρ Λάινς και σας ευχόμαστε μια ευχάριστη πτήση. 
 

Ο Προμηθέας μετά βίας κρατιόταν να μην ξεσπάσει σε γέλια. Ο Χάρος δεν 
άντεξε να μη σχολιάσει: 
– Πήγασος Έαρ Λάινς; Μα τι ψώνιο! 
– Σσστττ! Θα σ’ ακούσει! 
– Καλά, καλά. Και το πλήρωμα; Ποιο πλήρωμα λέει; 
– Ξέρω γω; Αυτός είναι ικανός να εννοεί τις αλογόμυγές του. 
Με χάρη ο Πήγασος λύγισε τα δύο μπροστινά του πόδια και απογειώθηκε 
απότομα, τινάζοντας με δύναμη τα θεόρατα κάτασπρα φτερά του. Το μεγάλο 
σύννεφο πλησίαζε απειλητικά. 



 63 

 
*πράγμα εξαιρετικά ηλίθιο γιατί μιλάμε για αθάνατους. 
 
 

Η Καλή Μέρα 
 

– ΑΝΤΕ ΡΕ ΚΟΥΜΠΑΡΕ, ΑΚΟΜΑ ΕΝ ΕΝΤΥΘΕΙΣ; Έναν τζιαιρόν εφωνασκούσεν ο 
πατέρας κι ούλλοι στήνουνταν σούζα. Τζιαι τωρά... Άδε τον τον πονηρό που 
καθυστερεί για να μεν προλάβω να έβρω τον Φριτζία. Είδες γεναίκα, σε μένα 
έμοιασεν εις την εξυπνάδα! Άντε που λαλώ σου, εννά χτυπήσει το κουδούνι! 
– Εμ, άδικο έχει το παιδί; Άμα είναι να το κάνεις ρεζίλι κάθε φορά με τις 
αγριοφωνάρες σου και να το διώξουν πάλι απ’ το τελευταίο σχολείο της 
Ισόπολης, χίλια δίκια έχει. Κι εγώ τα ίδια θα ’κανα. 
– Καλάν, εγώ φταίω τωρά; Εννά μας τρελάνουσιν; Άμαν έσιεις γεννηθεί λία 
μέτρα παραπέρα που τα σύνοραν της πόλης, εν είσαι άνθρωπος συ; Εν έσιεις 
αξίαν, εν έσιεις σημαντικούς προγόνους, εν έσιεις δικαιώματα ίσα με τους 
υπόλοιπους; 
Ίντα παλαβομάρες εν τούτες; Εντάξει, μεάλη πόλην η Ισόπολις, αλλά τζιαι η 
Σαλαντίδα είσιε την ιστορίαν της. 
– Όχου, όχι πάλι τα ίδια! 
– Τζιαι εν έχω πρόβλημα να δεχτώ το, ότι δηλαδή η Πλάσις εν έσιειν 
ομφαλούς τζιαι κέντρα του κόσμου, μα όι να λαλεί τούτα σε ένα κοπελλούι. Να 
ακυρώνει του ούλους τους προγόνους μόνον τζιαι μόνον επειδή ο πάπης του 
εγεννήθηκεν αλλού! Ή να έσιει με για ανάξιο! Χθες που άκουσα το εφκαίει 
καπνός που το έναν το φτιν μου! Εγώ δηλαδή εν προσφέρω τίποτε σε τούτην 
την πόλην; Κλέφτης είμαι; I don’t think so! 
– Καλά, καλά. Έχω βαρεθεί να ακούω τα ίδια και τα ίδια. Λες και άμα με 
πονοκεφαλιάζεις κάθε μέρα θα βρεις το δίκιο σου. Ένα με καίει εμένα: το 
μέλλον του παιδιού μας. Φρόντισε εσύ να μη χάσει το σχολείο του κι άσε το 
γεροξούρα να λέει. Αλίμονο εάν καθόμασταν να μαλώνουμε για καθετί που 
μαθαίνει ο μικρός! Όπως οι Κένταυροι με τις Αμαζόνες θα καταντούσαμε. Άσ’ 
τον, ας λέει ό,τι θέλει και πιάνε εσύ μετά τον μικρό και λέγε του τα σωστά. Θα 
βοηθάω κι εγώ όπου ξέρω. Ας έχει ένα απολυτήριο στα χέρια του, ας διοριστεί 
με το καλό, κι ας κρατάει τις αλήθειες για τον εαυτό του. Άλλωστε και μερικά 
στραβά να πιστεύει, τι έγινε; Ο πρώτος θα ’ναι ή ο τελευταίος; Θα βγάζει το 
ψωμί του, θα τα ’χει καλά με τους Θεούς και μου φτάνει εμένα. 
– Δίκιο έσιεις. Θωρώ πρώτα τζιαι μετά κάμνω. Άιντε, βρε σπόρε, ακόμα; Άιντε, 
έλα τζιαι σου υπόσχομαι ότι έθθα το κάμω θέμαν. Μια χαράν συζήτησην εννά 
κάμω με τον δάσκαλό σου. Α, ε τος! Θωρείς γεναίκα γλήορα που 
ετοιμάστηκεν το πουλίν μας; Έλα πάμε, αργήσαμεν! 
   

Αμαρτίαι Γονέων 
 

ΟΙ ΔΡΟΜΟΙ ήταν γεμάτοι κόσμο που έτρεχε να πάει στις δουλειές του. Άλλοι 
κουβαλώντας καρότσια με τρόφιμα για πούλημα ή για το σπίτι, άλλοι με τις 
μεγάλες πλάκες τους να πάνε να διδάξουν στα σχολεία ή στην Αγορά και 
βιαστικοί δούλοι που έτρεχαν σε δουλειές των αφεντάδων τους... ή όσο 
έφτανε η αλυσίδα. 
 



 64 

Κόντρα σε όλη αυτή τη φούρια, ο Διογένης, καθιστός έξω απ’ το πιθάρι του, 
έβλεπε πόδια να περνούν από μπροστά του και πού και πού έριχνε καμιά 
τρικλοποδιά. Κυρίως σε ιερείς. Στο λαιμό τού κάθονταν όλοι όσοι είχαν 
αυτοχριστεί μεσάζοντες του Ολύμπου. Αλλά δεν μπορούσαν να του κάνουν 
και τίποτα. Μόλις πήγαιναν να σηκώσουν τη μαγκούρα τους ή έστω να 
διαμαρτυρηθούν, τους αφόπλιζε ουρλιάζοντας. Έμπηγε τέτοιες 
αγριοφωνάρες, που δεν έμενε ούτε κουνούπι στην Ισόπολη που να μην είχε 
ακούσει τα λόγια του: 
– Αααααα, πατριώτεεεεεες, βοήθειααααα! Ιερέας σου λέει μετά! Μην ακούτε τα 
κηρύγματά τους, όλα ψέματαααααα! Κοιτάτε αυτόν εδώ! Πατριώτεεεεεςςςς!!! 
Δείτεεεεεεε! Δώδεκα ολόκληροι θεοί τον άφησαν να φάει τα μούτρα του από 
μια ταπεινή τρικλοποδίτσαααααα!!! Σε τέτοια εκτίμηση τον έχουν και τώρα 
θέλει να εναντιωθεί στη θέλησή τους. Πατριώτεεςςςςς!!! Θέλει να παραβεί και 
τον κανόνα της ταπεινότητας! Και τον άλλο, της ευσπλαχνίας απέναντι στους 
φτωχούς! Πατριώτεεεεεςςςςς, βοήθειααααααααα!!! 
 

Ε, δεν ήθελε και πολύ μετά από τέτοιο κράξιμο. Τον άφηναν όλοι στην ησυχία 
του και υπέμεναν τις τρικλοποδιές χωρίς κιχ... άντε, το πολύ πολύ, να διέδιδαν 
τίποτα κουτσομπολιά ότι είναι τρελός ή κυνικός ή καμιά άλλη δύσκολη λέξη 
για να μπουρδουκλώσουν τους πιστούς. Που, μεταξύ μας, 
δύσκολα μπουρδουκλώνονταν. Ας όψονται οι Θεοί και η δοκιμασία με τις 
εκατό ιερές πλάκες, αλλιώς θα γέμιζε η πόλη τρικλοποδιές. 
– Επ, γνωστά ποδαράκια αυτά. Βατραχίσια. Μικροκλή; 
– Καλημέρα, κύριε... 
– Βρε, δε σου ’πα μη με ξαναβρίσεις; Άκου κύριος! Ο γιος σου πάει, χάλασε, 
Εμβρόντητε. 
– Γεια σου φίλε μου, ίντα που κάμνεις; 
– Ας τα λέμε. Εγώ πάντως στη θέση σου θα τον έκοβα από το σχολείο. Θα σ’ 
το χαλάσουν τελείως το παιδί. 
– Τζιαι ίντα εννά τρώει άμαν μεαλώσει, Διοένη; Ξεροκόμματα οπού εννά 
πετάνε οι περαστικοί όξω που το πιθάριν του; 
– Έχεις ένα δίκιο, αλλά για σκέψου καλύτερα. Δε θα ’χει ανάγκη κανέναν να 
του λέει πώς θα ζήσει, τι να φορέσει, τι να φάει, πόσο αξίζει. Όπα, κάτσε λίγο 
παραπέρα, έρχεται ένας καλός. 
– But... 
– Κάτσε παραπέρα σου λέω, τον έχω! Ένα... δύο... τρία! Αααααααααα, 
πατριώτεεεες, βοήθειααααα! 
 

Ο ιερέας έπεσε, σηκώθηκε ατάραχος, ξεσκονίστηκε λιγάκι και συνέχισε 
βουβός το δρόμο του. 
– Φτου! Τζίφος. Δεν τσίμπησε. Πρέπει να βρω κάτι καλύτερο. Λες να τους 
πετάω αβγά; Αλλά και πού να τα βρω τόσα αβγά... Γέμισε ο τόπος 
παπαδαριό, φίλε μου. Και να σου πω την αλήθεια, καρφάκι δε θα μου 
καιγόταν για δαύτους άμα δεν αρχίζανε τα προσβλητικά και τα άλλα τα 
καταπιεστικά. Φάε αυτό, πιες εκείνο, φόρα δαύτο, μη βλέπεις, μην κάνεις, μη 
ράνεις, μη βλασφημάς, μην είσαι άθεος. Μπάστα, ρε φίλε, ήρθα εγώ ποτέ να 
σου κάνω κουμάντο πώς θα ζήσεις εσύ; Απαιτώ να σέβεσαι και τη δικιά μου 
κοσμοθεωρία, που τυχαίνει να σε βλέπει σαν βρομερό σκουλήκι. Εγώ δε 
σεβάστηκα τις κελεμπίες που πήγες και μου φόρεσες, τις παρλαπίπες που 
κάθεσαι και λες στον άμαχο πληθυσμό και τα λεφτουδάκια που τρως από τα 



 65 

παππούδια; Κάνε ό,τι θες, ελευθερία έχουμε. Άμα όμως μου πατήσεις τον 
κάλο, θα μετράς κάθε μέρα με τα σαγόνια σου το χώμα και θα λες κι 
ευχαριστώ! Μόνος τον έσκαψες το λάκκο σου, με τις ταπεινότητες, τις αγάπες 
και τις ευσπλαχνίες. Πες, κύριε, από την αρχή ότι είμαστε εδώ να σας τ’ 
αρπάξουμε και να σας πεθάνουμε από το φόβο, να τελειώνουμε. Αλλά ήθελες 
να το παίξεις ταπεινός. Φάτηνα τώρα! Όχι, παίζουμε! Τι λέγαμε; Α, ελευθερία 
που λες, Εμβρόντητε. Το μεγαλύτερο αγαθό! Αλλά πού να το καταλάβεις άμα 
είσαι εγκλωβισμένος στο σύστημα... 
– Ναι, αλλά ποίος εγγυάται μου ότι έθθα αποθάνω της πείνας; Τζιαι το κρύον; 
Πού το βάλλεις το κρύον; Θυμάσαι πέρσιν τον χειμώναν; Μελανιασμένον 
εμαζέψαμε σε τζείνο το βράδυ. 
– Εγγυήσεις; Ξύπνα, κακομοίρη! Δεν υπάρχει τέτοιο πράγμα, πάρ’ το 
απόφαση. Έχω καταλήξει ότι όσο πλούσιος και να ’σαι, όσο σίγουρος, κανείς 
δε σου εγγυάται ότι, ας πούμε, δε θα σου ρίξει έναν κεραυνό ο Δίας να σε 
αφήσει στον τόπο, μόνο και μόνο επειδή έτυχε η κόρη σου να έχει μεγάλα 
βυζιά. Κανείς δεν είναι σίγουρος. Ψέματα στον εαυτό σας λέτε όλοι. Μόνο οι 
Μοίρες μάς αντιμετωπίζουν ντόμπρα, όπως θα έπρεπε. Απολύτως ίσους. 
Ισοπολίτες, Σαλαντίδες, σκλάβους, τέρατα, βαρβάρους. Όλοι σκουλήκια 
έτοιμα για λιώσιμο. Άμα αυτές αποφασίσουν να σε ποδοπατήσουν, τι πειράζει 
αν κάτω απ’ την ποδάρα τους θα βρίσκεται ένα λιωμένο πιθάρι ή ένα μέγαρο; 
Το ίδιο ακριβώς κάνει. Ελευθερία, αθεΐα, αναρχία σου λέω! Τουλάχιστον να το 
διασκεδάσουμε! 
– Τζιαι να ξερες, Διοένη, ποίον πάω να έβρω τωρά... Ούλοι ίσοι, ε; Στον 
Φριτζίαν πε τα. Πάλε τα ίδια έχω με το καινούριον σχολείον του μιτσή. Η 
Ισόπολις λαλεί, έν’ ο Ομφαλός του κόσμου τζιαι ένα σωρό άλλα. Σαμπώς τζιαι 
εμείς εν είχαμε πολιτισμό, γράμματα, ήρωες! Λες τζιαι είμαστιν τέλια χώρκατοι 
εμείς! Για να δεις προκοπή στην Ισόπολιν σήμερα πρέπει να καλαμαρίζεις 
τζιαι αν εν αρέσκει σου, έσιει ξίδιν! 
– Πες το ψέματα! 
– Μόνο ο Φριτζίας ο Ισοπολίτης έν’ πολιτισμένος! 
– Ο ποιος; Ο Φρικίας; Ισοπολίτης; Ας γελάσω! 
– Ίντα λαλείς; 
– Έλα πιο κοντά να σου πω. Μικροκλή, άντε παρακεί να παίξεις. 
– Άντε, Μικροκλή μου, να, ήρτε ο Χτώνης. Θκιο ππαλιές. Βούρα να τον 
προλάβεις. Να, καθίστε δαμαί τα καλάν κοπελλούθκια τζιαι έρχομαι in a 
minute! 
– Που λες, ήξερα τη μάνα του Φρικία. Παιδί του Χείρωνα είναι. Καλά, πώς δε 
σ’ το ’χα πει αυτό; Και δεν το ξέρει. Τι να του ’λεγε η έρμη η μάνα του; Ότι 
αγάπησε έναν Κένταυρο; Ε, αφού γεννήθηκε κανονικός άνθρωπος, τη 
γλίτωσε σου λέει και του το ’κρυψε. 
– Πώς; Είσαι σίουρος; Αμάν βρομά πολλά το πράμαν δαμαί! Διοένη, πιο σιά, 
εννά μας ακούσουν! 
– Και; Ανάγκη τον έχω; Που λες, φτηνά τη γλίτωσε η μάνα του. Μόνο η ουρά 
θα μπορούσε να τους ψυλλιάσει, αλλά το πήγε το νεογέννητο στον Ασκληπιό 
και του την έκοψε σύρριζα. Την καυτηρίασε μετά με πυρωμένο σίδερο και δεν 
ξαναφύτρωσε. Έτσι, ούτε ο ίδιος ούτε ο άντρας της το ’μαθε ποτέ. Μόνο η 
Πυθία το ’ξερε, που είχε πάει η μάνα του μετά τη γέννα για χρησμό. Την είχα 
γκομενίτσα τότε την Πυθία, κι όταν τα ’πινε, δεν ξέρεις τι μου ’λεγε! Και τι μου 
’κανε... Αχ, ωραία χρόνια! 
– Έτσι, ε; Υιός Τζενταύρου τζιαι βουνίσος! Ρε τον Φριτζία! Μιάλο βούκκο βάλε, 



 66 

μιάλο λόον μεν πεις... Ούτε που έξω έθθα ξαναδεί το σχολείο αν μαθευτεί 
τούτο το πράμαν. Τζιαι έν’ πολλά κοντά στη σύνταξην. Ξεύρεις... περίεργο 
αλλά συμπάθησά τον με τούτα που είπες μου. Ωρέ τον έρμο πού να ’ξερε! Ο 
φουκαράς... Καλάν, τζιαι κράτησες εσύ τέθκιο μυστικό; 
– Έχε χάρη που το ’χα ξεχάσει! Έχω χρόνια να τον δω τον γεροξούρα. 
Βούκινο θα τον είχα κάνει σε όλη την πόλη. Έχω κράξει τόσο κόσμο, το φρικιό 
θα μου γλίτωνε; Κάτσε να περάσει από δω και τα λέμε! Ούτε τρικλοποδιές 
ούτε άλλα μπελαλίδικα. Τώρα που το σκέφτομαι, ίσως του τραβήξω λίγο το 
βρακί. Λίγο κωλαράκι να φανεί, αμέσως θα πειστούν όλοι για το σημάδι της 
ουράς. Ρε, λες να κατεβάζω τα βρακιά και των παπάδων; 
– Διοένη, όι. Έθθα κάμεις τίποτε. Ορκίσου μου! Άσε να τονε παίρνω εγώ με το 
καλόν πρώτα. Να πω του θκιό λογικές κουβέντες πρώτα του ανθρώπου. 
Μπόρει να τον έχομεν παρεξηήσει. Μόλις μάθει την καταωήν του ίσως 
σοβαρευτεί. Ε, αν συνεχίσει τα ίδια, δώστου να καταλάβει. Αλλά κάμε μου την 
χάρην τζιαι κάμνε υπομονήν! Εννά σε ειδοποιήσω άμαν ένι. Εννά σου στείλω 
μήνυμα με το κοπελλούι. Άμαν πει σου το συνθηματικόν «πίσω έσιει ο κκάτος 
την ουρά», πάει να πει ξεβράκωσέ τον. Αν εν φανεί, τότε ούλλα καλάν τζιαι 
θάψ’ το. Οτζέι; 
– Καλώς. Αλλά μην αργήσεις. Αφού, με ξέρεις, για κάτι τέτοια ζω. Ε ρε τι έχει 
να τραβήξει ο Φρικίας από το στόμα μου! 
– Έλα, πουλούι, πάμε. Εννά έχομεν καλό ματσάκι με τον Φριτζία after all... Α, 
τζιαι, Διοένη, άμαν ούλα πάνε καλάν, κερνώ σε κουμανταρίαν εις το μαγαζίν! 
 

Τα βήματα του Εμβρόντητου ήταν τώρα γερά και γρήγορα. Απ’ αυτά τα 
βήματα που περπατάς θέλοντας να φτάσεις. Όχι σαν εκείνα που έκανε το 
πρωί μην ξέροντας τι προσβολές θ’ ακούσει. Όχι σαν τα χθεσινά προς το 
μαγαζί της Σκύλλας με το ένα πόδι μπρος και την καρδιά πίσω. Όχι σαν τα 
άλλα τα θυελλώδη, όταν έτρεχε τότε να σωθεί απ’ τις φωτιές στον τόπο του. 
Απ’ τα σίγουρα, που τα κάνεις όταν ξέρεις ότι πατάς σε δική σου γη πια. Τα 
ριζωμένα. Έτσι νόμιζε. 
   

Η Προφητεία 
 

ΚΙ ΟΛΑ ΘΑ ΣΥΝΕΧΙΖΑΝ να βυθίζονται στο σκοτάδι αν δεν εμφανιζόταν απ’ το 
πουθενά η Προφητεία, να το κάνει τουλάχιστον με στιλ. Κάποιοι έλεγαν πως 
την προμήνυσαν οι Θεοί, και συγκεκριμένα ο ίδιος ο Δίας, σ’ ένα βοσκό στην 
κορυφή ενός βουνού, ενώ δίπλα, τυχαία, καιγόταν μια βάτος. Οι Θεοί 
υποψιάζονταν τους Δαίμονες. 
 

Οι Δαίμονες γάνιασαν να ορκίζονται ότι η συγκεκριμένη Προφητεία δεν ήταν 
καθόλου αστεία και άρα μόνο δικιά τους δουλειά δε θα μπορούσε να είναι. Οι 
ιερείς δε ήταν πεπεισμένοι πως επρόκειτο για επίσημο χρησμό της Πυθίας για 
λογαριασμό όλης της Πλάσης, ενώ κάποιοι τρίτοι πως ήταν το τελειωτικό 
χτύπημα των ιερέων εναντίον της δημοκρατίας, της ελεύθερης βούλησης και 
της ισότητας μεταξύ των ανθρώπων. Έλεγαν και κάτι άλλα, δύσκολα να τα 
ακούσεις, όταν αυτός που τα προφέρει βρίσκεται κάτω από εκατό ιερές 
μαρμάρινες πλάκες ασκώντας το αναφαίρετο δικαίωμα της ανεξιθρησκίας. 
Κανείς δεν μπορούσε να είναι απολύτως σίγουρος για την αληθινή προέλευση 
της Προφητείας. 



 67 

 

Αυτό όμως που είχε μεγαλύτερη σημασία ήταν πως το μήνυμά της περνούσε 
μέσα σου από την πρώτη στιγμή που το άκουγες. Ήταν πολύ δυνατό. Είχε 
εξαπλωθεί αστραπιαία στα πέρατα της Πλάσης. Και ήταν λογικό, μετά από 
τέτοιο εκφοβισμό, που δεν ήταν διατεθειμένος κανείς να περιμένει την 
Προφητεία. Κανείς δεν ήθελε να τη δει να συμβαίνει μπροστά στα μάτια του. 
Είχε φτάσει η στιγμή πια που έπρεπε να αποφασιστεί πώς θα πράξουν οι 
άνθρωποι για να αποτρέψουν τα χειρότερα δεινά με την εκπλήρωσή της. 
 

Επρόκειτο ουσιαστικά για δύο αλλοπρόσαλλα τετράστιχα, μια εγκυρότατη 
Προφητεία δηλαδή, που είχε μυστηριωδώς εξαπλωθεί σαν ίωση, με τη 
διαφορά ότι αυτή η ίωση είχε μηδενικό χρόνο επώασης και άμεση 
μεταδοτικότητα. Δε γλίτωνε ούτε η όραση ούτε η ακοή ούτε καν λίγα 
εγκεφαλικά κύτταρα, μπας και προλάβουν να στείλουν λίγα αντισώματα 
κριτικής σκέψης στον εγκέφαλο. Μηδενική αντίσταση. Τόσο πετυχημένη 
Προφητεία, που είχε καταφέρει να μολύνει μέχρι και τα μικρά παιδιά, που την 
αποστήθιζαν μια κι έξω. Βουνά από μάρμαρο αφανίστηκαν, στρατιές από 
πλάτες σκέβρωσαν, τόνοι κασμάδες χάλασαν, κοπάδια βόδια έσκασαν. 
 

Η Σφαίρα γέμισε ακαριαία με επιβλητικές μαρμάρινες πλάκες σε κάθε πόλη, 
μεγάλο δρόμο και χωριό, που έκαναν το μήνυμα της Προφητείας για τη 
Συντέλεια της Πλάσης εντελώς σοβαρό, επίσημο και θανατηφόρο. Όπου κι αν 
γύριζες το κεφάλι σου, έβλεπες μια σκαλιστή φαιά μπορντούρα με σόκιν 
παραστάσεις γύρω γύρω και στη μέση το μήνυμα: 
 

Τρία κοράκια κάθουνται πάνου σ’ ένα κουφάρι, 
Το ‘να κοιτά την πόλη σου, τ’ άλλο τη Σαλαντίδα. 
Το τρίτο το καλύτερο μοιρολογά και λέει: 
Πολλή μαυρίλα πλάκωσε, μαύρη σαν καλιακούδα. 
Μην είν’ κι η πόλη σου άρρωστη, μην τα παιδιά σου σκάρτα; 
Μην είν’ το αίμα σου θολό και το μυαλό σου άδειο; 
Ο Χάρος έρχεται σιμά, τον τόπο να ανοίξει, 
την μιαρή την πόλη σου, μεμιάς να αφανίσει! 
 

Έτσι ακριβώς. Δεύτερος ενικός. Ο καταλληλότερος τρόπος να διατυπωθεί η 
απόλυτη απειλή. Όπως κι αν το έβλεπες, όπως κι αν το μετέφραζες, το 
τρομαχτικό μήνυμα σε απειλούσε και ήταν ολοφάνερο πως δύσκολα 
μπορούσες να γλιτώσεις από δαύτο. Οι ερμηνείες που δόθηκαν ήταν πολλές, 
και οι περισσότερες μπέρδευαν κι άλλο. Οι μέθοδοι ερμηνείας πολλές και 
ευφάνταστες. 
 

Κάποιοι το διάβαζαν ανάποδα, άλλοι έπαιρναν σκόρπια γράμματα κι έβγαζαν 
τρομαχτικότερα μηνύματα, άλλοι το έπαιρναν όπως το άκουγαν, χωρίς όμως 
να καταφέρνουν κάτι ουσιαστικό. Οι ιερείς έψαχναν τα κιτάπια τους για τυχόν 
θεϊκές αναφορές στο γεγονός, οι μάντεις σπαζοκεφάλιαζαν με οιωνούς και 
σύμβολα, οι απλοί άνθρωποι συνέχιζαν όπως και πριν να φοβούνται τα Θεία 
και να μην πολυανακατεύονται, οι δούλοι το θεώρησαν μια ευχάριστη νότα 
στη ζωή τους και οι φιλόσοφοι το χαβά τους. Ήθελαν να το πιάσουν το ζήτημα 
απ’ την αρχή: «Η κότα έκανε τ’ αβγό ή το αβγό την κότα;». 
 



 68 

Όλα αυτά άρχισαν να έχουν γερό αντίκτυπο στην καθημερινή ζωή των 
Ισοπολιτών. Παρόλο που οι γραπτοί νόμοι παρέμειναν ως είχαν και 
τηρούνταν το κατά δύναμιν, οι άγραφοι έδειχναν να εντυπώνονται ολοένα και 
εντονότερα στη συνείδηση των ανθρώπων, με αποτέλεσμα πολλές φορές να 
νικάνε τους γραπτούς για πλάκα. Πολύ σύντομα ποινικοποιήθηκε κάθε 
συμπεριφορά που ξέφευγε έστω και λίγο από τα γραπτά των Θεών, των 
μόνων επίφοβων πρωτομαστόρων για την εκπλήρωση της Προφητείας. 
 

Πρώτα πρώτα ποινικοποιήθηκαν όλα όσα είχαν να κάνουν με την ευρύτερη 
ηθική: η μοιχεία, το ψέμα, η έλλειψη σεβασμού στους γεροντότερους, η 
αθυροστομία και άλλα άσχετα που οι συντηρητικότεροι είχαν άχτι για χρόνια 
αλλά τώρα ήταν πρόσφορο το έδαφος για να τα επιβάλουν. Οι ασαφείς αυτοί 
κανόνες συμπαρέσυραν μαζί τους και τις συμπεριφορές. Ήταν συγκεκριμένος 
ο τρόπος που στεκόσουν, που μιλούσες, που έκανες το καθετί. Δεν ήταν 
αποδεκτό να γελάς παρά μόνο να μειδιάς, πράγμα που σήμαινε ότι 
μπορούσες να σκας μια ιδέα το χείλι σου, ίσα να φανεί ένα ανεπαίσθητο 
γελάκι, μα αυτό μονάχα αν ήταν πολύ μεγάλη η ανάγκη. Για παράδειγμα, ένα 
πολύ πετυχημένο ανέκδοτο ή αν τα ’χε τσούξει λίγο παραπάνω ο φιλόσοφος 
που έτυχε να παρακολουθείς στην Αγορά. 
 

Ήταν επίσης απαράδεκτο να είσαι πολύ καθαρός, πολύ καλοντυμένος, 
όμορφα χτενισμένος και γενικά στην τρίχα. Έδειχναν καλοπέραση όλα αυτά. 
Γενικά οτιδήποτε προς τέρψη δημιουργούσε υπόνοιες για «θολό αίμα», 
«άδειο μυαλό», «σκάρτους απογόνους» – με μια φράση: «μιαρή πόλη». 
Ήθελες δεν ήθελες, έκανες αμέσως τους ανάλογους συνειρμούς αν αυτός που 
έβλεπες μπροστά σου ξέφευγε στο τόσο από τις κοινά αποδεκτές και άρα 
ασφαλείς συμπεριφορές, ενώ, χωρίς καν μια λέξη, το βλέμμα σου ήταν αρκετό 
να γεμίσει ενοχές τον αποδέκτη, ότι ίσως εξαιτίας του να ανακηρυσσόταν 
και αυτή η πόλη «σκάρτη». Μια ακόμα πόλη με τη μοίρα της Σαλαντίδας. 
 

Ο Διογένης την είχε άσχημα. Και οι Κένταυροι. Και οι Αμαζόνες. Και οι ξένοι. 
Και οι δούλοι. Και πολλοί άλλοι. Η πόλη γέμισε επικριτικά βλέμματα. 
 
 

Στην Παρανομία 
 

ΕΜΦΑΝΙΣΤΗΚΕ έπειτα από ένα ανεπαίσθητο παφ μέσα από πυκνό καπνό στη 
μέση ενός λεωφορειόδρομου. Τίναξε από πάνω της την αστρική σκόνη και 
σήκωσε τα μάτια να δει επιτέλους για πρώτη φορά τη Γη από κοντά. Πριν 
προλάβει να ανοίξει ικανοποιητικά το ράμφος, ένα «στην άκρη, καημένη!» και 
μια γερή σπρωξιά την έστειλαν φαρδιά πλατιά στο πεζοδρόμιο. 
 

Σκέφτηκε ότι αυτή ήταν κυριολεκτικά η στενότερη επαφή της με αυτόν τον 
παράξενο πλανήτη που έβλεπε τόσο καιρό από μακριά, αλλά ποτέ δεν είχε 
επισκεφθεί. Κάπως σκληρή και κρύα η πρώτη επαφή, μα εκείνη τη στιγμή είχε 
αυτόν τον υπέροχο πλανήτη κολλημένο στο ράμφος της και χάρηκε για τη 
γνωριμία. Αλλά όχι για πολύ. Έντρομη, αναρωτήθηκε αν οι Δαίμονες είχαν 
κάνει καλά τη δουλειά τους και μήπως κάποιος γήινος είχε καταφέρει να δει 
την αληθινή της όψη, γι’ αυτό και η τόσο βίαιη υποδοχή. 
 



 69 

Θα πήγαινε στράφι όλο της το σχέδιο αν μία στις χίλιες δε δούλευε η στολή 
της Επιλεκτικής Όρασης, το καινούριο μοντέλο που είχαν υφάνει οι Δαίμονες 
αποκλειστικά για τους γήινους. Γιατί εντάξει οι Θεοί, αυτοί μπορούσαν και να 
μεταμορφώνονται και να τηλεμεταφέρονται και να εξαφανίζονται και γενικά να 
κάνουν ό,τι γουστάρουν κι ό,τι βάλει ο νους. Οι κατώτεροι όμως είχαν χοντρά 
προβλήματα με όλα αυτά τα απαραίτητα μεν, δύσκολα μαγικά δε. 
Χρειαζόσουν μια δεύτερη γκαρνταρόμπα με πανάκριβα αξεσουάρ, αν ήθελες 
να δουλέψεις με αξιοπρέπεια και να σε λογαριάζουν οι συμπολίτες σου για 
τέρας της προκοπής. 
 

Οι συνάδελφοι καθησύχασαν την Αελλώ πως την είχαν δοκιμάσει μια φορά τη 
στολή, για να είναι σίγουρες ότι δουλεύει, σε κάτι πειραματόζωα από εκείνα 
που χρησιμοποιούσαν κατά καιρούς για τις Ανακρίσεις. Οι αντιδράσεις των 
ζντουπιών είχαν φανεί φυσιολογικές απέναντι στις Άρπυιες που τη φορούσαν 
εκείνη τη μέρα. 
 

Μα αυτό δε σήμαινε φυσικά ότι η Αελλώ ήταν απόλυτα ασφαλής, καθώς οι 
αντιδράσεις των γήινων που απήγαγαν τελευταία δεν ήταν αυτό που θα έλεγε 
κάποιος «λογικές» και «αναμενόμενες». Γιατί μερικές δεκαετίες τώρα όλα τα 
γήινα πειραματόζωα δεν εκπλήσσονταν καθόλου, ό,τι κι αν τους έδειχνες. 
Επιπλέον, μόλις συνειδητοποιούσαν πως βρίσκονται εκτός Γης, ήταν πολύ 
χαρούμενα για κάποιο λόγο. Τα έβλεπες αμέσως να αλλάζουν στάση και 
γίνονταν ιδιαίτερα συνεργάσιμα και φιλικά, αντίθετα με τα πειραματόζωα της 
Κούφιας Γης, που κατατρόμαζαν με το παραμικρό. 
 

Το πιο χαρακτηριστικό δείγμα της ανθρώπινης φύσης και ένα από αυτά που 
έκαναν τη μεγαλύτερη εντύπωση στην Αελλώ κατά τις Ανακρίσεις ήταν όταν 
είπε σε κάποια πειραματόζωα πού ακριβώς βρίσκονται, ενώ παράλληλα τους 
έδειξε την πραγματική μορφή της. Τα περισσότερα λοιπόν από αυτά δεν 
ήθελαν να αποκαλυφθεί στους άλλους γήινους η ύπαρξη «εξωγήινων». Ήταν 
το πιο συνετό, έλεγαν ικετευτικά στην Αελλώ, για να μην υπάρξει πανικός και 
πόλεμος στον πλανήτη τους. Παράξενα όντα, αν σκεφτείς ότι λίγα μόλις λεπτά 
μετά την επιστροφή τους από τον Όλυμπο, έλεγαν παντού για τις απαγωγές 
τους και έγραφαν μάλιστα και βιβλία που οι υπόλοιποι ανυποψίαστοι τα 
ονόμαζαν «καλτ», «υποκουλτούρα» και «κουραφέξαλα». 
 

Αν τα πράγματα είχαν πάει τόσο στραβά τώρα στη Γη με τη στολή της, θα 
έπρεπε να εξατμιστεί πίσω στον Όλυμπο με άδεια χέρια, ενώ το μόνο που θα 
είχε να διηγείται από το παρθενικό αστρικό ταξίδι της θα ήταν η σκληρή και 
κρύα επαφή του ράμφους της με το γαλάζιο πλανήτη. Αλλά όχι. Κανείς από 
όσους περπατούσαν βιαστικοί πλάι της δεν έδειχνε έκπληκτος από το μαύρο 
καλογυαλισμένο της φτέρωμα, το μυτερό πορτοκαλί ράμφος και την 
περήφανη πουπουλένια ουρά της. Η στολή δούλευε! Μπορούσε να ξεκινήσει 
να ψάχνει για τις νέες τάσεις, μόδες και τεχνολογίες του πλανήτη επιτόπου. 
 

Χωρίς να κάθεται να τους ανακρίνει με τις ώρες. Το μόνο που είχε να κάνει 
ήταν να κρυφακούσει τα δεκάδες ζντούπια που περνούσαν δίπλα της 
ανυποψίαστα και θα μάθαινε πολύ περισσότερα για τη ζωή τους, ώστε να 
συντάξει την πιο ευφάνταστη αναφορά με ιδέες σεναρίων για τις Μοίρες. 
Ενδόμυχα ένιωθε κάποιες τύψεις που δούλευε παράνομα για τις 
μπαμπόγριες, αλλά δεν ήταν η μόνη Άρπυια που το έκανε αυτό. Κι έπειτα, 



 70 

υπήρχε μακρά παράδοση στην οικογένειά της, που είχε βγάλει τις πιο ένδοξες 
Απαγωγείς και Ανακρίτριες. Δε θα της πήγαινε η καρδιά να αγνοήσει τόσα 
μετάλλια και τόσα φυτεμένα σενάρια, έτσι απλά, για να κάνει μια άλλη 
οποιαδήποτε δουλειά του Ολύμπου. Ειδικά τώρα, που, έπειτα από 
πολύχρονη εκπαίδευση, είχε πάρει επιτέλους την πολυπόθητη προαγωγή της 
και από απλή Ανακρίτρια ήταν πλέον μια περήφανη Απαγωγέας πρώτου 
βαθμού. 
 

Θα έκανε ταξίδια, θα γνώριζε τους τόπους της Γης, θα παρατηρούσε τα 
ζντούπια στο φυσικό τους περιβάλλον, κι αυτό το τελευταίο ειδικά θα έκανε τις 
αναφορές της να φυσάνε από προχωρημένες και ενδιαφέρουσες ιδέες για τα 
σενάρια. Αρκεί βέβαια να μη μάθαινε κανείς τη μυστική της δουλειά. 
 

Όλους αυτούς τους αιώνες οι Άρπυιες κατάφερναν εύκολα να το κρύβουν, μα 
η Αελλώ διέφερε πολύ από εκείνες, γιατί, εκτός από Άρπυια, εκτός από 
εργαζόμενη, και μάλιστα στη δούλεψη των Μοιρών, και εκτός από Απαγωγέας 
ζντουπιών, ήταν και Παίχτρια. Και αυτή η τελευταία ιδιότητά της ήταν η πιο 
σημαντική μα και η πιο επίφοβη απ’ όλες. Αφού πρώτα ήταν Παίχτρια και μετά 
Ανακρίτρια. Μάλιστα, αν δεν ήταν το μπουκεράδικο και οι αφραγκιές της, δε 
θα έπιανε καν αυτή τη δουλειά. Η ανάγκη την έριξε στις Μοίρες. Άλλο που 
στην πορεία τής άρεσε. 
 

Στο Τυχερό Κουτί λοιπόν ως Παίχτρια είχε το μεγάλο μειονέκτημα ότι την 
ήξεραν καλά και ίσως μπορούσαν να τη «διαβάσουν». Εκείμιλούσε με όλα τα 
είδη των πλασμάτων του Ολύμπου, άσχετα από ιεραρχίες, φάτσες και 
γενεαλογίες. Έδειχνε συναισθήματα, και κυρίως δεν μπορούσε να πετάξει 
μακριά. Αντίθετα από τις άλλες Άρπυιες, στο μπουκεράδικο όφειλε να τα 
αντιμετωπίζει όλα κατάφατσα, και αυτό ήταν κάτι πρωτόγνωρο για το είδος 
της, μα και πολύ επικίνδυνο, αν είχες τόσο σπουδαία πράγματα να κρύψεις 
και ένα ζευγάρι πρόχειρα φτερά. 
 

Προχώρησε κατά μήκος του πεζοδρομίου παρατηρώντας με έκπληξη τους 
γήινους στο φυσικό τους περιβάλλον πια. Όλα αυτά τα χρόνια, ζώντας από 
κοντά τα πειραματόζωα της Γης, της φαινόταν κάπως αστεία η εμφάνισή τους, 
αν και πάντα ένιωθε μια κάποια έλξη γι’ αυτά τα χαμηλόνοα όντα. Μπορεί να 
τα είχαν πήξει οι Μοίρες στα σενάρια τόσους αιώνες, όμως, δε μπορεί, κάπως 
θα είχαν συμβάλει στον πολιτισμό τους κι αυτά. Άλλωστε ήταν πλάσματα κι 
αυτά, παιδιά του πατέρα όλων τους, του Δία. 
Βέβαια, ποτέ πριν δεν τα είχε δει να φορούν όλα αυτά τα γελοία ενδύματα, 
χρωματισμένα όπως χρωμάτιζε ο Δίας τα δημιουργήματα στα οποία είχε 
ξεχάσει να δώσει νοημοσύνη. Έσπαγε το κεφάλι της να θυμηθεί ποιο σενάριο 
αντιστοιχούσε στη συμπεριφορά και στις εμφανίσεις που έβλεπε γύρω της. 
 

Μετά από μεγάλη προσπάθεια να μην κοιτάζει τόσο επίμονα, άνοιξε ένα 
χάρτινο χάρτη, για να δείχνει γήινη, και σαν σωστή επισκέπτρια εντόπισε το 
σημείο όπου βρισκόταν: Ελλάδα. Αυτό το κομμάτι της Γης ήταν ο σωστός 
προορισμός. Για το χρόνο βέβαια δεν ήταν και τόσο σίγουρη. Λογικά έπρεπε 
να βρίσκεται στον αιώνα της πληροφορίας, μα δεν το έβλεπε πουθενά 
γραμμένο. 
 



 71 

Ήταν αρκετά επίπονη η διαδικασία να συντάξει αυτόν το χάρτη, γιατί, αντίθετα 
με τον Όλυμπο, η Γη ήταν χωρισμένη σε πολλά μικρά κομμάτια για εντελώς 
ακατανόητους λόγους, αν φυσικά ο τόπος καταγωγής σου ήταν κάποια έτη 
φωτός μακριά και διέθετες δύο αρκετά περήφανα ολόμαυρα φτερά, που σου 
επέτρεπαν να βλέπεις τα πράγματα στο σύνολό τους, χωρίς τις μικροπρέπειες 
και τις χαζές επεμβάσεις από τα ζντούπια στο μικρόκοσμό τους. 
 
 

Υπερπαραγωγές 
 

– ΕΛΑ, ΡΕ, ΕΧΕΙ ΠΙΘΑΝΟΤΗΤΕΣ. Φουλ του άσου χωρίς χάντικαπ, σίγουρος 
δρόμος για το ταμείο. Σκέψου μονάχα ότι και οι δύο Πόλεμοι μια χαρά την 
έκαναν τη δουλειά τους. Θυμάσαι τι ωραία περνάγαμε τότε; Με τα θεάματά 
μας, με τα ψητά μας, τα κρασιά, τα αραλίκια μας; Θυμάσαι γέλια με τις 
Νύμφες; Να τις έχεις να χορεύουν όλο και πιο κοντά από την απελπισία τους 
που δεν τις παρενοχλούσε άλλο κανείς μας τότε; 
– Χα! Όπως τα λέει ο Μαρσύας. Ούτι Σάτυρος ούτι Σειληνός ήθελε να τς 
ακουμπήσει τότις! 
– Ναι. Αρκούσε να απλώσεις το ξεράδι σου και όλως τυχαίως γραπωνόταν 
πάνω του ολόκληρο τσούρμο από δαύτες… κι έκαναν πως δεν μπορούσαν να 
ξεφύγουν κιόλας. Ωραίες εποχές! Καλοπέραση με τη σέσουλα! Πάντως εκεί 
που ήθελα να καταλήξω είναι πως και ο Πρώτος και ο Δεύτερος Παγκόσμιος 
δούλεψαν πολύ καλά. Θυμάσαι πώς ψοφάγανε τα ζντούπια; Υπήρχαν κάτι 
φάσεις που μέχρι κι εγώ έμενα με το στόμα ανοιχτό. Ποιος, εγώ! Σ’ τ’ 
ορκίζομαι, πιο καλά θρίλερ με τόσο ευφάνταστους θανάτους δεν έχω ματαδεί 
από τότε. 
– Μα ιέλα στα συγκαλά σ’, τραγί μ’. Τώρα δε μιλάμι για θέαμα, τώρα μιλάμι για 
πυρηνικά! Μπουμ κι κατ’. Ούτι λέπι δε θα μείν’. Ούτι γουλιά κρασάκ’ δε θα 
προλάβ’ η καταπιόνα σ’. 
– Μωρέ τι μας λες! Χαλάρωσε, βλάκα γαϊδαράκο. Και τότε μιλάγαμε για 
στούκας και πολυβόλα, τα ξέχασες; Μη σου θυμίσω τι μανούρα είχε γίνει με 
τα παπαγαλάκια για τις χειροβομβίδες και τις νάρκες. Άσε τις παραφιλολογίες 
με την ατομική βόμβα! Τούμπανα μου τα ’χανε κάνει. Και το αποτέλεσμα; Οι 
φανέλες ξεχείλωσαν, αλλά κάρτα δε βγήκε… Μια χαρά τα πήγαν τα ζντούπια. 
Ψόφος κι άγιος ο θεός. Και το καλύτερο; Τελειωμό δεν είχαν. Είναι αμέτρητα 
τα ζντούπια, ρε συ! Μας παίρνει μέχρι κι Αρειανούς να τους στείλουμε, σου 
λέω. Ζωή να ’χουμε να παίζουμε, παιδιά. 
– Δεν ξέρου, ιεγώ για χινάρ’ του έχου. 
– Δες και τα άλλα της κατηγορίας του όμως. Ρίχνω την υπόλοιπη πεντάδα 
καρφί για ένα εικοσαρικάκι. Άκου με που σου λέω, στο Δεύτερο Παγκόσμιο 
Πόλεμο μόνο εγώ είχα συνδέσει εκείνη τη φαβόρα τον Χίτλερ. Να μη με λένε 
Μαρσύα αν δε βγω αληθινός πάλι! Θα έχουμε γερό τζέρτζελο, Στάφυλε! 
– Σιγά, ουρέ χουβαρντά ιεσύ, μι ιένα ψωρουεικοσαρικάκ’! 
– Εδώ είναι ο Πρωτέας; 
– Ουόχι, Αδράστεια μ’, ιέχει πουλλές μέρες να φνεί. 
– Σκάσε εσύ, αλογομούρη! Βρομοψεύταροι όλοι σας! Έτσι μου είπατε και τις 
προάλλες και μου ’ρθε άφραγκος αργά το βράδυ! Και ξέρετε τι δικαιολογία 
βρήκε; Τα ’φαγε όλα λέει στα φρουτάκια! Κι ήθελε να πιστέψω ότι έφαγε ένα 
ολόκληρο μηνιάτικο σε φρούτα! 



 72 

 

Ο Πρωτέας, μην αντέχοντας την αδικία, ξέχασε προς στιγμήν το φόβο του και 
πετάχτηκε να απαντήσει, ξεχνώντας επίσης πως βρισκόταν ακόμα πάνω στον 
Αιγαίωνα. 
– Αλήθεια είναι, αγάπη μου! 
– Α, εδώ μου ήσουνα! 
– Μόλις ήρθα. Δε θα καθόμουν, ένα γεια θα έλεγα και θα ’ρχόμουν σπίτι. 
– Άσ’ τα αυτά. Και σ’ το ’χω πει χίλιες φορές, όταν σου μιλάω να γίνεσαι ο 
εαυτός σου. Κατέβα απ’ τον Αιγαίωνα! 
– Ναι ρε Πρω-τέ-α. Ήδη έχω η-μι-κρα-νία. Με έ-χου-νε πε-θά-νει τα εί-κο-σι 
πέ-ντε απ’ τ α-ρι-στε-ρά. Μη μου πο-νο-κε-φα-λιά-σεις και τα δε-ξι-ά για-τί την 
πά-τη-σα με-τά. 
– Συγνώμη, ρε φίλε, είσαι πάντα η εύκολη λύση. 
– «Πάντα»; Δηλαδή το συνηθίζεις να κρύβεσαι από εμένα κι άλλες φορές; 
– Έκφραση ήταν, αγάπη μου, δεν εννοούσα αυτό... 
– Προχώρα! Θέαμα γινήκαμε πάλι. Προχώρα και θα τα πούμε σπίτι εμείς. 
Σύζυγος να σου πετύχει! 
 

Ο Πρωτέας ήρθε στα όριά του. Η τελευταία απειλή της Αδράστειας ήταν πολύ 
βαριά για να την αντέξει. Ήταν η σταγόνα που ξεχείλισε το ποτήρι. Μπορούσε 
να κρυφτεί, να την αποφύγει, να την καλοπιάσει, όλα τα μπορούσε, εκτός από 
μια έξαλλη Αδράστεια, που έπρεπε να αντιμετωπίσει ανοιχτά, και μάλιστα 
στην έδρα της, στο σπίτι. Δε θα άντεχε άλλες φωνές, άλλες προσβολές και 
άλλο ξύλο. Κάποια λύση θα υπήρχε και γι’ αυτόν. 
– Όχι. Δεν πάει άλλο, θέλω διαζύγιο! Δεν το κουνάω ρούπι από δω μέσα αν 
δε μου υπογράψεις το ρημάδι το διαζύγιο! 
– Μα πες το, χρυσέ μου, τόσο καιρό. Κι έλεγα ότι ποτέ δε θα μου το ζητούσες. 
Να υπογράψω; Τρέχω. Μόνο δώσε μου λίγο χρόνο να πάω να φωνάξω τον 
Δία για να μας νομιμοποιήσει τα χαρτιά. Φυσικά, αφού ρωτήσει την Ήρα για 
τα διαδικαστικά, μιας κι εκείνη ήταν η μάρτυρας στο γάμο. Ετοίμασέ τα εσύ κι 
έφτασα. 
 

Μεμιάς όλοι οι θαμώνες γύρισαν προς το μέρος του Πρωτέα. Μια λαθεμένη 
κίνησή του ήταν ικανή να τινάξει το Τυχερό Κουτί στον αέρα. Η Θεά της 
Ανάγκης τούς είχε πιάσει όλους στην ανάγκη. Και τι δεν είχε πει το στόμα της! 
Δίας, Ήρα, έριξε στο τραπέζι τα μεγαλύτερα ονόματα που είχε στο 
οπλοστάσιό της. 
 

Ο Αυτόματος τσούλησε σαν διάολος και μάγκωσε την πόρτα να μην ανοίξει, 
ενώ όλοι έσπευσαν να την καλμάρουν, γιατί ήταν ικανή να κουβαλήσει και 
τους Δώδεκα προκειμένου να αναγκάσει τον Πρωτέα να μην την αφήσει. Της 
ήταν αναγκαίος. Με τον τρόπο της τον αγαπούσε. Όμως ένα τέτοιο 
συναίσθημα στο κεφάλι της Θεάς της Ανάγκης δεν είχε με άλλο τρόπο να 
εκφραστεί παρά μόνο με τον εξαναγκασμό: απειλές, βρισιές, εκβιασμοί και 
ξύλο. Όσο δυνατότερα τα αισθήματά της, τόση μεγαλύτερη η ανάγκη του 
Πρωτέα να γλιτώσει. 
– Ξέρω έναν καλό σύμβουλο γάμου, να ’ούμε. 
– Τοοο διαζύγιοοο είναι αμαρτίααα! 
 

Η ηχώ του Βρόντη έκανε αρκετή ώρα να σβήσει και μαζί της ο έντονος πόνος 
στα αφτιά των θαμώνων. Κανείς δεν το είχε υποψιαστεί εκείνη τη στιγμή, 



 73 

όμως άλλη μια φράση του Κύκλωπα και η Αδράστεια θα είχε ευχαρίστως 
υπογράψει, αφήνοντας παντοτινά ήσυχο το φτωχό Πρωτέα. 
Οι φίλοι-συμπαίχτες συνέχισαν έντρομοι και κάθιδροι* την προσπάθεια να 
τους τα φτιάξουν. 
– Κι ου άντρας θιέλει τουν τρόπου τ’! Τα τσαλμάκια τ’. Ξες εσύ! 
– Έλα, βρε Αδράστειά μου, έλα κόρη μου, πες τα σε μένα τη γριούλα που 
ξέρω από αυτά. Έλα και κάτσε στην ποδιά μου. Εμείς οι γυναίκες πάντα 
βρίσκουμε λύσεις. Αφού σε αγαπάει και νοιάζεται, βρε κουτή. Όλο για σένα 
λέει. 
– Να το ξέρεις, Αδράστεια, εγώ το ’χω κανόνα από τότε που με έβαλε κάτω ο 
Χάρος και μου άνοιξε τα μάτια. Πρέπει να αποπνέεις και λίγο μυστήριο, να 
φροντίζεις να σε περιβάλλει ένα σκοτεινό πέπλο. Ή έστω λίγα μαύρα 
πούπουλα. Να τον έχεις τον άλλο στην τσίτα, στο περίμενε, στο παραμύθι. 
– Εγώ, μανταμίτσα, θα σε συμβούλευα να διαβάσεις καμιά ερωτική επιστολή. 
Πάρε καμιά ατάκα, δε χάθηκε ο κόσμος, και μετά θα σούρνεται στα πόδια σου 
ο μάγκας. 
– Ναι, βρε αγάπη μου, άκου τους φίλους μας, αφού αγαπιόμαστε… κατά 
βάθος... 
 

Η Αδράστεια άλλο που δεν ήθελε. Φτηνά την είχε γλιτώσει αυτή τη φορά. 
Αποφάσισε να κάνει λίγο ακόμα τη στρίγκλα και να πάει σπίτι της να χαρεί. 
– Τζογόμουτρα! 
ΜΠΑΜ! 

– Αμάν πια αυτή η κωλόπορτα! 
– Είδες, Έριδα; «Ανάγκα και Θεοί πείθονται»... 
– Μπα, μάλλον «τραβάτε με κι ας κλαίω» θα το ’λεγες. 
 
*όσοι τέλος πάντων διέθεταν ιδρωτοποιούς αδένες 
 
 

Στην Αγορά 
 

Ο ΦΡΙΚΙΑΣ πήγαινε αργά προς τη σχολή. Είχε ένα ολόκληρο οκτάωρο 
διδασκαλίας μπροστά του και καθόλου όρεξη για μάθημα. Είχε επίσης να 
βαθμολογήσει τις χθεσινές εργασίες, κάτι που σήμαινε σκάλισμα ωρών, και, 
τέλος, να σιγουρευτεί πως ο Μικροκλής θα είχε μαζί του την υπογραφή του 
πατέρα του, ως παραδοχή πως η Ισόπολη ήταν ο μοναδικός και αληθινός 
Ομφαλός του Κόσμου. Μόλις τον θυμήθηκε, τα μέσα του 
αναμπουμπούλιασαν. Τι αναιδέστατο πλάσμα! 
 

Σε ηλικίες κοντά στην ηλικία του Φρικία, που οι αληθινές συγκινήσεις έχουν 
μειωθεί δραματικά λόγω σοφίας και οι συναναστροφές λιγοστεύουν 
αναγκαστικά λόγω θνησιμότητας, το παραμικρό γεγονός, θετικό ή αρνητικό, 
πυροδοτεί τον εγκέφαλο με αλλεπάλληλες εκρήξεις υπερπληροφόρησης. 
Το κάθε ερέθισμα είναι η πιο πρόσφατη απόδειξη πως είσαι ακόμα ζωντανός 
και άρα οφείλεις να αφήσεις κάθε κύτταρό σου να το γιορτάσει. Έτσι, όλα τα 
ερεθίσματα, κατά έναν παράξενο αλλά απόλυτα δικαιολογημένο τρόπο, 
αποκτούν εξαιρετικό όγκο κατά τη διαδρομή τους από τις νευρικές απολήξεις 
στο κρανίο, κι όταν φτάσουν πια εκεί, έχουν ήδη μετατραπεί σε χιονοστιβάδα 



 74 

πληροφορίας και συναισθήματος, που σχεδόν σου επιβάλλουν να αντιδράσεις 
κι εσύ με τη σειρά σου με μανία. 
 

Πιο απλά, είναι σαν να έχεις μόνιμα στο κεφάλι σου ένα βοσκό να φωνάζει 
«Λύκος! Λύκος!» και να πρέπει κάθε φορά να στέλνεις την καλύτερη διμοιρία 
σου να τον σκοτώσει. Δεν υπάρχει λύκος, φυσικά. Εσύ όμως δείχνεις 
σίγουρος ότι τον είδες. Ή ξέρεις ότι ο λύκος είναι η τελευταία δικαιολογία που 
σου έμεινε για να μοστράρεις τη διμοιρία σου. Κι έτσι, άλλο που δε θέλεις να 
επιλέγεις συνειδητά να πιστεύεις κάθε φορά το βοσκό και να καμαρώνεις 
κιόλας για το ετοιμοπόλεμο της στρατιάς σου. Με μια λέξη: γηρατειά. Με λίγα 
λόγια, ο Φρικίας δεν ήταν σε θέση να εντοπίσει ακριβώς το σημείο στο οποίο 
οι σκέψεις του μετατράπηκαν σε αχνούς ψιθύρους, που έγιναν μετά 
παραμιλητά, έπειτα φωνές και πολύ γρήγορα αγριοφωνάρες. 
Κι όλα αυτά μπροστά στα όχι και τόσο έκπληκτα μάτια πια των συμπολιτών 
του. 
– Το παλιόπαιδον! Οποία βλασφημία! Σε τι καιρούς μάς έλαχεν να ζήσομε, 
πατριώτες, και σε τι σημείον εφθάσαμεν, ώστε αι μαθηταί να προτιμούν να 
διδάσκουσι εκ των γονέων τους και ουχί εκ των διδασκάλων τους. Άκουσον 
άκουσον! 
 

Προτίμησε να εκλάβει ως αληθείς τις ασυναρτησίες του αλλοδαπού και 
χωριάτη πατήρ του! Και ουχί μόνον αυτό, μα θεώρησε πρέπον να με 
αμφισβητήσει μπροστά εις άπασαν την τάξιν. Τον ίδιον του τον διδάσκαλον! 
Τον ίδιον του τον παιδαγωγό! Μα βέβαια, έτσι ήτο ανέκαθεν με τους πτωχούς 
βαρβάρους. Έστι το θράσος της άγνοιας και της παντελούς έλλειψης παιδείας 
και ήθους, λέγω. 
 

Τα χέρια του λες και διαγωνίζονταν το στόμα του σε κινήσεις. Όσοι περαστικοί 
είχαν ξαναδεί το θέαμα συνέχιζαν το δρόμο τους, σπεύδοντας σε 
απαραίτητους ελιγμούς, μη φάνε και καμιά ξανάστροφη. Οι υπόλοιποι 
στέκονταν ευχαριστημένοι για το ιδιαίτερα ενδιαφέρον εύρημά τους, που 
σίγουρα θα βοηθούσε να περάσουν τουλάχιστον ένα διασκεδαστικό ημίωρο. 
Βέβαια όσοι απ’ αυτούς μάθαιναν πως ο τρελόγερος που τους ψυχαγωγούσε 
δεν ήταν άλλος από τον Φρικία, το δάσκαλο, τον Περιπατητή, και τύχαινε 
μάλιστα να έχουν παιδιά στην ηλικία του Μικροκλή, έχαναν απότομα το 
χαμόγελο και είτε έτρεχαν να βρουν άλλο σχολείο για το παιδί τους είτε όσοι 
δεν είχαν χρήματα για ιδιωτικά σχολεία βλαστημούσαν την τύχη τους που 
αναγκάστηκαν να κουβαληθούν σε αυτή τη μαύρη πόλη. 
 

– Εάν, κύριε, δεν έχεις ιδεί ποτέ αληθώς έξυπνα και ευφυή όντα, πώς είναι 
δυνατόν να τα εκτιμήσεις δεόντως άμα τη εμφανίσει των; Και επιπροσθέτως, 
κύριε, να παραδεχθείς, ως οφείλεις, πως όντως είναι πολλάκις ανώτερα από 
εσού; Πώς, ερωτώ, ημπορεί εις τόσο απαίδευτος εγκέφαλος να εννοήσει την 
διαφοράν της ανωτερότητάς των; Είμεθα ευτυχείς που υφίστανται 
αντικειμενικά κριτήρια, κύριοι, ίνα μη συγχέεται η ήρα μετά του σίτου. Δεν είναι 
τυχαίον πως ο κόσμος ημών χωρίζεται σε Ισοπολίτες και μη, δεν είναι τυχαίον 
πως ημείς είμεθα το κυρίαρχο γένος της Αργώπης μα και ολάκερης της 
Πλάσης. Δεν είναι τυχαίον, λέγω, ότι συμφωνούν με ημάς σύσσωμοι οι 
φιλόσοφοι, αι επιστήμαι, οι Θεοί και αι Μοίραι, βεβαίως βεβαίως! Δι’ αυτό 
στέλνουν πλήθος δεινά σε άπαντες τους βαρβάρους. Διά τούτο 
καταστρέφονται οι τόποι τους και τους φορτωνόμεθα ημείς. 



 75 

 
 

Πόρτα 
 

– ΜΑ ΤΙ ΑΣΧΕΤΟ ΠΛΑΣΜΑ! Αντί για δημόσιες σχέσεις και γνωριμίες, δεν πάει να 
διδαχτεί την τέχνη της πτήσης πρωτίστως; Και τι σόι προσγείωση ήταν αυτή 
από κάποιον που υποτίθεται ότι επιθυμεί να στεφθεί βασιλιάς όλων των 
πτηνών; Άσε που δύσκολα τον αποκαλείς πτηνό. 
– Περισσότερο για λάθος της φύσης τον λες. Αλλά αυτό δεν το λες πολύ 
δυνατά, και ειδικά άμα είσαι πουθενά παραλιακά. Μπα, δεν πιστεύω πάντως 
πως θα έχει καμιά τύχη με τα πτηνά. Μόνο μόστρα είναι. Η Σφίγγα θα τον 
σκίσει άνετα στις ψήφους. Δύσκολα ξαναβρίσκεις με τη μία και λιοντάρι και 
πτηνό και γυναίκα. Θανατηφόρος συνδυασμός. Άσε που τα δύο επιμέρους 
κομμάτια της ήδη βασιλεύουν στα ζώα και στον άνθρωπο! Ούτε ψήφο δε θα 
πάρει ο μικρός. Άντε, το πολύ πολύ, για να μην γκρινιάζει, να τον κάνει ο 
μπαμπάκας βασιλιά στα ξωτικά και στις νεράιδες. 
– Τώρα που είπες μπαμπάκας, ήθελα από πριν να σου θέσω μια καίρια 
ερώτηση. Για πες μου, εσείς όλα τα τζογόμουτρα στο Κουτί αυτό δε φοβάστε 
καθόλου μη σας μαρτυρήσει στον μπαμπά του και του τα πει όλα για το 
μπουκεράδικο; 
– Ποιος, ο Πήγασος; 
– Ναι. 
– Ο μπούλης; 
– Ναι. 
– Ο κολλημένος με τις δημόσιες σχέσεις; 
– Ε... ναι. 
– Ο γλοιώδης καριερίστας; 
– Α! 
– Εκείνος που θα σκότωνε και τη μάνα του για λίγους ακόμα σημαντικούς 
φίλους; 
– Ε... ναι. Αλλά σκέψου πως ανά πάσα στιγμή κινδυνεύετε... 
– Όσο και αυτός. Ο Ποσειδώνας, Προμηθέα, αν δεν το ’χεις ξεχάσει, δε 
φημίζεται για φιλευσπλαχνία ούτε ακόμα και στα ίδια του τα παιδιά. Παιδί του 
Κρόνου είναι. Ένα τόσο δα γονιδιάκι να πήρε, δεν το ’χει σε τίποτα να τον 
καταπιεί για πρωινό! 
– Σωστά. Η κληρονομικότητα... 
– Σσσς. Σχεδόν φτάσαμε. 
 

Ένα θεόρατο μεταλλικό κουτί, σε σχήμα τέλειου τετραγώνου, άρχισε να 
διακρίνεται όλο και πιο καθαρά όσο προχωρούσαν μέσα στο πυκνό άσπρο 
σύννεφο. Όταν προσγειώθηκαν, ο Χάρος, φουριόζος να τζογάρει, του έκανε 
νεύμα να περπατήσουν προς την κύρια είσοδο. 
 

Ο Προμηθέας, παρόλο που είχε ξαναδεί αρκετά από τα αριστουργήματα του 
Ηφαίστου, αντικρίζοντας το Τυχερό Κουτί έστεκε άφωνος. Ήταν ένα καθαρό 
κομψοτέχνημα με σκαλίσματα και εξαρτήματα, πολλών ειδών μέταλλα, 
χρώματα και περίτεχνες ενώσεις. Φαινόταν το μεράκι και η αγάπη του 
Ηφαίστου γι’ αυτό το Κουτί. Δεν έμοιαζε με ένα ακόμη από τα 
κατασκευάσματά του, με μηχανή του σωρού. Είχε αφιερώσει πολλή σκέψη και 



 76 

χρόνο. Ήταν έκδηλο στον Προμηθέα ότι ο Κουτσός το έβλεπε πολύ σοβαρά 
το μπουκεράδικο κι όχι απλά σαν άλλο ένα καπρίτσιο για να πικάρει τους 
Δώδεκα, όπως νόμιζε ο Χάρος. Ένα έργο ζωής, μεγαλύτερο και από τον 
Τάλω, που απορούσε πώς και δεν είχε βγει να το φωνάξει ο Κουτσός σε όλο 
τον Όλυμπο από την περηφάνια και τη χαρά του. 
 

Ο Χάρος στάθηκε μπροστά στην μπρούντζινη πόρτα κι έγνεψε έντονα στον 
Προμηθέα εκνευρισμένος να έρθει επιτέλους δίπλα του. Η επιφάνεια της 
πόρτας ήταν καλυμμένη με γρανάζια κάθε μεγέθους, κουρδιστήρια, από αυτά 
που γυρίζουν με το χέρι, κουμπιά και διάσπαρτα μικρά τιμόνια. Έκανε μπαμ 
από μακριά ότι επρόκειτο για δημιούργημα του Ηφαίστου. 
 

Όλα αυτά τα αξεσουάρ ήταν το σήμα κατατεθέν του. Το περίεργο ήταν πως η 
πόρτα αυτή δεν είχε πετούγια ούτε πόμολο ούτε χειρολαβή ούτε κάτι τέλος 
πάντων από αυτά που έχουν συνήθως οι πόρτες για να τις ανοίγεις. 
Μπορούσες βέβαια να πειραματιστείς πατώντας τα αμέτρητα κουμπιά ή 
ακόμα και να δοκιμάσεις να γυρίσεις δεξιά αριστερά τα τόσα εύκαιρα και 
χαριτωμένα τιμονάκια. Οι περισσότεροι όμως, και κυρίως οι αθάνατοι, ήξεραν 
πως δεν παίζεις με τα δημιουργήματα του Κουτσού. Γιατί η θεϊκή 
εφευρετικότητα δεν μπορούσε να περιοριστεί μόνο σε μηχανές και δε 
συμβάδιζε απαραίτητα με το Σεβασμό Απέναντι στη Ζωή. 
 

– Λοιπόν, πρόσεξε. Γυρνάς αυτό τρεις φορές αριστερά… μία... δύο... τρεις... 
Βλέπεις; Έπειτα πατάς το τρίτο κουμπί αριστερά μία φορά, το αποπάνω τρεις 
και γυρνάς ακόμα μία τούτο το τιμόνι δεξιά. Έτσι. Και ανοίγει... 
Ο Χάρος πλησίασε περισσότερο και κόλλησε το πρόσωπό του στην πόρτα. 
– Και ανοίγει είπα! 
Αμήχανα, πήρε μια βαθιά ανάσα και φώναξε τόσο δυνατά που ένα μέρος του 
σύννεφου έκανε τρύπα. 
– Και ανοίγει τώρα! 
– Ε! Τι σκούζεις, ρε παιδάκι μου; Κάτι θα ξέχασες; Σιγά το πράγμα! Κάν’ το 
ξανά. Έχω όλη την απαιτούμενη υπομονή εωσότου τα καταφέρεις. Πάρε 
βαθιά ανάσα και ξεκίνα πάλι. 
 

Ο Προμηθέας έκανε ένα βήμα πίσω. Την τελευταία φορά που βρισκόταν 
κοντά σε δημιούργημα του Ηφαίστου, που κάποιος δεν μπορούσε να θέσει σε 
λειτουργία, ο καινούριος του μανδύας καταστράφηκε. Το αίμα ποτέ δεν 
καθαρίζει εύκολα από τα ρούχα. 
Ο Χάρος, απ’ την άλλη, βιαζόταν τρομερά να τζογάρει. 
– Άσε, βαριέμαι. 
Τακ τακ τακ. Η πόρτα αυτομάτως άνοιξε διάπλατα. 
– Μπιπ! 
– Γεια σου, Αυτόματε. Κοίτα, σου βρήκα κι άλλο πελάτη. 
– Μπιπ μπιπ! 
– Καλά, και γιατί δε χτύπαγες από την αρχή; 
– Μπουχαχά! 
– Τι ήταν τώρα αυτό, μου λες; 
– Το υψηλό χιούμορ του Κάτω Κόσμου. 
– Μπι μπι μπιιιιιιιιιιιιιιιιιπ!!! 



 77 

– Δώσε πέντε. Ο Αυτόματος το εκτίμησε πάντως. Προμηθέα, σκέψου λιγάκι, 
λες ο Ήφαιστος να δυσκόλευε ποτέ την είσοδο στο μαγαζί του ή να άφηνε να 
πάθουν κακό οι πελάτες του; 
– Κρυάδες! 
– Έλα, αφού ήταν έξυπνο. Παραδέξου το. 
– Μπιπ. 
– Καλά λέει ο Αυτόματος. Ξίδι. Προχώρα τώρα. Από δω. Άντε, Προμηθέα, 
αργήσαμε! 
 
 
 

Αντροπήν 
 

– ΕΕΕΠ, ΙΝΤΑ ΠΟΥ ΚΑΜΝΕΙΣ, ΜΑΣΤΡΟ-ΦΡΙΤΖΙΑ; Καλά, παραμιλάς; Ούλλα οτζέι; 
– Τι; Ποίος; 
Ο Φρικίας άρχισε να συνειδητοποιεί ότι οι λέξεις του είχαν καταφέρει για άλλη 
μια φορά να δραπετεύσουν από τα κάγκελα του μυαλού του, στήνοντας 
κανονικότατο πανηγύρι στη μέση του κεντρικού δρόμου της αγοράς.  
– Ποίος είσθε, κύριε; 
– Εν το επερίμενα να κάμνεις πως εν με ξέρεις. Ο Εμβρόντητος είμαι ντε! 
– Ποίος; Και σας παρακαλώ, κύριε, ομιλείτε εις τον πληθυντικό, όπως σας 
ομιλώ κι εγώ. Μα τι αγενής! Σας βεβαιώ δε σας γνωρίζω, κύριε! 
– Μήπως να αφήσωμεν τους πληθυντικούς κατά τόπον τζιαι να καμουμεν μιαν 
κουβέντα για το κοπελλούι μου, τον Μικροκλή; 
– Τον... τον Μικροκλή; Α, μάλιστα! Ο... ο ξένος. Δεν... δεν σας ενθυμούμουν 
καλώς. Και δεν μου κάνει ουδεμία έκπληξις το γεγονός ότι δεν διαθέτετε 
καθόλου τρόπους. Μόνο ένας μη Ισοπολίτης, κύριε... 
– Ναι, ναι, ξέρω... Ας την κάμουμε όμως την κουβέντα μας στο δρόμο προς το 
σχολείον, έσιει έναν... συνωστισμό δαμαί, ούλλοι περίεργοι. 
– Ω, ναι... το συνετότερον θα ήτο αυτό. 
– Εγώ, Φριτζία, έρκομαι που την ξακουστήν Σαλαντίδα. Ξέρεις, τούτη με τους 
ήρωες, τον πολιτισμόν, τα γράμματα... 
– Ακούστε να δείτε, κύριε... 
– Όι, συ εννά με ακούσεις. Τι είπα σου; Α, ναι. Αφού εκαταστράφηκεν η 
Σαλαντίδα λοιπόν, αναγκάστηκα να μετακομίσω στην πόλην τούτην. Εν το 
’καμνα επίτηδες ούτε ήθελα να έρτω δαμαί αν υπήρχε ο τόπος μου. Εντάξει; 
– Ποσώς με ενδιαφέρει, κύριε... 
– Ησυχία είπα! Σους! Εν’ νά μ’ ακούσεις θες εν θες! Ραΐζει πλέον η καρκιά 
μου. Εν θέλω η οικοένειάν μου να πονεί τζιαι να υποφέρει άλλο. Έκαμα με 
χίλιους κόπους το σπιτάτζι μου, εγέννησα το κοπελλούι μου, έκαμνα το μααζίν 
μου, πληρώνω ούλλους τους φόρους τζιαι είμαι νομοταής. Ούτε μίαν φοράν, 
ούτε μίαν, εν έσιει ακουστεί κάτι άσχημο για του λόου μου, παλεύκω για το 
ψουμίν σκληρά ούλες τες ημέρες τζιαι κανείς σας εν εννοεί να μου φερθεί σαν 
ίσον. Εν εσταμάτησα ποτέ να είμαι ξένος για σας. Τζιαι ειλικρινά εν το 
καταλαβαίνω. Γιατί δηλαδή συ να είσαι ανώτερος που μένα λόγω καταωής, 
γλώσσας ή για άλλο; Στην αρχήν όλοι εδημιουργήσασίν μου την εντύπωσην 
ότι κάποτε εννά γίνω δικός σας. Τωρά ούλοι οι ξένοι κλαίμεν την κατάντιαν 
μας τζιαι εξέρουμεν ότι είμαστιν μονάχοι... 
– Κύριε, τολμάτε να αμφισβητείτε τους ίδιους τους Θεούς; Εκείνοι μας 



 78 

έπλασαν και εκείνοι μας εχώρισαν έτσι. Εκείνοι όρισαν πως η Ισόπολις θα 
είναι η μία και μοναδική πρωτεύουσα της Αργώπης, ο Ομφαλός της 
Πλάσεως... 
– Ε μα, ένι να μεν σηκωστεί η τρίχαν μου πάλι; Εν έσιεις αντροπήν; Άσε τους 
Θεούς στην πάντα, εν έχουν να κάμουν με την κουβέντα μας. Τούτα ποτέ εν 
είπα τα. Που να φακκάς την τήβεννόν σου κάτου, εν έσιει αλήθεια τούτο. Δικά 
σας τερτίπια ένι τζιαι του παπαδαριού. Άσε με όμως να τελειώνω τζιαι εννά 
θωρείς τζιαι συ ότι εντέλει εσυμφωνούμεν. Αν κάτσουμε οι θκυο μας μπροστά 
σ’ έναν καθρέφτη, οι διαφορές μας ένι εμφανείς με μιαν ματιάν. Συ έσιεις 
κατάλευκον μαλακόν δέρμα, ο χιτώνας σου ένι φρεσκοπλυμένος, τα σανδάλια 
σου τζιαίνουρια, τα μαλλιά σου καλοχτενισμένα τζιαι φοράς τούτο το 
ολόχρυσον περιδέραιον. Αντίθετα, εώ είμαι πανβρόμικος, γεμάτος μποιές, με 
ροζιασμένα τραχιά σιέρια, μισολιωμένα σανδάλια, σκισμένον χιτώναν τζιαι 
αφρόντιστα μαλλιά χωρίς κανένα κόσμημα επάνω μου. 
– Τι ακριβώς επιθυμείτε να πείτε με τούτο; Δε βγαίνει νόημα, κύριε, από όλα 
ταύτα που λέγετε! Ποία είναι η σχέσις... 
– Σους. Έν εύκολο να κρίνει κάποιος τρίτος ποιος ένι ανώτερος με τα κριτήρια 
ανωτερότητας που έσιετε στην Ισόπολιν. Αν όμως εν έσιεις αντροπές τζιαι 
φκάλουμε ούλλα τούτα τα πειστήρια που πάνω μας, αν σταθούμε για λίο 
γυμνοί μπροστά που τον καθρέφτην, τότε πέρα που τες εμφανείς διαφορές 
μας –της ηλικίας λαλώ– εν υπάρχει τίποτε που να λαλεί ποιος ένι ανώτερος. 
Γιατί μόνο γυμνοί εμπορούμεν να θωρούμεν καθαρά ότι ούλοι είμαστιν ίδιοι. 
Άνθρωποι. Τζιαι αν μας κοιτάξεις πολλά καλάν, πως ούλοι είμαστιν φοϊσμένοι 
άνθρωποι. 
 

Κλαπ κλαπ κλαπ... Ο Φρικίας χειροκρότησε γελώντας υστερικά. 
– Ναι. Μα αυτά, αγαπητέ, τα λέγω και του λόγου μου εις την τάξιν ενίοτε, στο 
μάθημα των ξένων θρησκειών, και ειδικώς στο κεφάλαιο: «Πού 
Αποτυγχάνουν Αι Έτεραι Θρησκείαι». Είσθε μωρός, κύριε! Ακόμα και γυμνός 
υπερέχω! Είναι προφανές πως εγώ είμαι Ισοπολίτης και φορέας ανωτέρων 
γονιδίων, υπέρμετρης διάνοιας και ανώτατης κατασκευής! 
– Ναι, ε; Πρόσεξε, Φριτζία, εννά χρησιμοποιώ άλλα μέσα, τζιαι εν το θέλω. 
Έκαμες τα σκατά τζιαι είμαι σίουρος ότι εννά το μετανιώνεις... 
– Ό,τι μέσα και να χρησιμοποιήσετε, κύριε, ακόμα κι αν θελήσετε να με 
βασανίσετε, η ανωτερότης του αίματός μου υφίσταται, είτε το επιθυμείτε είτε 
όχι. Δεν μπορείτε να το αλλάξετε αυτό! Σε δέκα καθρέπτες να σταθούμε, είναι 
εμφανέστατη η υπεροχή της καταγωγής μου! 
– Τζιαι αν έκαμνες μιαν στροφήν; 
– Τι εννοείτε; 
– Εννοώ η κατασκευήν σου τίτσιρος ένι το ίδιο ανώτερη τζιαι πού... πίσω; 
– Είστε... είστε χυδαίος, κύριε! 
– Ναι, μα εν απαντάς μου. Λέω, τα οπίσθιά σου, τζιαι ειδικά το σημείον λίο 
’πού πάνω ’πού αυτά ένι το ίδιο... Ισοπολίτικον; 
– Εεε... Εμβρόντητο δε σας είπαμε; 
– Ναι. 
– Αγαπητέ φίλε Εμβρόντητε, δυστυχώς άργησα πολύ. Οφείλω να υπάγω εις 
τους μαθητές μου. Εις το επανιδείν. 
– Όπως ήρτασιν τα πράματα, εν καλύτερα να μεν πας πουθενά άμαν εν 
απαντήσεις μου γιατί εν να το πλερώσεις. 
– Θα ήτο καλύτερα να θεωρήσουμε το περιστατικό λήξαν και να πάμε ο 



 79 

καθένας εις την εργασίαν του. Χάρηκα ιδιαιτέρως που τα είπαμε, αλλά έχω 
αργήσει για το μάθημα. Α, και να είστε βέβαιος πως ο Μικροκλής είναι ένα 
λαμπρό παιδί, που σίγουρα κάποια ημέρα θα διαπρέψει. 
– Μάλιστα. Τζιαι η υπογραφή; Ξέρεις για τον ομφαλό... 
– Ω, λεπτομέρειες! 
– Σίουρα; 
– Μα, φυσικά! 
– Ετέλειωσεν το θέμα δηλαδή; 
– Εννοείται. 
– Τζιαι ούτε ξανά υπογραφές, ομφαλοί, επιπλήξεις τζιαι κηρύγματα; Ένα έχω 
το το εβλοημένον τζιαι ανησυχώ... 
– Όχι, αγαπητέ μου, κανείς λόγος ανησυχίας. Περασμένα ξεχασμένα. Πρέπει 
να υπάγω τώρα. 
 

Ο Φρικίας είχε τρομοκρατηθεί για τα καλά. Λίγο πριν από τη σύνταξη κι άρχισε 
να καταρρέει ο κόσμος γύρω του. Όρμησε στο μπουλούκι με τα πιτσιρίκια, τα 
έβαλε σε σειρά, τραβώντας τα απότομα, και άρχισε το μάθημα βιαστικά, 
θέλοντας να ξεμπερδέψει μια ώρα αρχύτερα για να πάει να κλειστεί στο σπίτι 
του. Το μοναδικό του καταφύγιο. 
Άρχισε με βιασύνη να λέει για πολλοστή φορά το ποιηματάκι που έλεγε κάθε 
χρονιά. 
– Ησυχία είπα! Θέσατε τις πλάκες εις το πεζούλι, γιατί ξεκινάμε αμέσως 
μάθημα. Εμπρός, περιπατείτε! Σήμερα θα ομιλήσουμε για αρχιτεκτονική. Όλα 
γύρω μας χρειάζονται τα κατάλληλα δομικά υλικά. Τα στοιχεία της φύσης είναι 
πέντε: πυρ, γη, αήρ, ύδωρ και αιθέρας... Υπάγετε οπίσω μου! Μπροστά ο 
δάσκαλος και οπίσω οι μαθητές. Πόσες φορές θα σας το είπω; Ίχνος 
σεβασμού δε διαθέτετε! Και να ευρίσκεστε εντός του Περιπάτου. Μαζευτείτε, 
μπαίνουμε στη Στοά. 
 

Για τον Εμβρόντητο τα πράγματα επιτέλους άρχισαν να φαίνονται καλύτερα. 
Ήταν «πολλά χάπι», διότι πρώτα πρώτα τέλειωσε οριστικά το θέμα της 
εκπαίδευσης του γιου του, χώρια που πληρώθηκε κανονικότατα από τη 
Σκύλλα. Για πρώτη φορά η γυναίκα του δε θα χρειαζόταν δανεικά ή έστω 
τσουρούτικα υλικά για τις ετήσιες σπονδές. Το σημαντικότερο όμως ήταν πως 
ο μικρός θα τελείωνε τη μόρφωσή του χωρίς να αλλάξει σχολείο ξανά. Ο 
Φρικίας ήταν επισήμως ένας λιγότερος να κυνηγά την οικογένεια και το παιδί 
του, να τον υποβιβάζει ή να φοβάται αντίποινα, μόνο και μόνο γιατί δε 
γεννήθηκε στην Ισόπολη. Βιαζόταν να πάει σπίτι να πει τα καλά νέα στη 
Σπητώ. Θα πέταγε από τη χαρά της που επιτέλους ξεσκεπάστηκε το 
φιάσκο του Φρικία.  
   
 

Ρουσφέτια 
 

Η ΔΥΝΑΜΗ ΤΟΥ ΚΟΥΤΣΟΜΠΟΛΙΟΥ ήταν πολύ πιο δυνατή από τη δύναμη της 
αυτοσυντήρησης της Αελλώς. Προσπαθούσε σκληρά κάθε φορά να μην της 
ξεφύγει λέξη για τις παρανομίες της, και ειδικά στην Έριδα, μα είχε πάντα το 
φόβο ότι κάποτε κάποιος θα την ξεμπροστιάσει. Όποτε είχε ένα ζουμερό νέο, 
τρωγόταν μέσα της και θα έσκαγε αν δεν το έλεγε κάπου. Και πού αλλού 



 80 

μπορούσε να το μοιραστεί; Μόνο στο μπουκεράδικο. Όμως ακολουθούσε 
συγκεκριμένη διαδικασία για να μην την πατήσει. Το σκεφτόταν από δω, το 
στρογγύλευε από κει, το έκανε πρόβα τζενεράλε μέσα της, ρωτούσε κι 
απαντούσε όλες τις πιθανές ερωτήσεις για να το τεστάρει καλά, μην μπάζει 
από κάπου, και μόνο τότε το ξεστόμιζε. 
 

– Καμπάνα; Τι είναι πάλι αυτό, Αελλώ μου; 
– Μόδα... κάτι πολύ περίεργα παντελόνια. Έλα κοντά… μη φωνάζω κιόλας… 
του Ερμή σενάριο, που αναγκάστηκε να του περάσει η Κλωθώ. Να τα φοράνε 
λέει άντρες γυναίκες. Ξέρεις, κολλητά πάνω, φαρδιά κάτω... σαν καμπάνες. 
– Ε, καλά. Τι άλλο θα πρότεινε ο Ερμής; Για πες, θα βγαίνουν μόνο στο 
αγαπημένο του χρώμα; Στο χρυσουλί; 
– Έλα, βρε Έριδά μου, μην είσαι τόσο κακιά. Όχι, φυσικά! Σε όλα τα χρώματα 
και τα υφάσματα θα βγαίνουν. Έλα πιο κοντά. Άσο παίχτο. Άκου με. Θα 
περάσει. 
– Αποκλείεται! Διπλό είναι. Βαρεμάρα. Φωνάζει από μακριά. 
– Άσο που σου λέω, βρε κορόιδο! Μ’ ακούνε κιόλας. Έλα πιο κοντά, ρε 
παιδάκι μου, μη μας πάρουν χαμπάρι. Έχω πληροφορίες από μέσα. Του 
χρωστάει χάρη η Ήρα λένε, γι’ αυτό έβαλε την Κλωθώ να του το προωθήσει. 
Πήγε και της ρουφιάνεψε κάτι ατασθαλίες πάλι του Μεγάλου, για να περάσει 
την καμπάνα. Τέτοιο καημό την είχε. Καρναβάλια θα καταντήσουν πάλι τα 
ζντούπια. Να δω τι άλλο θα σκαρφιστεί! 
– Μα δεν τ’ άκουσες; 
– Τι, ρε Έριδα; Τι έχασα πάλι; 
– Ακούγεται ότι αυτός ευθύνεται και για το άλλο, αυτό που είχανε μουρλαθεί 
όλες στη Γη. Το θυμάσαι; Εκείνο με τα πούπουλα στα πασούμια. 
– Πώς δεν το θυμάμαι! Είχαν μαδήσει το σύμπαν οι λυσ- σάρες για να τα 
φτιάξουν. Μέχρι κι εμένα. Μια φορά κατέβηκα κάτω... ε, παλιά, πολύ παλιά 
αυτό... και δε μ’ άφησαν πούπουλο για πούπουλο, σου λέω! Του Ερμή, ε; 
Σώωωπα… Σοβαρά; 
– Δεν είμαι σίγουρη, αλλά έτσι φαίνεται. Μα πες μου, πασούμια; Τακούνι μέσα 
στο σπίτι, και μάλιστα με πούπουλα; Σιγά μην το σκέφτηκαν οι γριές, Αελλώ 
μου. Δεν ήταν οι Μοίρες σίγουρα. Ρουσφέτι λέει της Άρτεμης. Βρόμικη 
ιστορία, άσ’ τα. 
– Για πες... 
– Κουβέντα όμως, έτσι; 
– Έλα, αφού με ξέρεις, μου φεύγει εμένα λέξη; 
– Την έπιασε λέει ο Ερμής με τον Στάφυλο στο δάσος και για να του βουλώσει 
το στόμα, κατάφερε και πάσαρε στις Μοίρες το σενάριο. 
– Τι τα θες, Έριδά μου; Γίνεται τίποτε τη σήμερον χωρίς ρουσφέτι και 
εκβιασμό; 
– Α ρε να την έπιανα εγώ την παρθενόπη την Άρτεμη στα πράσα, να δεις τι 
σενάρια δικά μου θα πέρναγε στις γριές! Αλλά έτσι είναι αυτά τα πράγματα, 
μία φορά, ΜΙΑ, να πετύχεις την μπεκρού την Τύχη στην πόλη και να αρνηθείς 
να την κεράσεις και θα το θυμάται η σιχαμένη για όλη σου τη ζωή! 
– Πες το ψέματα… 
 
 

Ανάπαυσις 
 



 81 

– ΜΕΓΑΛΕΙΟΤΑΤΗ; 
– Προσοχή, λοχαγέ! Όλες έτοιμες; 
Η βασίλισσα ξεκίνησε την επιθεώρηση έχοντας μπροστά της παρατεταγμένες 
τις ετοιμοπόλεμες μαχήτριες. Είχε αποφασίσει να χρησιμοποιήσει όλο της το 
στράτευμα για έναν τόσο ιερό σκοπό. 
– Εσύ μάζεψε τα μαλλιά σου και βάψε επιτέλους αυτό το ξεπλυμένο μάτι. Κι 
εσύ, πόσες φορές θα σ’ το πω, είσαι ξανθιά, δε σου πάνε τα κίτρινα. Πήγαινε 
αμέσως να αλλάξεις. Φόρα το μαύρο. Το δερμάτινο. Και τις μπότες. Τις ψηλές. 
Αυτές που δένουν στο μπούτι. Τα χέρια σας τώρα. Δείξτε μου τα χέρια σας. 
 

Με μια συντονισμένη κίνηση οι Αμαζόνες πρότειναν τα χέρια τους στη 
βασίλισσα. Ήξεραν ότι αυτή η επιθεώρηση θα ήταν η πιο σχολαστική από 
όλες. Είχαν μεγάλη μάχη μπροστά τους και η εξάρτυσή τους έπρεπε να είναι 
άψογη και στην παραμικρή λεπτομέρεια. Η ήττα δεν υπάρχει στο λεξικό της 
βασίλισσας. 
– Στρατιώτη, τι νύχια είναι αυτά; Βρόμικα νύχια μια Αμαζόνα, και μάλιστα 
σπασμένα; Για σήκωσε τα σανδάλια σου. Το φαντάστηκα. Αίσχος! Ούτε 
μανικιούρ ούτε πεντικιούρ. Και ξέρεις ποια είναι η ποινή, έτσι; Μετά τη μάχη 
παρουσιάσου στην αναφορά. Τέρμα οι ανοχές! Αν επιζήσεις, φυσικά! Πώς 
φαντάστηκες ότι θα πολεμήσεις ενάντια στον πιο φετιχιστή εχθρό των 
Αμαζόνων σ’ αυτά τα χάλια; Ανάπαυσις!  
 

Η βασίλισσα ήταν εμφανώς απογοητευμένη από τις Αμαζόνες. Κάποτε δε θα 
χρειαζόταν καν επιθεώρηση· ο ενθουσιασμός των κοριτσιών ήταν δεδομένος 
και η εκπαίδευσή τους άψογη. Ήξεραν απέξω κι ανακατωτά όλα τα όπλα του 
γυναικείου πολέμου και, το κυριότερο, ήξεραν να τα προετοιμάσουν σωστά 
για τη μάχη. Θυμόταν με νοσταλγία ορδές ολόκληρες από λαδωμένους 
μηρούς, ζωγραφιστούς αφαλούς, κατάμαυρες γυαλιστερές μπούκλες, 
μεθυστικά αρώματα, σκουλαρίκια στα πιο ευφάνταστα σημεία και πλήθος 
άλλα θανάσιμα όπλα, που θα τους έδιναν με σιγουριά το χρήσιμο 
προβάδισμα των είκοσι πέντε δευτερολέπτων για να κερδίσουν το πάνω χέρι.  
 

Τα καίρια είκοσι πέντε δευτερόλεπτα, κατά τα οποία λάμβανε χώρα το 
φαινόμενο της Ικανοποιητικής Αιμάτωσης, που θα έκανε τον εχθρό να 
παρακαλάει να τελειώνει πια η μόδα της σούπερ μίνι αντρικής φούστας. Κι 
αυτό σήμαινε παράλληλα την αναγκαστική εφεύρεση μιας πιο εφαρμοστής 
λύσης, που δε θα πρόδιδε έτσι εύκολα έναν άντρα στον εχθρό. 
 

Αυτά τώρα είχαν περάσει ανεπιστρεπτί. Κάθε κίνημα το ’χει στη μοίρα του να 
εκφυλίζεται, αν δεν υπάρχουν συνεχής κατήχηση και η απαραίτητη πειθαρχία. 
Ειδικά τα τελευταία χρόνια που η στρατολόγηση ήταν ανεξέλεγκτη, χωρίς ούτε 
καν το κριτήριο της καταγωγής ή του ύψους, των σωστών καμπυλών ή έστω 
των επιδόσεων, κάθε καρυδιάς καρύδι χριζόταν Αμαζόνα αρκεί να είχε μέσον 
– και να τώρα τα αποτελέσματα. 
 

Η υπηρεσία Εσωτερικών Υποθέσεων την είχε ειδοποιήσει για τις τρεις 
ξενόφερτες απ’ την Υπερβόρεια. Κάτι ξανθές ξερακιανές καμήλες, που το 
μόνο που ήξεραν ήταν να χειρίζονται το σπαθί. Ούτε μακιγιάζ ούτε μανικιούρ 
ούτε πεντικιούρ. Ούτε καν λίγο λάδι στο μπούστο. Ποιο μπούστο δηλαδή, 
στήθος πλάτη το ίδιο και το αυτό. Τα χρησιμότερα όπλα μιας γυναίκας γι’ 
αυτές ήταν εντελώς άχρηστα και τα υποτιμούσαν. Μισούσαν τους άντρες όσο 



 82 

τίποτα, κι απ’ την άλλη ήθελαν σαν λυσσασμένες να τους μοιάσουν. Τόσο, 
που κάποιες από αυτές έφτασαν στο σημείο να βάφουν κρυφά με μαύρη χένα 
τις λιγοστές τρίχες στα πόδια και στις μασχάλες τους για να φαίνονται πιο 
βαρβάτες. Όποτε νόμιζαν ότι δεν τις έβλεπαν, έκαναν προσευχές σε κάποιο 
θεό Όντιν, ενώ δεν έχαναν ευκαιρία να ξεμοναχιάζουν τις μικρές κάνοντας 
κήρυγμα για το φεμινισμό. Νέο φρούτο αυτό. 
 

Κατά το φεμινισμό, οι γυναίκες λέει ήταν ίσες με τους άντρες. Εντελώς όμως. 
Το ίδιο έξυπνες, με τα ίδια δικαιώματα και τις ίδιες υποχρεώσεις. Μέχρι και 
δικαίωμα ψήφου ζητούσε αυτός ο φεμινισμός. Η βασίλισσα τα είχε χάσει με 
όλα αυτά. Δεν ήξερε πώς να επαναφέρει τα ιδανικά των Αμαζόνων. Ίσως να 
ζητούσε τη βοήθεια της θεάς Αφροδίτης ή και της Ήρας, αν δυσκόλευαν τα 
πράγματα πολύ. Όταν ξεκίνησαν όλα, εκείνη τα είχε πολύ ρομαντικά στο 
μυαλό της. Βασικά ήθελε να ερωτευτεί και να την ερωτευτούν βαθιά. Ήθελε 
μια κοινωνία γυναικών όπου η καθεμία θα είχε όλο το χρόνο να είναι γυναίκα. 
Ούτε παντρειά από τα δώδεκα με προξενιό ούτε εγκυμοσύνες ούτε ραγάδες, 
οικοκυρικά ή πεθερικά. Ούτε απιστίες και συζυγική ρουτίνα ή τη μόνιμη απειλή 
του Δία, μεταμορφωμένου σε βροχή, ταύρο, οικοδόμο, Σάτυρο ή ληστή, να 
έρχεται να σε βιάζει, και να τρέχεις να γλιτώσεις κι απ’ την Ήρα μετά. 
Ήθελε ο άντρας που θα ερωτευόταν να τη βλέπει σπάνια και στις ομορφιές 
της. Να μην τη βαριέται ποτέ και πάντα να την ποθεί σαν μανιακός. Άλλωστε 
αυτά ήταν εφικτά και πραγματοποιήσιμα. Οι γυναίκες για τη βασίλισσα ήταν 
ικανές να φτιάξουν ευκολότατα μια αυτόνομη κοινωνία, αφού ήταν 
προικισμένες από τους Θεούς με τόσα όπλα, και κυρίως με το ισχυρό όπλο 
της «θηλυκότητας». 
 

Και ακριβώς έτσι ήταν στην αρχή. Αποτριχώσεις, μασάζ, κομμωτήρια, σπα, 
και το βράδυ παράνομα ραντεβουδάκια με τους άντρες, που μάγευαν με τα 
κάλλη τους. Καμιά φορά έστηναν κάποια μάχη για τα μάτια του κόσμου, 
έκλεβαν κάποιο περαστικό, βαστούσαν και μερικά σπαθιά, αλλά πάντα με 
απαραίτητη προϋπόθεση η ζώνη απ’ το θηκάρι να περνάει οπωσδήποτε 
ανάμεσα από ένα καλολαδωμένο ζευγάρι Cup C. Τώρα τα πράγματα είχαν 
αλλάξει. Τα ραντεβουδάκια αραίωσαν απ’ τη μέρα που στρατολογήθηκαν οι 
τρεις καμήλες, οι οποίες δεν έχαναν ευκαιρία να σπέρνουν καινά δαιμόνια στις 
υπόλοιπες για την αχρηστία των ανδρών και ότι δεν τους είχαν στ’ αλήθεια 
ανάγκη. Τα επιχειρήματά τους άτοπα, αφού έφταναν στο σημείο να 
παρομοιάζουν τις Αμαζόνες με μέλισσες και τους άνδρες με κηφήνες, 
παραλείποντας έντεχνα το κομμάτι της εξαφάνισης του είδους χωρίς αυτούς 
και τονίζοντας ιδιαίτερα εκείνο της σκληρότητας των θηλυκών απέναντί τους. 
 

Ως τότε η σκληρότητα δεν ήταν καθόλου απαραίτητη για τις Αμαζόνες, διότι 
δεν κινδύνευαν ποτέ στ’ αλήθεια. Τα μαστίγια και τους βούρδουλες τα είχαν 
για άλλους λόγους. Γενικά δηλαδή δε θα έλεγε κανείς ότι οι Αμαζόνες ήταν 
σκληρές, εκτός από τις αναγκαστικές ανδροθυσίες που έκαναν μία φορά το 
χρόνο προς τιμήν της Ήρας, όπως επέβαλλε το Καταστατικό. Που και πάλι, οι 
θυσίες αυτές ήταν σχεδόν αναίμακτες, καθώς το θύμα είχε περάσει τρία 
συνεχόμενα μερόνυχτα απ’ όλων τα κρεβάτια, ώστε να ξεζουμιστεί πλήρως 
και να πέσει σχεδόν οικειοθελώς στη φωτιά. Οπότε δεν ήταν ακριβώς θυσία 
αλλά αυτοκτονία, και μάλιστα με πολλούς αυτόπτεις μάρτυρες. 
 



 83 

Όλα αυτά όμως ήταν πράγματα που έπρεπε να τα σκεφτεί προσεκτικά μετά τη 
μεγάλη μάχη, γιατί τώρα δεν είχε καιρό για ανακατατάξεις. Κι αυτή η μάχη 
ήταν ο μόνος τρόπος που είχε απομείνει στις Αμαζόνες να σταματήσουν τους 
Κενταύρους. Δεν έπρεπε με τίποτα να προλάβουν την Αργώ στο λιμάνι και 
κυρίως να πάρουν το Χρυσόμαλλο Δέρας. Και τι δε θα ’ταν ικανοί να κάνουν 
με τόσα πλούτη! Μπορεί να αγόραζαν έναν πολυτελέστατο στάβλο μέσα στην 
Ισόπολη, να ξεκινούσαν τα θέατρα και τις λοιπές ευγενείς δραστηριότητες της 
καλής κοινωνίας και να μην έβγαιναν στους δρόμους για γιουρούσια ξανά. 
 

Ποιος ξέρει, μπορεί στη χειρότερη να έφευγαν κιόλας μακριά απ’ την Ισόπολη 
για να μείνουν σε άλλα μέρη μακρινά. Πιο κοσμοπολίτικα. Και θα τις άφηναν 
πίσω ολομόναχες σε μια συντηρητική μονογαμική κοινωνία παντρεμένων, 
που φοβόταν πια ακόμα και να σηκώσει μάτι πάνω τους, χωρίς λόγο 
ύπαρξης, χωρίς ανταγωνιστές και χωρίς ενδιαφέρον για μάχες, κατακτήσεις ή 
λάφυρα. 
 

Το σχέδιο λοιπόν ήταν μια σφοδρότατη ολονύχτια μάχη. Τέτοια, που κανείς 
τους να μην μπορεί να σκεφτεί την Αργώ και την άφιξή της στο λιμάνι τα 
ξημερώματα. Αν το κατάφερναν αυτό, να μην κουνηθεί ούτε ουρά για δύο 
ώρες που θα άραζε στο λιμάνι, τότε η Αργώ θα έφευγε μακριά από την 
Ισόπολη για τη γενέτειρα του Ιάσονα, και αντίο για πάντα Δέρας. Γυναικεία 
σατανικό! 
 
 
 

Ισότητες 
 

Ο ΕΜΒΡΟΝΤΗΤΟΣ δε θα μπορούσε να πάει κατευθείαν σπίτι αν δεν περνούσε 
να πει ένα ευχαριστώ στο μοναδικό Ισοπολίτη που συμπαθούσε, τον Διογένη. 
Από τότε που είχε έρθει στην πόλη, οι συμβουλές και η βοήθεια αυτού του 
κουρελή ήταν πολυτιμότερες κι από χρυσάφι. Εκείνος του είχε δώσει την ιδέα 
για το μαγαζί με τις επιγραφές, εκείνος του έδειξε από πού να παίρνει τα υλικά 
του χωρίς να πληρώνει διπλά, όπως οι άλλοι ξένοι, εκείνος τον στήριζε όταν 
είχε βάσανα, όταν απογοητευόταν και κυρίως όταν ήθελε να πει μια κουβέντα 
με ένα φίλο. 
 

Βέβαια, και ο Εμβρόντητος έκανε ό,τι μπορούσε για τον Διογένη. Μέχρι και 
στο σπίτι του προθυμοποιήθηκε να τον φιλοξενήσει, αλλά δεν ήθελε. Ήταν 
περίεργος άνθρωπος· δύσκολα καταλάβαινες πώς σκεφτόταν. Κι ενώ για τους 
άλλους είχε τόσες χρήσιμες συμβουλές, για τον εαυτό του δεν έκανε 
απολύτως τίποτα. Του έστελνε καμιά φορά ο Εμβρόντητος φαγητό, τάχα για 
μεζεδάκι, άφηνε στα κρυφά δίπλα στο πιθάρι του καμιά κουβέρτα, ενώ 
σπάνια, και μόνο όταν κοιμόταν, έτρεχε να καθαρίσει τα σάπια φρούτα και τις 
ακαθαρσίες γύρω από το παράξενο σπίτι του, που έζεχναν και σου έκοβαν 
την ανάσα. 
 

– Όλα καλά έμαθα με το γεροξεκούτη, ε; 
– Ούλα οτζέι, φίλε μου. Γι’ αυτό ήρτα δαμαί. Να είσαιν πάντα καλάν! Του τα 
έψαλα ένα σιεράκι. Ήπρεπε να ξέρω το όμως, ούλλοι οι σσίυλοι μια ράτσαν! 
Τζιαι αυτός ο σσίυλος έβαλεν την ουράν στα σκέλιαν τζιαι οπισθοχώρησε ο 



 84 

δειλός. Μπροστά στα μάθκια μου! 
– Σαν να λέμε, δε θα έχεις πρόβλημα με τον μικρό ποτέ πια, έτσι; 
– Κανένα, Διοένη μου, κανένα! Το επήρε το μάθημάν του. Ούλοι είμαστε ίσοι 
λαλεί τζιαι ξαναλαλεί, το φυσάει τζιαι εν κρυώνει! Μα να λαλεί τέθκοια 
πράγματα στο κοπελλούι μου; Σε μοναχογιό Σαλαντιδού; Έναν γνήσιον 
Σαλαντιδόν; 
– Ε, μην τα παραλές κι εσύ. Δεν είναι ακριβώς Σαλαντιδός. Μισός μισός είναι, 
αφού η γυναίκα σου είναι απ’ αλλού. 
– Γνησιότατος, Διοένη! Η μάνα εν μετρά. Ο πάπης εν που μετρά μόνον. 
– Καλά, καλά. Και δε μου λες, οι Σαλαντιδοί τι σόι φάρα ήταν; Έχω ακούσει 
διάφορα, αλλά εσύ θα τα ξέρεις καλύτερα, να μου τα πεις από μέσα. 
– Πού να λαλώ σου, Διοένη μου! Κρίμα που τους Θεούς που εχάθησαν. 
Μορφωμένοι, ευγενιτζοί, πλούσιοι, όμορφοι, καλοί! Όμοιούς τους εν έσιει 
ματαβγάλειν η Πλάσιν. 
– Ε, λίγο παγαπόντηδες, εδώ που τα λέμε... ξέρεις, τότε με το χρυσάφι που 
σούφρωσαν απ’ το βασιλιά... 
– Ασυναρτησίες! Ποτέ εν εγγεννήθητζεν Σαλαντιδός πααπόντης! Κανένα 
έγκλημα εν είσιαμεν στην Σαλαντίδαν. Ούτε κλέφτες ούτε φονιάες ούτε ληστές. 
Τούτα έν’ φούμαραν! Ξένος το έκαμνεν! 
– Δηλαδή μου λες ότι ήσασταν καλύτεροι από τους Ισοπολίτες; 
– Σίιλιες φορές, Διοένη μου. Σίιλιες φορές! 
– Καλά, στους τόσους χιλιάδες, ούτε ένας σκάρτος, δε μπορεί! 
– Να μεν σώσω! 
– Κι ούτε ένας κλέφτης; Μια τόσο δα κλεψίτσα δε γίνηκε; Δεν έκλεβες δηλαδή 
γλυκό απ’ τη γιαγιά σου εσύ; 
– Συνωμοσίες των Ισοπολιτών, Διοένη μου, να μας εφκάλουνε σκάρτους. 
– Μάλιστα. Άρα όλοι οι άνθρωποι δεν είναι ίσοι. Οι Σαλαντιδοί ήταν καλύτεροι, 
όπως μου λες... 
– Ε; 
– Άρα εσύ δεν είσαι ίσος με τους Ισοπολίτες, εσύ είσαι ανώτερος... 
– Ναι... εσκέφτουμουν... 
– Κάτσε, το έπιασα. Είσαι ανώτερος εσύ και αυτοί είναι… βρομερά σκουλήκια 
και εγκληματίες που πρέπει να αφανιστούν από το χάρτη; 
– Εεε... ούλλοι οι άνθρωποι... 
– Όπως... όπως ο Χθόνης. Ο βρομερός φίλος του γιου σου. Το μπάσταρδο 
είναι από τη Σπάρλη. Άλλα φρούτα αυτοί! Εκεί να δεις εγκλήματα! Αυτοί κι αν 
είναι κατώτεροι από εσάς τους αναμάρτητους Σαλαντιδούς, ε; 
– Εν τα εννοούσα όπως κατάλαβες τα, φίλε μου... εγώ άλλον πράμαν είπα 
σου... 
– Το ξέρω. Απλά ήθελα να δεις πόσο εύκολο είναι να σκέφτεσαι με τον ίδιο 
τρόπο όπως αυτοί που σε διώκουν. Ούτε ένα χιλιοστό δεν απέχετε στις 
παρλαπίπες. Πάρ’ το χαμπάρι, Εμβρόντητε, άτιμο πράγμα η ισότητα. Και 
δύσκολο! 
– Δίκιο έσιεις, εντρέπομεν. 
– Βλακείες. Απλά πρόσεχε τι λες στο γιο σου, μην τον κάνεις σαν τα μούτρα 
σου. Φύγε τώρα, φύγε. Έρχεται παπάς! Έλα στον παππού! Τι σου ’χω για 
σήμερα, παππούλη, να ’ξερες! Φσσσσσσσσσσσσσσσσσσσστττττττττττττττττττ 
το φίδι, μικρέ, φέρε γρήγορα το φίδι! 
   



 85 

Ντου! 
 

Η ΜΕΡΑ ΤΟΥ ΜΕΓΑΛΟΥ ΠΟΛΕΜΟΥ των Αμαζόνων με τους Κενταύρους έφτασε. 
Τους είχαν στήσει καρτέρι από νωρίς το απόγευμα σ’ ένα ξέφωτο έξω από την 
πόλη. Σίγουρα θα περνούσαν από εκεί, όπως κάθε φορά που ήθελαν να 
κάνουν την τσάρκα τους στην Ισόπολη. Σε αυτόν τον πόλεμο θα ήταν 
παρόντες και οι Θεοί. Η θεά Αφροδίτη, προστάτιδα όχι μόνο του Έρωτα αλλά 
και της σκέτης Ηδονής, αποφάσισε να σταθεί δίπλα στις αυθεντικές πιστές 
της, ζητώντας βοήθεια από τους άλλους Ολύμπιους Θεούς, ειδικά εκείνους 
που ήξερε ότι δε θα έφερναν καμία αντίρρηση, αφού ούτως ή άλλως κάπου 
εκεί τριγύρω θα βρίσκονταν να παίρνουν μάτι. 
 

Όλοι συντάχθηκαν στο πλευρό της, και μάλιστα χωρίς κανένα αντάλλαγμα. 
Άλλωστε οι Υπόκοσμοι ήταν τα μόνα μέρη όπου μπορούσαν να δοκιμάσουν 
ό,τι μικροπαρέμβαση ήθελαν για να την εφαρμόσουν μετά στα ζντούπια της 
Γης. Τι σόι Θεοί θα ήταν αν φύτευαν μόνο σενάρια χωρίς τη χαρά της 
προσωπικής επαφής; 
 

Ο Δίας έφερε ό,τι μαύρα σύννεφα βρήκε στη Σφαίρα, σκοτείνιασε 
ικανοποιητικά τον ουρανό κι ετοίμασε μια πολύ σέξι νεροποντή, αφού πρώτα 
σιγουρεύτηκε ότι το πεδίο της μάχης είχε τα απαραίτητα προσόντα να γίνει 
εξαιρετικά λασπερό. Ο Ποσειδώνας έστειλε υγρούς θαλάσσιους ανέμους, από 
αυτούς που δίνουν στο δέρμα αλμυρή εξωτική γεύση και κάνουν τις μπούκλες 
να σγουραίνουν. Ο Ερμής πέταξε πάνω από το λημέρι των Κενταύρων και 
έριξε στο νερό τους ένα θαυματουργό μπλε βοτάνι για περίσσια αντοχή, ενώ 
φρόντισε από την προηγουμένη να προμηθέψει τις Αμαζόνες με ειδικά 
προπονητικά όργανα μασάζ, φτιαγμένα, τους είπε, για βασιλικές περιποιήσεις. 
Ο Ήφαιστος έκανε μερικές αναπροσαρμογές στις πανοπλίες, δηλαδή 
περισσότερες τρύπες και μερικά επιπλέον μπλιμπλίκια για ευκολότερο βάλε 
βγάλε. Ο Άρης άρχισε το κήρυγμα για το θάρρος, την αγάπη για την πατρίδα, 
τους τιμημένους θανάτους στη μάχη και πόσο είχε εκφυλιστεί στις μέρες τους 
η τιμή και η δόξα του πολεμιστή που πεθαίνει για τα ιδανικά του. Και ο 
Διόνυσος… τα κλασικά: άφθονο κρασί και μπεκρομεζέδες. 
 

– Να τοι, να τοι! Ένα δύο τρία... ΝΤΟΥ! 
Η μάχη κράτησε μέχρι τις πρώτες πρωινές ώρες. Χρειάστηκαν χιλιάδες χρόνια 
μέχρι να απαλειφθούν οι σκηνές της μάχης αυτής από τις φαντασιώσεις 
Θεών, ανθρώπων και λοιπών ματάκηδων του Ολύμπου, αν και κανείς δεν 
είναι απόλυτα σίγουρος. Σε αυτό φυσικά συνετέλεσαν οι αμέτρητοι ραψωδοί, 
που τραγουδούσαν από γενιά σε γενιά τα ανδραγαθήματα των πολεμιστών, 
και οι ποιητές, που οι ύμνοι τους περνούσαν από στόμα σε στόμα σε όλα τα 
πλάτη και τα μήκη της Σφαίρας αλλά ακόμα και στη Γη. Λέγεται επίσης πως 
η μάχη αυτή ενέπνευσε τον Όμηρο να γράψει την περίφημη Καβαλαρία, που 
δυστυχώς καταστράφηκε από την Ήρα όταν ανακάλυψε ότι πήρε μέρος στη 
μάχη και ο σύζυγός της ο Δίας μεταμορφωμένος σε Κένταυρο και Αμαζόνα 
εναλλάξ. Οι Σάτυροι πάντως έκαναν την περισσότερη δουλειά, καθώς 
αποδείχτηκαν οι πιο ενθουσιώδεις ιστορικοί. Το αντικείμενό τους γαρ. 
 

Οι Κένταυροι χρειάστηκαν τρεις ολόκληρες μέρες να συνέλθουν από την 
ανέλπιστη αυτή επίθεση, και οι Αμαζόνες έναν ολόκληρο μήνα για να είναι και 



 86 

πάλι ετοιμοπόλεμες. Κάποιες άλλες χρειάστηκαν εννέα μήνες και μερικά 
σύντομα ταξίδια στον Καιάδα. 
 
 

Το Στέκι 
 

ΤΟ ΜΠΟΥΚΕΡΑΔΙΚΟ από μέσα φαινόταν πολύ μεγαλύτερο. Και ψηλοτάβανο. 
Πολύ ψηλοτάβανο. Προφανώς ο Ήφαιστος είχε λεπτομερές επιχειρηματικό 
πλάνο με ακριβή στόχευση κοινού πριν το μαστορέψει. Γίγαντες, Τιτάνες, 
Εκατόγχειρες, ποιος ξέρει. Μπορεί να είχε υπολογίσει και κάνα θεό. Άφησε 
την Ομορφιά να ασχοληθεί με τα μερεμέτια απέξω και για τη σοβαρή δουλειά 
εντός έστρωσε την Πρακτική. Στα αριστερά ένας μεγάλος μακρόστενος 
πάγκος, μια σειρά ψηλά βιδωτά σκαμπό με ψηλή πλάτη, και στο υπόλοιπο 
λιτό αλλά φωτεινό δωμάτιο καμιά δεκαριά στρογγυλά τραπέζια με τις καρέκλες 
τους.  
 

Τα πάντα εκεί μέσα ήταν από χάλυβα, περασμένα ένα χέρι με λευκοσίδηρο 
για να είναι πιο φωτεινά. Ο σκελετός και οι κολόνες ήταν από ατσάλι. Έδωσε 
μεγάλη βάση στην ανθεκτικότητα του Κουτιού, αλλά προσπάθησε να μην 
τραβάει τίποτα το μάτι, παρά μόνο αυτά που βρίσκονταν πάνω στον πάγκο: 
τα δελτία. Ούτε παράθυρο δε θέλησε να βάλει. Μόνο ψυχρό άσπρο φως, που 
σε έκανε να μην έχεις τίποτα να δεις, παρά να σκύψεις το κεφάλι για να βρεις 
στα κιτάπια σου έναν αγώνα της προκοπής. 
 

Ο Αυτόματος τους οδήγησε στο εσωτερικό, τσουλώντας με χάρη προς το 
τραπέζι του Χάροντα, που ήταν πάντα ρεζερβέ. 
– Μπιπ. Μπιπ Μπιπ! 
– Τα συνηθισμένα. Επί δύο. Α, πιάσε κι ένα πρόγραμμα. 
– Μπιιιιιιιιπ. 
Ο Προμηθέας κοιτούσε δεξιά αριστερά, ανίκανος να επεξεργαστεί μεμιάς 
τόσες νέες πληροφορίες. Πρώτα πρώτα την αφάνταστα λιτή γραμμή του 
εσωτερικού χώρου. Ούτε μπορούσε να προβλέψει την επανάσταση που θα 
είχε τόσο άχαρα αποτελέσματα στην αρχιτεκτονική. Σχεδόν έμοιαζε με 
μοντέρνα τέχνη. Έπειτα το νέο αυτό ευφυές αλλά εθιστικό παιχνίδι και όλες 
αυτές τις φάτσες-θεσμούς του Ολύμπου, που όμως δεν τους είχε ξαναδεί να 
φέρονται τόσο... ανθρώπινα. Το τελευταίο, φυσικά, δεν είχε σκοπό να το 
αναφέρει πουθενά. Άρχισε να σκουντάει τον Χάρο σαν παλαβός. 
– Γιάδε... 
– Τώρα, περίμενε. 
– Γιάδε... 
– Τι ’ναι; 
– Είναι κι ο Βρόντης εδώ, ο απρόσιτος και τρομερός Κύκλωπας! Μείνε κοντά 
μου, φοβάμαι! 
– Ναι. Μην τα πιστεύεις αυτά, είναι κακοήθειες. Λίγο ακοινώνητος, αλλά μια 
χαρά παιδί. Σπαθί. Τις προάλλες με δάνεισε χωρίς τόκο να φανταστείς! Αρκεί 
να μην ανοίξει το στόμα του... 
– Γιάδε! 
– Τι; 



 87 

– Κι ο Μαρσύας κι ο Στάφυλος! Ένας έκπτωτος ακόλουθος με έναν επίσημο 
ακόλουθο του Διονύσου! Ένας Σάτυρος και ένας Σειληνός στο ίδιο δωμάτιο! 
– Βασικά κάποια πράγματα δεν τ’ αλλάζει τελείως το πάθος. Σαν τα κοκόρια 
μαλώνουνε κι εδώ πάνω. 
– Ωωω κι η Έριδα, η καβγατζού! Φούμαρα ήταν τελικά ότι δεν κάνει με κανένα 
θεό ή θνητό για πάνω από πέντε λεπτά χωρίς να τον βάλει να τσακωθεί με 
τους δικούς του; 
– Όχου! Έξω, βρε Προμηθέα! Έξω είμαστε όλα αυτά τα τρομερά. Ομερτά. 
Μην τα ξαναλέμε. Εδώ ερχόμαστε να χαλαρώσουμε, για τη συγκίνηση, αφού 
τα ’παμε... 
– Κι η φτερωτή Αελλώ, η φωνακλού Άρπυια! Μάτι δεν είχα κλείσει ένα βράδυ 
που έκατσε σ’ ένα δέντρο κοντά στο παράθυρό μου. Ξέρεις τι δυνατά που 
κρώζει; Τι ρωτάω; Συμμαθήτριά σου δεν ήταν; 
– Χάροι και Άρπυιες μαζί; Τρελάθηκες; Φατσικά το ξέρω μόνο το κορίτσι. 
– Κοίτα εκεί. Ποιος είναι αυτός ο γέρος; 
– Έλα! Δεν τον γνώρισες ακόμα; Ο Πρωτέας είναι. 
– Ο Πρωτέας; Ο ζεν πρεμιέ της θάλασσας; Πρώτη φορά τον βλέπω με 
ανθρώπινη μορφή! 
– Σιγά το δύσκολο! 
– Πώς κατάντησε έτσι; Δεν μπορεί να ήταν τέτοιος γόης με αυτά τα χάλια. 
– Η Ανάγκη, βλέπεις. Ξέχασες, μωρέ, πως πήρε την Αδράστεια, τη θεά της 
Ανάγκης; 
– Ω, σωστά. Μόνο εγώ ήμουν στην απέξω τελικά. Τι άσχημο να 
συνειδητοποιείς ότι ήσουν τόσο μόνος... 
 

Ο Αυτόματος τσούλησε αστραπή στο διάδρομο και πέταξε πάνω στο τραπέζι 
το πρόγραμμα, την εφημερίδα και δύο ποτήρια μισογεμάτα με ένα πράσινο 
υγρό. 
– Εεε, μην τα ξαναλέμε, άσε την κλάψα. Θα με αφήσεις τώρα να διαβάσω την 
εφημερίδα μου ή θα συνεχίσεις να παθαίνεις εγκεφαλικό με όποιον βλέπεις; 
Έχουμε και δουλειά εδώ ξέρεις. 
– Η Κλουθώ θα σας πάρ’ τα σώβρακα, φουώς φανάρ’! 
– Κουβά σε βλέπω, καραγκιοζάκοοο! 
– Παιδιά, χαλαρώστε, ακούστε τον Σικελό, δε βλέπετε, να ’ούμε; Το ματς είναι 
τυράκι για Σαββατοκύριακο. 
– Σι βλέπου πάλι να την κάνς μι δυο παστέλια, Μαρσύα μ’. 
– Δεν αντέχεσαι, ρε Στάφυλε! Μαυρόγατα σκέτη, να ’ούμε! Σταμάτα να το 
γρουσουζεύεις! 
– Κάνε μας τη χάρη, ρε γκαζοτενεκέ, βάλε τάξη στο τσαρδί σου, να ’ούμε! 
– Μπιιιιιιιιιιιιιιιιιιιιιιιιιπ! 
– Τ’ αφτιά μου! Έλα, χαλαρώστε. Όσοι παίξατε κονομήσατε. Εγώ τι να πω, 
τον Όλυμπό μου μέσα! Μ’ έχει ρημάξει το κωλοπαίχνιδο. Οχ, την έκατσα... 
– Μία είναι η αλήθεια: ο πίνων μεθά κι ο παίζων χάνει... 
τζογόμουτρα! Μαζευτείτε και λίγο σπίτια σας, δουλειές δεν έχετε; Πού είναι 
πάλι ο αχαΐρευτος; 
– Έλα, ρε Αδράστεια, μην είσαι τόσο στρίντζω. Δεν έχει φανεί απ’ το πρωί το 
ανθρωπάκι, να ’ούμε! 
– Αλλού αυτά, κυρ Εγκέλαδε. Κάπου εδώ κρύβεται, αλλά σιγά μην πέσω εγώ 
ξανά στο επίπεδό του. Θα τα πούμε σπίτι. Πάω τώρα. Πάω. Και πείτε του άμα 



 88 

τον δείτε να τσακιστεί να έρθει. Θέλω λεφτά για ψώνια. Πάω λέω... Έφυγα! 
Ακούς; Καλά, κάνε ότι δεν είσαι εδώ, θα τα πούμε σπίτι... 
ΜΠΑΜ! 

– Αμάν με αυτή την κωλόπορτα! 
– Καλά, ρε Μαρσύα, τι περιμένεις κι εσύ από αιωνόβιες παρθένες; Α, ρε 
Πρωτέα, τζάμπα το στεφάνι! 
– Και μάλιστα αθάνατες από πάνου, Έριδά μ’. Ούτε μία ελπίδα σωτηρίας 
δηλαδή. Όι, μάνα μ’! 
– Έλα, Πρωτέα, έφυγε. Άντε, φύγε απ’ το τζάκι, έχει καεί ο κώλος μου τόση 
ώρα! Μα πώς σου ’ρθε κι εσένα να μεταμορφωθείς σε φωτιά Μάη μήνα; 
Χάθηκε να κάνεις πάλι ένα απ’ τα κεφάλια του Αιγαίωνα; Πενήντα τα ’χει, που 
να κάτσει να τα μετρήσει η στρίντζω! 
– Ναι, βρε Έριδα, και να μου φωνάζουν μετά και τα πενήντα ότι έχουν 
πονοκέφαλο! Πάω. Τι ήθελα και τη φορτώθηκα, μπελά στο κεφάλι μου 
έψαχνα; Με πέτυχε στην ανάγκη και πήγα το ζώο κι έπεσα πάνω στην 
περίπτωση. Στη θεά της Ανάγκης! Αιώνια δέσμιος, λέει η Ήρα. Ουφ... ποιος 
την ακούει πάλι! Κι όπως είπαμε, δε μ’ έχετε δει εδώ και μέρες, εντάξει; 
– Μπιιιιιπ. 
– Το νου σου εσύ, γκαζοτενεκέ. 
– Ναι, βάλι τα τουώρα μι τουν Αυτόματ’! Να σι πάει να τα βάλεις μι έναν στα 
κυβικά σ’! 
– Τι είπες, ρε βλάχο; 
 

Ο Στάφυλος κούρνιαξε στο σκαμπό του και έγειρε, αφήνοντας τον όγκο του 
Βρόντη να τον κρύψει. Δεν είχε όρεξη για φασαρίες πρωτοδιόριστος στην 
ακολουθία του Διονύσου. Το παραμικρό να ακουγόταν, θα έχανε τέτοια 
σπουδαία θέση. Είδαν κι έπαθαν οι Σειληνοί να έρθουν πάλι στα πράγματα 
μετά τις τόσες ατασθαλίες των Σατύρων, δεν ήταν καιρός να κάνει βλακείες. 
Βέβαια και μόνο από το γεγονός ότι ένας επίσημος ακόλουθος θεού 
βρισκόταν σε ένα τέτοιο μέρος, θα τον χαντάκωνε, ήταν από μόνο του 
καταδίκη σκέτη. Η συγκίνηση όμως του αγώνα και της νίκης ήταν πολύ 
μεγαλύτερη από τη συγκίνηση να κουβαλάς για τον Διόνυσο κρασί ή να 
κυνηγάς στα γεροντάματα κάθε λολοπαντιέρα νύμφη που ήθελε παιχνίδια, 
μόνο και μόνο γιατί αυτή ήταν μια από τις εργασίες που υπέγραψες στο 
συμβόλαιο για τη θέση σου. 
 

Έπρεπε να κάνει την πάπια, αν ήθελε να συνεχίσει να έχει καλό μισθό και 
σταθερή θέση, γιατί ακόμα και μεταξύ παιχτών κινδύνευε. Τον είχε απόλυτα 
ικανό τον Μαρσύα να πάει να τον καταδώσει, κι ας πρόδιδε έτσι και το μισό 
Όλυμπο που σύχναζε εκεί. Και τις πιο πολλές φορές τα ανεχόταν όλα. Τι 
βλάκα τον έλεγαν, τι βλάχο, τι αλογομούρη... Τίποτα πια δεν έβαζε πάνω από 
το μισθό του. Μόνο τον Μαρσύα δεν άντεχε. Ήταν πολλούς αιώνες η βεντέτα, 
βλέπεις. Καμιά φορά ξεσπάθωνε, κοκκίνιζε, φώναζε. Μα λίγο μετά, όταν η 
Βόλεψη ξυπνούσε στο μυαλό του, την έπαιρνε, την κανάκευε και λούφαζε σαν 
κότα στο σκαμπό του. 
– Κότα λυράτη. 
 
 

Μαντάτα 
 



 89 

ΣΧΕΔΟΝ ΞΗΜΕΡΩΜΑΤΑ και η Σκύλλα έκανε τις τελευταίες ετοιμασίες για τα 
τριήμερα τσιμπούσια των καλεσμένων. Το μόνο που της απέμενε ήταν ο 
Μεγακλής με τις πρώτες ύλες της κουζίνας της. Ούτε βδομάδα δε θα του 
’παιρνε για όλα όσα του ζήτησε. Ήταν πολύ ευχαριστημένη που είχε σκεφτεί 
να τους ονομάσει άθλους, γιατί αλλιώς πού θα έβρισκε τόσο φτηνά και 
γρήγορα εργατικά χέρια να της κάνουν μια τόσο μπελαλίδικη δουλειά; Κι 
εντάξει, δεν ήταν όλες οι δουλειές τελείως πανεύκολες. Ας πούμε, η Λερναία 
Ύδρα ήταν στ’ αλήθεια άθλος, αν σκεφτεί κανείς ότι τα κεφαλάκια που 
κατάφερναν και της κόβανε οι περαστικοί ήταν πεντανόστιμα και εξαιρετικά 
σπάνια. Αλλά να βρεις κάποιον να σου φέρει και τα εφτά κεφάλια, και μάλιστα 
να τη σκοτώσει κιόλας, ώστε να ξέρεις ότι πρόκειται να απολαύσεις ένα 
έδεσμα που δεν πρόκειται κανείς άλλος να φάει ποτέ ξανά, ε, αυτό είναι κάτι 
που μόνο ένας ήρωας κι ένα γκουρμέ εστιατόριο θα μπορούσε να προσφέρει. 
 

Βέβαια, ήταν γνωστό πως με το κατάλληλο αντίτιμο μπορούσες να έχεις και το 
κεφάλι του Δία για κύριο πιάτο, αλλά σε αυτή την περίπτωση, σύμφωνα με το 
νόμο της προσφοράς και της ζήτησης, το επιχειρηματικό ρίσκο θα ήταν 
μεγάλο. Παρότι κεφάλας, έναν τον είχαν όλο κι όλο. 
– Ορίχτε. Κεραγμένα τα πρώτα. Απ’ τα μέρη μαχ είχτε, παλικάρια; 
– Ωωω, οι Θεοί να σας έχουν καλά! Όχι, περαστικοί είμαστε. Πλανόδιοι 
έμποροι. 
– Και από πού μαχ έρχιεχτε, αν επιτρέπεται; 
– Από τον Κήπο των Εσπερίδων, γιαγιά. Ξεπουλήσαμε αρωματικά λάδια και 
πιάστρες για τα μαλλιά. Μπορεί να μην είχαν άλλα χρυσά μήλα αυτή τη φορά, 
μα τα κονομήσαμε. Μας πλήρωσαν σε πετράδια. Τσουβάλια από δαύτα. 
– Μπα; Ο Κήποχ των Εχπερίδων και δεν είχιε χρυχιά μήλα; Πώχ έγινε αυτό; 
– Πέρασε λέει ο Μεγακλής. Τσουβάλιασε τον Λάδωνα, τα βούτηξε κι έφυγε. 
Ούτε ένα γεια δεν είπε. Αγενέστατος ο ημίθεος. Φυσικά, αυτός νομίζει ότι 
γλίτωσε ο τόπος απ’ το δράκο, αλλά τι να του πεις του έρμου! Η Ήρα να ’ν’ 
καλά κι όπου να ’ναι θα βάλει αντικαταστάτη χίλιες φορές πιο σιχαμένο, λες 
και πρέπει, ντε και καλά, να σου πεθάνει την αισθητική προτού πεθάνεις απ’ 
το φόβο σου. 
– Έκανε τέτοιο πράγμα ο ήρωάχ μας; Μάλιχτα. Και... κατά πού πήγε μετά, 
παιδιά μου; 
– Στον Άδη λέγανε. Μόλις πήρε τα μήλα, έβγαλε μια πλάκα απ’ το δισάκι του 
και μετά άρχισε να τρέχει στο φαράγγι προς την πύλη του Άδη. Τον άκουσαν 
να λέει ότι ο Κέρβερος θα ’τανε παιχνιδάκι. Τον κακομοίρη τον Άδη! 
– Τον άχρηχτο! 
– Ορίστε; 
– Λέω, άλλο κραχί θέλετε, παιδιά μου; 
– Ναι, ναι, γερόντισσα. Και φαγητό και φρούτα. Ας το γλεντήσουμε λίγο μετά 
από τόσο δρόμο. 
– Έφταχια αμέχιως, παιδιά μου. 
 

Η Σκύλλα δεν μπορούσε να πιστέψει τη βλακεία του Μεγακλή. Μα μέχρι τον 
Άδη έφτασε η χάρη του πανίβλακα; Άκου ο Κέρβερος! Κι εντάξει, μπορεί το 
σκίτσο με τον Όρθρο να του έμοιαζε λιγάκι, αν εξαιρέσεις τα εφτά ολόκληρα 
φιδίσια κεφάλια του, μα ολάκερο το κοπάδι με τα βόδια που φυλάει ο Όρθρος 
δεν το είδε; Ώρες τής πήρε να του τα ζωγραφίσει πάνω σε μια τοσοδούλα 
πλάκα, για να καταλάβει ότι τα βόδια θέλει κι όχι το τέρας. Και μάλιστα 



 90 

ζωντανά. Τόσο άσχετος; Κι άμα σκότωνε τον Κέρβερο, τι θα της έφερνε 
δηλαδή για λεία; Τα πτώματα που φύλαγε ή τα κεφάλια του, που ούτε για 
σούπα δε θα ’καναν απ’ την μπόχα και τη θανατίλα; Ω Θεοί! Έπρεπε τώρα να 
βρει εναλλακτικό πιάτο ή να αγοράσει βόδια γρήγορα. Δύο μέρες τής είχαν 
μείνει μόνο για τη Σύνοδο. Ευχόταν να μην είχε κάνει κι άλλη χοντράδα ο 
ημίθεος, γιατί ποιος τη γλίτωνε μετά απ’ τους ιερείς με τόσα σπάνια πιάτα που 
τους είχε υποσχεθεί. 
 
 

Φιλοσοφίες 
 

ΟΙ ΑΡΧΙΕΡΕΙΣ των ισχυρότερων ναών (σύμφωνα με τα οικονομικά στοιχεία της 
χρονιάς της Ισόπολης) είχαν ήδη καταφτάσει στους ξενώνες του ναού του Δία. 
Ήταν οι επίσημοι προσκεκλημένοι του τοπικού αρχιερέα ώστε να βρεθεί μια 
λύση στο πρόβλημα της «αλόγιστης εισροής μεταναστών και της επάρατης 
μείξης των Ισοπολιτών με τα άλλα ανίερα γένη, ώστε να αποφευχθεί η 
επερχόμενη καταστροφή του κόσμου, όπως όριζε η Προφητεία». 
 

Όμως, όπως συμβαίνει με τους νόμους της αγοράς και συγκεκριμένα τους 
«νόμους επιβίωσης της αγοράς, έχοντας πρωτίστως διασφαλίσει την 
επιβίωση του ανθρώπινου γένους», η πρώτη Ιερά Σύνοδος για τη Συντέλεια 
της Πλάσης προσέλκυσε χιλιάδες ανθρώπους κάθε λογής και από κάθε 
σημείο της Σφαίρας. Απλοί πολίτες, έμποροι, πάμπλουτοι αργόσχολοι 
κοσμικοί, πολιτικοί και αρκετοί από τους πιο διάσημους φιλοσόφους 
έσπευσαν στην Ισόπολη.  
 

Οι τελευταίοι μάλιστα δεν μπόρεσαν να αντισταθούν στον πειρασμό και, αντί 
να τακτοποιηθούν στους ξενώνες των χορηγών, έσπευσαν κατευθείαν στην 
Αγορά, για να ανταλλάξουν τα τελευταία νέα των επιστημών τους με τους 
ντόπιους συναδέλφους. Κοινώς κουτσομπολιό. Άλλωστε τι να τακτοποιήσουν; 
Είναι γνωστό ότι οι φιλόσοφοι ταξιδεύουν χωρίς εγκόσμια βάρη όπως 
αποσκευές, αλλαξιές και ξυριστικά. Η μόνη απαραίτητη αποσκευή τους, 
ακόμα και στα πιο μακρινά ταξίδια, είναι η τροφή για το πνεύμα*.  
 

Η Αγορά έσφυζε εκείνη τη μέρα από κόσμο. Οι φιλόσοφοι είχαν σχηματίσει 
ένα μεγάλο κύκλο συζητώντας περί φύσης, οικονομίας, πολιτικής και 
θεοτήτων, ενώ οι πολίτες, καθισμένοι στα μαρμάρινα σκαλοπάτια, 
προσπαθούσαν μάταια να παρακολουθήσουν τους φιλοσοφικούς συνειρμούς. 
 

– Και τι σημαίνει, αγαπητέ, αρχέτυπο; Έχεις αποδείξεις γι’ αυτό που λες; Τι 
φιλόσοφοι είμαστε αν δεν επαληθεύουμε τη γνώση; Δε λέω, είναι βολικό να 
θεωρείς πως καθετί στον κόσμο μας είναι αντίτυπο ενός τέλειου κόσμου 
ιδεών, και μάλιστα αν πρόκειται για έναν κόσμο που εσύ πρώτος σκέφτηκες. 
Αλλά αυτό για μένα σημαίνει ότι έχεις μεγάλη ιδέα για τον κόσμο, και ειδικά για 
τον εαυτό σου. Τα πρωτότυπα βρίσκονται εδώ κι όχι αλλού, μην απατάσαι. 
«Χειροποίητα καλάθια Νικίας!» 
– Αγαπητέ μου, δεν κατάλαβες ακριβώς τι εννοώ. Ο κόσμος των ιδεών μου 
είναι η καλύτερη εξήγηση που θα μπορούσε να δώσει ο ανθρώπινος νους για 
τις ατέλειες του κόσμου τούτου. Κι όχι επειδή το λέω εγώ! Ρίξε μια ματιά γύρω 
σου για τις αποδείξεις. Δεν είναι δυνατόν να ψάχνεις το Τέλειον σε αυτόν το 



 91 

μάταιο κόσμο, όταν και ο πιο ηλίθιος άνθρωπος μπορεί να διαπιστώσει τα 
αμέτρητα ψεγάδια του! 
«Αμφορείς Επίστρατος!» 
– Διαφωνώ καθέτως! Θεωρώ πως, αν μιλάμε περί φύσης, τότε μιλάμε για το 
Τέλειον! Αρκεί, ως σωστός επιστήμονας, να χρησιμοποιήσεις την απλούστατη 
μέθοδο της παρατήρησης για να διαπιστώσεις την τελειότητα ακόμα και στο 
πιο μικρό δημιούργημα. Ένα μικροσκοπικό έντομο, λόγου χάρη, ή ένα 
λουλούδι, ακόμα και το ταπεινό απλό χορτάρι. 
«Χειροποίητα καλάθια Νικίας!» 
– Για εξήγησέ μας, τότε, σε παρακαλώ, πού βρίσκεις την τελειότητα σε ένα 
δικέφαλο αρνί, μια κουτσή αλεπού ή έναν τυφλό σκύλο; Ή κυρίως σε έναν 
άνουν άνθρωπο; 
«Αμφορείς Επίστρατος!» 
 

Ένας τρίτος δεν κρατήθηκε: 
– Εύρηκα! Η εξαίρεση, συνάδελφοι. Η εξαίρεση είναι ο σιγουρότερος τρόπος 
για να επιβεβαιώσετε τον κανόνα. 
«Έτοιμα ενδύματα Καλλίστη!» 
 

Διαπιστώνοντας πως μερικές συζητήσεις, με τα λογικότερα των 
επιχειρημάτων, καμιά φορά μπορεί να κρατήσουν για πάντα, μόνο και μόνο 
επειδή γίνονται παρουσία κοινού και καλοπληρωτών χορηγών, ένας από τους 
γηραιότερους αποφάσισε να αλλάξει κουβέντα: 
– Αφήστε τα αυτά τώρα. Εδώ έχουμε μείζον φιλοσοφικό θέμα κι εσείς 
αναλώνεστε σε ακαδημαϊκές μπούρδες. 
«Οίνος Νεμέας» 
– Μπούρδες; Πώς τολμάτε; Και τι σημαντικότερο δηλαδή από τον κόσμο των 
ιδεών μου; 
«Αμφορείς Επίστρατος» 
– Ε... η αποκλειστική του ύπαρξη, αγαπητέ, αν τελικά επαληθευτεί η 
Προφητεία; 
«Οίνος Νεμέας» 
– Ω, ναι! Τι τρομερό κι αυτό! Προσπαθώ μάταια να τη διώξω από το μυαλό 
μου τόσο καιρό, γιατί πώς να φιλοσοφήσεις ορθά, όταν πάνω από το κεφάλι 
σου κρέμεται μια Προφητεία έτοιμη να σε στείλει στον Άδη; Ένα μόνιμο ρολόι 
που μετράει ανάποδα τις μέρες που μας απέμειναν στην Πλάση... Πώς να 
ψάξεις την Ευτυχία, το Τέλειον και το Νόημα της Ζωής, όταν όλα είναι τόσο 
μάταια... 
«Αμφορείς Επίστρατος» 
– Φιλοσοφημένο μου παιδί! Μα όλα δεν είναι μάταια, ακόμα και χωρίς την 
Προφητεία; 
«Οίνος Νεμέας» 
– Για μένα, κύριοι, η ματαιότητα είναι μια από τις πιο γοητευτικές αξίες του 
φιλοσόφου... αρκεί τα κοκαλιάρικα δάχτυλά της να βρίσκονται αρκετά μακριά 
απ’ το λαιμό του. 
«Μάρμαρα Καλλικράτης» 
 

Ένας καλοντυμένος ψηλόλιγνος άνδρας από το κοινό, γνωστός ως 
Καλλικράτης ο Μαρμαράς, σηκώθηκε και άρχισε να χειροκροτεί με 
ενθουσιασμό. Σύμφωνα με την ψυχολογία του όχλου –αλλά και όπως 
συνηθιζόταν στην Ισόπολη με τα πράγματα που οι πολλοί δεν καταλάβαιναν, 



 92 

αλλά έκαναν πως καταλαβαίνουν– αρκεί κάποιος να έκανε ότι τα είχε 
καταλάβει πρώτος και αμέσως όλοι οι θεατές στέκονταν όρθιοι και 
χειροκροτούσαν κι αυτοί. Κανείς τους φυσικά δεν ήξερε ακριβώς γιατί. Το 
μόνο που ήξεραν ήταν πως, αφού δεν είχαν λύση για την επερχόμενη 
καταστροφή, η στήριξη κάθε μορφής ακατανόητης γνώσης, αλλοπρόσαλλης 
σκέψης ή έστω απλής αναφοράς στο πρόβλημα πρόσθετε οπωσδήποτε ένα 
ακόμα λιθαράκι στη λύση του γρίφου της Προφητείας. 
 

Οι φιλόσοφοι, απ’ την άλλη, ξαφνιασμένοι ευχάριστα, κοιτούσαν 
αποσβολωμένοι το πλήθος και τους χορηγούς τους. Δεν ήταν καθόλου 
συνηθισμένοι σε τόσο μεγάλο κοινό, πόσο μάλλον σε χειροκροτήματα και 
ιαχές. Ως νοήμονα όντα όμως, απομακρύνθηκαν διακριτικά και αποφάσισαν 
να συναντιούνται κρυφά, διότι, όπως όλοι οι φιλόσοφοι γνωρίζουν, τα 
χειροκροτήματα είναι μονάχα μια μικρή υποσημείωση στο μεγάλο βιβλίο της 
Ψυχολογίας του Όχλου. Συγκεκριμένα, στη σελίδα 8 του κεφαλαίου με τίτλο 
«Η τέχνη του λιντσαρίσματος». 
 

*Και καπάτσες συζύγους ή πολύ πλούσιους χορηγούς, απαραίτητα λάτρεις του πνεύματος, 
της σοφίας και άλλων δυσνόητων αλλά επιβεβλημένων για τη θέση και το κύρος τους σπορ. 
 
 

Οι Επιστήμονες 
 

– ΡΕ ΜΑΡΣΥΑ, εγώ, ξέρεις, τις κυνηγάω τις εκπλήξεις, αλλά πες μου, σε 
παρακαλώ, είναι δυνατόν ένα ογδόντα η Παγκοσμιοποίηση στη δεκαετία; 
Ούτε τετραετία δεν της δίνω! 
– Πότε είναι το ματσάκι, Έριδά μου; 
– Σε ένα μήνα. 
– Ωραία. Προλαβαίνω να το παρακολουθήσω λίγο πιο στενά. Προς το παρόν 
δεν υπογράφω. 
 

Ο Προμηθέας δεν έλεγε να κλείσει τα σαγόνια του από αυτά που έβλεπε και 
άκουγε. Κάθε λίγο σκούνταγε τον Χάροντα, που είχε πέσει με τα μούτρα στην 
Ολύμπους Μπετ. Όσο μπορούσε φυσικά. 
– Γιάδε... 
– Ο Αιγαίωνας... ο... ο... ο Εκατόγχειρας... Επιτρέπεται να παίζει αυτός; 
Εννοώ εκατό χέρια και πενήντα ολόκληρα κεφάλια δε σας πειράζουν; Έχουν 
ένα κάποιο προβάδισμα, όπως και να το κάνεις... 
– Αυτό θα ενοχλούσε αν είχε και πενήντα εγκεφάλους να τα γεμίσει αντί για 
ένα διάσπαρτο δεξιά αριστερά. 
– Γιάδε... 
– Ααα, δε θα τα πάμε καλά σήμερα. Άντε, πες το! 
– Ο Βρόντης είπε κάτι για τετραετία. 
– Για την Παγκοσμιοποίηση; 
– Α... ναι, την ξέρω αυτήν. Μας τα ’παν κι άλλοι. 
– Για κάτσε, βρε Προμηθέα, ξέρεις τι κάνει αυτό; 
– Μεγάλη ιστορία, θα σου πω, θα σου πω. Κι αυτοί εκεί πίσω... μαλώνουν. 
– Για το Φιλελευθερισμό. Έχουν λυσσάξει τόσες μέρες και δεν μπορώ να 
καταλάβω γιατί. 
– Α, κι αυτό το ’χω. 



 93 

– Μπα; Πώς ξέρεις εσύ για το Φιλελευθερισμό; 
– Κάτι πήρε τ’ αφτί μου, δε θυμάμαι όμως... οι άνθρωποι... ο Αριστοτέλης 
νομίζω. 
– Στη Γη; Ο... ο φιλόσοφος; 
– Δε θυμάμαι. Έχω κάτι παράξενα κενά στη μνήμη μου τώρα τελευταία. 
– Μπα, δεν είναι τίποτα. Όλοι έχουμε. Εγώ σ’ το λέω, φταίει το υψόμετρο. 
– Λες, ε; 
– Όπως σε βλέπω και με βλέπεις. Για πες λοιπόν. 
– Ο Φιλελευθερισμός, που λες, είναι ένα πολιτικό σύστημα που υποστηρίζει 
πως μπορείς να εκμεταλλεύεσαι τη διττή χρήση των πραγμάτων για να 
βγάζεις λεφτά. 
 

Οποιαδήποτε πληροφορία γύρω από τα σενάρια ήταν για τους τζογαδόρους 
ό,τι η φιλοσοφική λίθος για τους άσχετους με τη φιλοσοφία. Όπως οι 
αλχημιστές, ας πούμε. Η παραμικρή ανάλυση, το κάθε παρασκήνιο, ένα τόσο 
δα κουτσομπολιό, όλα ήταν δυνητικό χρυσάφι και ανεκτίμητο για τους παίχτες, 
καθώς στον τζόγο όλα μετράνε. Ο Μαρσύας, μη χάνοντας ευκαιρία, ήρθε 
πρώτος κοντά ν’ ακούσει. Άλλωστε οι Σάτυροι δε φημίζονταν ποτέ για το τακτ 
τους. Έπειτα ακολούθησε διστακτικά και ο Εγκέλαδος. 
– Δηλαδή; 
Ο Προμηθέας δεν έχασε ευκαιρία να κάνει επίδειξη, και μάλιστα μπροστά σε 
ένα τόσο εκλεκτό και δυσεύρετο κοινό. 
– Ε, λέει ότι κακώς πιστεύουμε πως τα πράγματα γύρω μας έχουν μόνο μία 
χρήση. Πως αν τα χρησιμοποιήσουμε διττά μπορούμε να πλουτίσουμε, 
πράγμα που είναι θεμιτό, γιατί όλοι οι άνθρωποι πρέπει να είναι ελεύθεροι να 
πλουτίζουν όσο θέλουν και όπως θέλουν. Η θεωρία τα λέει αυτά, εννοείται. 
 

Το πρόσωπο του Χάρου φωτίστηκε. Τουλάχιστον με τη μεταφορική έννοια, 
καθώς είναι δύσκολο να καταφέρεις ένα τέτοιο εφέ σε ένα μάτσο κιτρινισμένα 
κόκαλα, όπου οι «μαύροι κύκλοι» δεν είναι καθόλου σχήμα λόγου. 
– Αλληλούια! 
– Σ’ άρεσε, Χαρούλη, ε; Ό,τι πρέπει είναι ο Φιλελευθερισμός για τα μυαλά που 
κουβαλάς. 
– Ε, βέβαια! Πώς δεν το ’χα σκεφτεί; Αρκεί να νοικιάσω τη βάρκα και το κουπί 
στα ρεπά μου και μούμπλε... μούμπλε... 
Ο Εγκέλαδος βλέποντας τη χαρά του Χάρου, ξεσπάθωσε: 
– Για μπάστα, να ’ούμε! Εγώ δεν τα τρώω αμάσητα αυτά, εγώ έχω 
διαφορετική κοσμοθεωρία. Μόρτες, πάρτε το χαμπάρι, κάποιοι είναι 
φτιαγμένοι να περπατούν στα δύο και κάποιοι στα τέσσερα. Έτσι και με τα 
φράγκα. Να, δείτε το βλαχογάιδαρο από δω και πείτε μου αν κάνει για 
μπρούκλης! Κάποιοι είναι γεννημένοι για πασάδες και άλλοι όχι. Άκου 
ελευθερία στον πλούτο! 
– Μα αφήστε με να τελειώσω, αγαπητέ Εγκέλαδε, και κυρίως σταματήστε να 
κουνάτε. Δεν τα λέω έτσι εγώ, υπάρχουν επιχειρήματα εδώ, ολάκερος 
Αριστοτέλης τα διατύπωσε. Λίγος σεβασμός, παρακαλώ! 
– Για να τ’ ακούσουμε το λεπόν... 
– Ο πλούτος, λέει, είναι κι αυτός ένα από τα αναφαίρετα ατομικά δικαιώματα, 
είναι μια από τις ελευθερίες, όπως… όπως η ελευθερία, η ζωή, η ευτυχία, και 
γι’ αυτό πρέπει να προστατεύεται. 



 94 

– Σωστότατος ο παίχτης! Εννοείται πως ο πλούτος είναι δικαίωμα. Εμείς στον 
Κάτω Κόσμο χρόνια τα λέμε αυτά. Και για πες, φίλε μου Προμηθέα, πώς 
ακριβώς πλουτίζει κάποιος; 
– Αμέσως εσύ στο ψητό! 
 

Τον ενθουσιασμό του Χάρου φαίνεται τον είχαν και άλλοι. Όχι απαραίτητα για 
τη θεωρία αυτή καθαυτήν αλλά για το ενδιαφέρον της εφαρμογής της στους 
ανθρώπους. Κι αυτό διότι οι κάτοικοι του Ολύμπου ήταν ήδη εξοικειωμένοι με 
τον τρόπο σκέψης του τζογαδόρου πολύ πριν ανοίξει το μπουκεράδικο. Ο 
τρόπος ζωής τους φώναζε πως τους άρεσε πολύ περισσότερο να 
στοιχηματίζουν σε κούρσες παρά να τρέχουν οι ίδιοι. Απλώς χρειαζόταν ένα 
πολύ ιδιαίτερο μυαλό για να το πακετάρει και να το ονομάσει «παιχνίδι», 
ώστενα μην ψυλλιαστούν ότι δε διαφέρει σε τίποτε από αυτά που ήδη έκαναν. 
Και να πληρώνουν κιόλας αδρά γι’ αυτό. 
 

Τώρα το τραπέζι του Χάρου είχε σχεδόν φισκάρει. Όταν η ατμόσφαιρα μυρίζει 
λεφτά, η διακριτικότητα συνήθως αποσύρεται να πουδράρει τη μυτούλα της. 
Ο Βρόντης έσυρε το γιγάντιο σφυρί του, προσέχοντας να μην κάνει πολύ 
θόρυβο, κι έκατσε δίπλα στον Χάρο· ο Στάφυλος στάθηκε πίσω του και η γριά 
Έριδα σχεδόν κόλλησε την καρέκλα της δίπλα στην καρέκλα του Προμηθέα. 
Μέχρι κι ο Αυτόματος έβρισκε διαρκώς προφάσεις να τσουλάει εκεί τριγύρω. 
Αλλά κι όλοι οι υπόλοιποι θαμώνες, που δεν είχαν πλησιάσει, έστησαν αφτί 
μη χάσουν ψιχουλάκι πληροφορίας. Ο δε Αιγαίωνας είχε στρέψει καμιά 
τριανταριά κεφάλια. Τι στο καλό, με εξήντα αφτιά κάτι θα κρυφάκουγε. 
 

– Δε θυμάμαι πολύ καλά, όμως μου φαίνεται πως εκείνη η θεωρία του 
Αριστοτέλη έφερνε ως παράδειγμα ένα ζευγάρι παπούτσια. Ναι, ναι, αυτό 
πρέπει να ’ταν, τα παπούτσια. Λοιπόν ακούστε την τοποθέτησή του. Έλεγε 
πως αν, αντί μόνο να φοράς τα παπούτσια σου, που φτιάχτηκαν για να 
περπατάς, τα ανταλλάξεις με κάτι άλλο, τότε τα χρησιμοποιείς διττά και έχεις 
έξτρα εισόδημα από κει που δεν το περίμενες. 
 

Η Αελλώ γούρλωσε τα μάτια της και τίναξε νευρικά τα φτερά της. Τόσα και 
τόσα είχε κάνει για τα λεφτά, αλλά να φτιάχνει μαξιλάρια με τα πούπουλά της 
και να τα πουλάει δεν το είχε σκεφτεί. Ο Μαρσύας, ως πιο έμπειρος 
τζογαδόρος, είπε να το συζητήσει πρώτα για να βγάλει τα δικά του 
συμπεράσματα. 
– Τι ήταν αυτό τώρα; Τι χαζομάρες κάθεσαι και μας τσαμπουνάς κοτζάμ 
Τιτάνας; Άμα, Προμηθέα μου, έχεις ένα ζευγάρι παπούτσια όλο κι όλο και το 
ανταλλάξεις, το χρησιμοποιείς μόνο για ένα σκοπό κι όχι διττά. Άσε που δε θα 
μπορείς να περπατήσεις ξυπόλυτος και θα χάσεις και την κανονική σου 
δουλειά. Πανέξυπνο, δε λέω. 
– Στάσου, Μαρσύα μ’, ιέχει μια βάσ’ τούτου π’ λέει του παλικάρ’. Απλά θέλιει 
καλιύτερ’ παράδειγμα. Μπουρείς ν’ ανταλλάξεις κάτ’ παλιό ή... πράματ’ που 
τα ’χεις πουλλά. 
– Όπως... αγαπητέ Στάφυλε; 
– Όπως τη γυναίκα σου. Ή την κόρη σου. Καλά λέει το βλαχόμουτρο, να 
’ούμε. 
– Ή να προσφέρεις υπηρεσίες. 
– Δηλαδή, Σικελέ; 
– Τη γυναίκα σου και την κόρη σου, να ’ούμε. 



 95 

– Φτου κι λάκησ’ ου Προυτέας! Πουλύ θα του ήρεσ’ τούτος ου φλευθερισμός. 
– Για μισό, αγόρια. Καλά, κι η Λάθεσις πού τα ’ξερε όλα αυτά; Και πώς γίνεται 
πρωτύτερα να τα ’ξερε κι ο Αριστοτέλης; 
Η Αελλώ έκανε πως ξεψείριζε ανέμελη τα φτερά της. Το ’ξερε πως κάποτε οι 
Μοίρες θα ξεμπροστιαστούν, και μαζί τους και οι Άρπυιες, αλλά ήταν πολύ 
νωρίς ακόμα. Μόλις είχε πάρει την προαγωγή, ας γινόταν να τη χαρεί λιγάκι. 
– Σουστή η Έριδ’! Ιέλα μου ντε! 
– Αγόρια μου, σας το ’χω ξαναπεί. Το ματσάκι είναι στημένο. Στη-μέ-νο. Ξέρω 
εγώ από ενδείξεις ενοχής. 
– Άντε πάλι τα ίδια! Σταμάτα κι εσύ, βρε Έριδα, πάλι! Συμφωνεί και το βλαχάκι 
ο Στάφυλος! Σύμπτωση σας λέω καθαρή. 
– Καλά, καλά. Να δω πότε θα καταλάβετε ότι τρεις γριές, κλεισμένες αιώνια σε 
ένα παλάτι, είναι αδύνατο να έχουν τέτοια φαντασία ώστε να παράγουν δέκα 
σενάρια την εβδομάδα με εντελώς καινούρια πράγματα. Κάτι μου βρομάει 
εδώ. 
– Τς τς τς, όλο διχόνοιες και τίποτε άλλο πια εσύ, μανταμίτσα! 
 

Παραδίπλα δύο Σάτυροι συνέχιζαν να το φιλοσοφούν... 
– Εγώ πάντως επιμένω. Λέω να ρίξω άσο στο Φιλελευθερισμό. Δεν ακούς τι 
λένε τόση ώρα δίπλα; 
– Μπα... άσε μας με τους κουλτουριάρηδες και τις βλακείες της Λάθεσης πάλι. 
Δεν έχει καμιά ελπίδα σου λέω. Βαρεμάρα σκέτη ακούγεται. 
– Μα διάβασες το κομμάτι για τα ανθρώπινα δικαιώματα; Το άλλο, που για να 
σώσουν λέει τη θάλασσα από τη μόλυνση και τα δάση από τους εμπρηστές, 
θα τα κάνουν λέει κομματάκια και θα τα πουλήσουν; Τι πιο σατανικά 
φιλελεύθερο; Πιασάρικο! Θραύση θα κάνει στα ζντούπια. 
– Έλα, ρε, για πόσο; Μόλις πάρουν πρέφα τι σημαίνει ελευθερία στο κέρδος, 
θα φρικάρουν. Ούτε μήνα δεν του δίνω. Μετά θα το γειώσουν. Για τόσο χαζά 
τα ’χεις; 
– Ε, ναι... 
– Εντάξει, δεν κερδίζουν και Όσκαρ εξυπνάδας, αλλά τουλάχιστον όταν την 
πατάνε ψιλοβάζουν μυαλό, πώς να το κάνουμε! 
– Άσο σου λέω! Όσα τσιμπήσουν θα προσφέρουν γερό θέαμα. Αποκλείεται 
να απορριφθεί από το Συμβούλιο! 
 

Ο Αυτόματος, πάλι, με όλα όσα είχε ακούσει αποφάσισε να το παίξει άσο. 
Σιγουράκι το είχε. Διέθετε μια κάποια ευφυΐα ώστε να αναγνωρίζει τα 
πιασάρικα σενάρια, και σ’ αυτό συντελούσαν τα πολύπλοκα υπολογιστήρια 
που του είχε φυτέψει ο πατέρας του. Μπορεί να σκεφτόταν τα χειρότερα για 
εκείνον, για το μέταλλο που τον έκανε τόσο να διαφέρει, μα για τις 
υπολογιστικές του ικανότητες δε θα μπορούσε να καταλογίσει στον Ήφαιστο 
ούτε το τόσο. 
 

Όπως τα ’χε υπολογίσει, τα χρήματα που του έλειπαν ήταν μιας πενταετίας 
νικηφόρα δελτία. Τίποτα δηλαδή. Στη χειρότερη, και πάντα έπειτα από 
στατιστικές αναλύσεις για τις επιδόσεις του στις μελλοντικές προβλέψεις, σε 
έξι χρονάκια θα το είχε σκάσει για πάντα από τη μεταλλική αυτή φυλακή. Θα 
πλήρωνε τους Δαίμονες να του φτιάξουν ένα δερμάτινο πανωφόρι και 
ανθρώπινη λαλιά και ύστερα, ως άνθρωπος, θα κατέβαινε στη Γη να γνωρίσει 
αυτόν τον τόσο συναρπαστικό κόσμο, για τον οποίο είχε βαρεθεί να ακούει 



 96 

διαρκώς από τους θαμώνες από την πρώτη στιγμή που πάτησε εκεί. Θα 
μπλεκόταν με τους ανθρώπους, θα μιλούσε μαζί τους, και αυτό το ονειρεμένο 
ταξιδάκι αναψυχής θα κράταγε περίπου πέντε αιώνες. Τσίμα τσίμα θα του 
έφταναν τα λεφτά. Μετά δεν τον ένοιαζε. Μετά μπορεί να ξαναγύριζε στον 
Όλυμπο, θα ζητούσε συγγνώμη από τον πατέρα του και ίσως να του έδινε 
πίσω την παλιά του δουλειά. Θα την έκανε με άλλη καρδιά τότε, με 
περισσότερο κέφι. Ίσως μάλιστα να το διαπραγματευόταν με τον Ήφαιστο και 
να έπαιρνε και κάνα ρεπό. Όλα είναι πιθανά άμα είσαι γεμάτος. Παίρνεις 
θάρρος ακόμα και στις πιο απέλπιδες καταστάσεις. Γιατί το πιθανότερο να τον 
έκανε κουρευτική μηχανή. 
 
 

Ανακρίσεις 
 

ΤΗΝ ΠΡΩΤΗ ΦΟΡΑ που η Αελλώ είχε ανακρίνει ένα πειραματόζωο για το 
περίεργο θέμα των συνόρων, χρειάστηκε πολλές γήινες ώρες για να 
καταλάβει τη λογική της ύπαρξής τους. Μέχρι που το πειραματόζωο ξέσπασε 
τσακισμένο από τις ερωτήσεις: «Είμαι Έλληνας εγώ, ρε, και μάλιστα 
Μανιάτης, και δε με λυγίζετε εύκολα εμένα!». 
 

Ήταν αρκετά αστείο το θέαμα, αν και η Αελλώ δεν μπορούσε να γελάσει 
εύκολα, όσο άλλα τέρατα του Ολύμπου, με ένα τόσο μικρό και σκληρό 
ράμφος κολλημένο στο κατά τα άλλα ανθρώπινο πρόσωπό της. Μέχρι τώρα 
γελούσε δυνατά μέσα της, μα στο μπουκεράδικο επιβαλλόταν να είναι πιο 
κοινωνική. Έτσι, για να γελάσει διακριτικά, άνοιγε το ράμφος της μέχρι τέρμα, 
δυο δάχτυλα το πολύ δηλαδή, και άφηνε να βγει ένα λεπτό «χοχοχο», όπως 
κάνουν μερικές θείτσες για να μη γεμίσουν ρυτίδες. Αποτυχημένο, μα ήταν το 
καλύτερο που μπορούσε να κάνει. Γελώντας δυνατά μέσα της λοιπόν, 
προσπάθησε να φαίνεται ατάραχη, για να ηρεμήσει συγχρόνως το 
πειραματόζωο. 
 

Δεν ήταν καθόλου εύκολο κανένα από τα δύο με τέτοιες στριγκλιές. Αφού 
αντιστάθηκε στη λύση να του ραμφίσει μεμιάς τον μικροσκοπικό του 
εγκέφαλο, αφήνοντάς το στον τόπο, θυμήθηκε τη δουλειά που είχε ρίξει ο Δίας 
για όλα τα φτωχά πλάσματα αυτού του πλανήτη και αποφάσισε ότι, άμα είναι 
να το χαραμίσει, να το κάνει τουλάχιστον με εντυπωσιακότερο τρόπο. Εξ ου 
και οι ιδέες της για σενάρια.  
 
Χρησιμοποίησε έτσι τη δύναμη της Αρπυικής Ανεκτικής Νοημοσύνης. Μία 
από τις δυνάμεις που έδωσαν στις Άρπυιες οι Θεοί, παινεύοντάς τη για 
μαγική, αλλά η Αελλώ ευχαρίστως θα την αντάλλασσε με καυστικά σάλια, 
αόρατα φτερά ή έστω ένα μεγαλύτερο ράμφος. Με λίγα λόγια, θα έκανε για 
λίγο τη χαζή. Ευελπιστούσε να καταφέρει κάποτε να συντάξει την αναφορά 
της. Δυστυχώς, αυτό σήμαινε συνεννόηση σε εντελώς γήινες ταχύτητες. 
 

Εκείνη η πρώτη της Ανάκριση είχε ξεκινήσει, θυμόταν, από τα βασικά: 
– Τι είσαι είπαμε; 
– Έλληνας και Μανιάτης! 
– Τι είναι Έλληνας; 
– Αυτός που ζει στην Ελλάδα. 



 97 

– Και τι είναι Μανιάτης; 
– Αυτός που ζει στη Μάνη. 
– Δεν είσαι γήινος; 
– Είμαι. 
– Και είσαι και Έλληνας είπαμε, ε; 
– Είμαι. 
– Είσαι και Μανιάτης; 
– Είμαι και Μανιάτης! 
Η διαδικασία τής φαινόταν ιδιαίτερα χρονοβόρα και πληκτική. Ως γνωστόν, 
παντού στο σύμπαν, ένα αστείο παύει να είναι αστείο αν επαναληφθεί έστω 
δύο φορές. Μα αντιστάθηκε και πάλι στο θανατηφόρο ράμφισμα και 
αποφάσισε να συνεχίσει για λίγο ακόμα να ακολουθεί τους γήινους 
εγκεφαλικούς χρόνους, μα κάνοντας ίσως πιο καίριες και σαφείς ερωτήσεις: 
– Τι είναι Ελλάδα; 
– Η χώρα των Ελλήνων. 
– Ωραιότατα! Τι είναι Μάνη; 
– Το καμάρι της Πελοποννήσου. 
– Κοίτα, για να μην κάψω όλα σου τα εγκεφαλικά κύτταρα, φαντάζομαι ότι η 
Πελοπόννησος είναι κάτι μεγαλύτερο απ’ τη Μάνη και κάτι μικρότερο απ’ την 
Ελλάδα... ναι; 
– Ναι. Αλλά η Πελοπόννησος είναι το ενδοξότερο μέρος της Ελλάδος! 
– Πάντα μέσα στη Γη όμως. 
– Ναι. Τι είπες ότι θα μου κάψεις; Τι, θα με σκοτώσεις;  
 

Ουφ, είχε αρχίσει να βγάζει άκρη. Άρα τα είχε τώρα περίπου στη σειρά, όπως 
της τα είχαν διδάξει οι παλιές Ανακρίτριες. Είχε έναν πλανήτη, ένα μικρότερο 
κομμάτι του, ένα ακόμα μικρότερο και ένα τόσο δα, προφανώς το ενδοξότερο, 
απ’ όπου προερχόταν ο συγκεκριμένος γήινος. Βαριόταν πολύ με όλα αυτά. 
Αντιστάθηκε ξανά στην πρώτη ενστικτώδη κίνηση μιας Άρπυιας, το ράμφισμα 
–σκοτεινά πλάσματα οι Άρπυιες, μην το ξεχνάμε–, ενώ προσπάθησε να κάνει 
υπομονή για να εκμαιεύσει κι άλλα στοιχεία μήπως πετύχαινε κάνα λαβράκι. 
– Όχι, δε θα σε σκοτώσω. Θα σου κάνω μερικές απλές ερωτήσεις, που 
πρέπει να απαντήσεις ειλικρινά, και θα πας πίσω στη Γη σώος, να χωθείς στη 
φωλιά σου. Για πες μου, όλη η Γη έχει Ελλάδες, Πελοποννήσους και Μάνες; 
– Τι είπες, μωρή κάργια; Πάρ’ το πίσω! Μία είναι η Ελλάδα, μία η 
Πελοπόννησος κι άλλη σαν τη Μάνη πουθενά στον κόσμο! 
– Δηλαδή, αν έχω καταλάβει, κάθε κομμάτι της Γης έχει δικό του όνομα, που 
χωρίζεται σε μικρότερα κομμάτια, που έχουν δικά τους ονόματα, και αυτό 
συνεχίζεται μέχρι να πεθάνεις από ανία; Και δε φτάνουν όλα αυτά, τρέφετε και 
αισθήματα για τα κομμάτια αυτά, αντιστρόφως ανάλογα με το μέγεθός τους; 
Και άμα με ξαναπείς κάργια, θα σε στείλω με μια κλοτσιά στη Γη! Τ’ άκουσες; 
– Ε... στο σχολείο μάς έμαθαν ότι η Γη χωρίζεται σε ηπείρους, χώρες, πόλεις, 
χωριά και χωριουδάκια. Όλοι μέσα σε κάθε χώρα είναι αδέρφια. Η χώρα μου 
όμως είναι η καλύτερη, αυτό λέω. 
– Ενδιαφέρον. Η χώρα σου. Δηλαδή σου ανήκει; 
– Φυσικά! Σε μένα και σε όλους τους Έλληνες. Εκεί γεννήθηκα. Είναι ο τόπος 
που υπερασπίστηκαν οι πρόγονοί μου στους πολέμους ενάντια στους 
Τουρκαλάδες, είναι η οικογένειά μου. Όλοι οι Έλληνες είμαστε δοξασμένοι και 
προπάντων αδελφωμένοι. 
– Οι «Τουρκαλάδες» είναι από άλλο πλανήτη; 



 98 

– Όχι, απ’ την Τουρκία. 
– Ααα, δίπλα στην Πελοπόννησο; 
– Όχι, έξω απ’ την Ελλάδα. 
– Η Ελλάδα... μπερδεύτηκα. Θύμισέ μου, η Ελλάδα τι απ’ όλα είναι; 
– Χώρα. 
– Ωραία. Άρα το πρώτο που είσαι είναι Έλληνας και όλα τα άλλα είναι 
υποκατηγορίες. Για πες μου, η Ελλάδα είναι δίπλα στην Τουρκία; 
– Ναι τα ζώα! 
– Ζώα; Δεν είναι άνθρωποι; 
– Όχι. Αυτοί και οι Βρομοϊταλοί είναι ζώα με περικεφαλαία. 
 

Σε αυτό ακριβώς το σημείο ήταν εύκολο για μια ανώτερη μορφή ζωής να 
καταλάβει ότι η επικοινωνία με αρνητικά φορτισμένα πρωτόγονα όντα δεν 
οδηγούσε απαραίτητα σε λογικό συμπέρασμα. Αντιστάθηκε να ρωτήσει τι 
είναι «Βρομοϊταλοί» ή «περικεφαλαία» και αποφάσισε να προχωρήσει στο 
επόμενο πειραματόζωο, αφού συμβουλεύτηκε πρώτα τα αρχεία της μεγάλης 
Αποθήκης Γνώσης των Ανακριτριών. Την κλοτσιά πάντως του την έριξε. 
 

Περικεφαλαία: Μεταλλικό κυρίως κάλυμμα του κρανίου των γήινων, που 
φορέθηκε σε περιόδους πολέμου για να προστατεύει το πολύτιμο φορτίο του 
κρανίου, γνωστό και ως εγκέφαλος. Βέβαια, στις περισσότερες περιπτώσεις η 
χρήση της ήταν παντελώς άσκοπη, αν αναλογιστεί κανείς ότι αυτός ο 
εγκέφαλος επέτρεπε να πολεμούν μέχρι θανάτου. 
 

Βρομοϊταλοί: Σύνθετη λέξη που αποτελείται από τα συνθετικά «βρόμο» και 
«Ιταλοί». Βρόμο· πιθανόν προέρχεται από τη λέξη «βρόμικος» και 
χρησιμοποιείται για όσους δεν αποβάλλουν τακτικά λίπη και ρύπους από 
την επιδερμίδα τους.  
 

Ιταλοί· άγνωστη λέξη. 
 

Ζώα: Η λέξη χρησιμοποιείται μόνο από ανθρώπους για να περιγράψει όλα τα 
έμβια όντα εκτός του ανθρώπου, και κυρίως για να τονιστεί η υπεροχή της 
νοημοσύνης του σε σχέση με τα υπόλοιπα όντα της Γης. Μελέτες 
αποδεικνύουν ότι οι άνθρωποι δεν έχουν ακόμα κατανοήσει την υψηλή 
νοημοσύνη των υπολοίπων γήινων όντων γιατί δεν έχουν την απαιτούμενη 
ευφυΐα για κάτι τέτοιο. Σημείωση: Κανένα άλλο γήινο ον δε χρησιμοποιεί 
τέτοιους υποτιμητικούς όρους για τον άνθρωπο. 
 

Η Αποθήκη Γνώσης των Ανακριτριών περιείχε πληροφορίες για όλους τους 
μέχρι τότε γνωστούς όρους για το εξοολυμπιακό σύμπαν. Ή μάλλον ό,τι είχαν 
καταλάβει οι Ανακρίτριες γι’ αυτό από την επικοινωνία τους με τα γήινα όντα. 
Συνεχώς το μεγάλο βιβλίο της εμπλουτιζόταν με νέες γνώσεις, άλλαζε, 
διορθωνόταν, σβηνόταν και πάλι απ’ την αρχή. Μια μεγάλη μουντζούρα 
δηλαδή, που οι Ανακρίτριες χειροτέρευαν διαρκώς, προσπαθώντας να την 
κρατούν όσο το δυνατόν πιο ενημερωμένη, για να διευκολύνουν το έργο τους. 
 

Δεδομένου ότι καμιά από τις Άρπυιες δεν καθόταν να αποστηθίσει τις γνώσεις 
των προηγουμένων ή αυτές που αποκόμιζε η ίδια. Άλλωστε δεν πληρώνονταν 
δα και τόσα πολλά για ένα τέτοιο εγκεφαλικό στούμπωμα. Αυτά τα έκαναν 
μόνο οι Δαίμονες, και μάλιστα αναγκαστικά. Έτσι, προτιμούσαν να ρίχνουν 



 99 

μια γρήγορη ματιά σε κάθε άγνωστη λέξη μονάχα όταν τη συναντούσαν 
μπροστά τους σε Ανάκριση. 
 

Το επόμενο πειραματόζωο που θα εξέταζε σ’ εκείνη την πρώτη Ανάκρισή της 
επέλεξε να ανήκει τουλάχιστον στο υπερσύνολο «Ελλάδα», για να μην 
ψάχνεται πάλι απ’ την αρχή. Δεν ήθελε να μπλέξει με άλλα κομμάτια της Γης, 
καθώς της φαινόταν ήδη βουνό το πώς θα ξεμπερδέψει όλες αυτές τις 
πληροφορίες, για να βγάλει έστω μια ιδέα για ένα σενάριο της προκοπής. Και 
είχε μεγάλη ανάγκη το καλό μεροκάματο. Είχε χάσει πολλά στο Τυχερό Κουτί 
εκείνον τον καιρό. 
– Εσύ από πού είσαι; 
– Αφήστε με να φύγω. Τι είναι εδώ; 
– Δεν έχει σημασία. Θα σου κάνω μερικές ερωτήσεις και θα γυρίσεις πίσω στα 
μέρη σου. Ίσως και να μη θυμάσαι τίποτα. Μη φοβάσαι. Λοιπόν, από πού 
είσαι; 
– Από τη Λήμνο. 
– Στην Ελλάδα, έτσι; 
– Ναι. Δεν την ξέρεις; 
– Δεν έχει σημασία. 
– Καλά, δεν ξέρεις τη Λήμνο; Τη γενέτειρα του Κουταλιανού; 
– Όχι. Ποιος είναι αυτός; 
– Καλά, χαιρετίσματα... 
– Από την Ελλάδα δεν είσαι; 
– Ε... ναι, αλλά στη Λήμνο γεννήθηκα. 
– Καλά, καλά. Ποιος είναι ο Κουταλιανός; 
– Ο μεγαλύτερος παλαιστής όλων των εποχών! Δόξα τον Αϊ-Δημήτρη, η 
Λήμνος μας βγάζει μόνο παλικάρια! 
 

Ο εγκέφαλος της Αελλώς κόντευε να κάνει μπαμ από την ασυνεννοησία και τις 
άγνωστες λέξεις. Προχώρησε στα γρήγορα στον επόμενο για να του γλιτώσει 
τη ζωή από το ράμφος της, που είχε εντελώς άλλη άποψη. Πίστευε ότι με 
άλλο ένα ζντούπι, ίσως μπει επιτέλους στο νόημα. Αυτόν όμως θα τον 
χειριζόταν όπως μόνο μια Άρπυια ήξερε. Έπρεπε να ξεμπερδεύει κάποτε. 
 

Πλησίασε το ράμφος της ανάμεσα στα δυο του μάτια και με την αχνή αλλά 
ανατριχιαστική της φωνή τού είπε: 
– Βούλωσέ το. Θα κάνεις ό,τι σου πω. Θα απαντάς ακριβώς σε ό,τι σε 
ρωτάω, αλλιώς θα σου βγάλω επιτόπου τα μάτια και θα σε στείλω στον Άδη. 
Ούτε ζωγραφιστή δε θα ξαναδείς τη φωλιά σου. Κιχ είπα! Εντάξει, 
σαφρακιασμένο; Μόνο ό,τι σε ρωτάω. Λέγε τώρα, πώς σε λένε και από πού 
είσαι. 
– Γιαννιός. Ελλάδα. 
– Ωραιότατα. 
– Από την ξακουστή Μακεδονία! 
– Αρχίσαμε πάλι... 
– Δεν ξέρεις την πατρίδα του Μεγάλου Αλεξάνδρου; 
– Όχι. Η Ελλάδα δεν είναι η πατρίδα σου; 
– Ε... ναι, αλλά στη Μακεδονία γεννήθηκα. 
– Καλά, καλά. Ποιος είναι ο Μέγας Αλέξανδρος; 
– Ο μεγαλύτερος ήρωας όλων των εποχών! 
– Τι κατάφερε αυτός ο ήρωας; Θεραπευτής ήταν; 



 100 

– Όχι. Κατακτητής! 
– Τι εννοείς; 
– Έκανε όλη την Ασία δικιά μας. 
– Εντάξει, εντάξει, ας πούμε ότι κατάλαβα τι είναι Ασία… Τι εννοείς «δικιά 
μας»; 
– Εννοώ ελληνική. Εννοώ ότι πολέμησε με όλους, τους νίκησε, σκότωσε και 
κάμποσους και μετά όοολα αυτά τα εδάφη μάς ανήκαν, έγιναν Ελλάδα. 
– Δηλαδή αν κάποιος εισβάλει σε ένα οποιοδήποτε άλλο κομμάτι γης και 
σκοτώσει ή αποδειχτεί πιο δυνατός από τους κατοίκους του, τότε γίνεται δικό 
του; 
– Και βέβαια! Ήρωας σου λέω! 
– Καλά. Και τι κέρδισαν οι Έλληνες από αυτό; 
– Ότι νίκησαν σχεδόν όλο τον κόσμο! Λεφτά, δόξα, δύναμη, εξουσία! Λίγο 
είναι; 
– Όχι... αλλά φαντάζομαι ότι πέθαναν και πολλοί από αυτούς που πολέμησαν 
απ’ την πλευρά του Μεγάλου Αλεξάνδρου. 
– Ναι, αλλά πέθαναν ένδοξα! Πάνω στη μάχη για το όραμα του ήρωά μας! 
 

Κατά την επικοινωνία αυτή, η Αελλώ αντιλαμβανόταν υπέρμετρη φόρτιση από 
θετικά συναισθήματα όταν το ζντούπι αναφερόταν σε τέτοιους θανάτους. 
Υπήρχαν καλοί θάνατοι; Ενδιαφέρον. Σχεδόν πλημμύριζε ο μικρός του 
εγκέφαλος με σήματα από όλο το σώμα, που έμοιαζαν με τα σήματα μιας 
γερής ηδονής και είχαν ζωγραφιστεί ευκρινώς σε όλο του το πρόσωπο. Και 
τότε ήταν νεότατη για να γνωρίζει τα περί πολέμων και ηρώων, εκτός από τα 
λίγα που είχε ακούσει ξώφαλτσα στο μπουκεράδικο. 
 

Θέλοντας να μάθει περισσότερα για τον ορισμό του ήρωα στα μυαλά των 
ανθρώπων του αιώνα της πληροφορίας είχε συνεχίσει λίγο ακόμα την 
Ανάκριση: 
– Ποιο ήταν ακριβώς το όραμά του; 
– Να ενώσει όλο τον κόσμο και να είναι παντού Ελλάδα και Μακεδονία. 
– Ευγενικό όραμα, δε λέω... Πάντως πρέπει να σκοτώθηκαν πολλοί. 
– Αμέτρητοι! Γι’ αυτό έμεινε στην Ιστορία! Γι’ αυτό και περηφανεύομαι που 
είμαι Μακεδόνας. 
– Άρα δηλαδή σχεδόν παντού η Γη είναι Ελλάδα και Μακεδονία, ε; 
– Ε, όχι ακριβώς. Αυτά έγιναν παλιά. Πάντως υπάρχουν ακόμα ένα κάρο 
πόλεις με τ’ όνομά του: Αλεξάνδρεια. 
– Ωραία, ωραία. Και κάτι τελευταίο. Είσαι κι εσύ κατακτητής και ήρωας της 
Ελλάδας; 
– Όχι. Αλλά είμαι απόγονος του Μεγάλου Αλεξάνδρου. Γεννηθήκαμε στα ίδια 
εδάφη. Άρα τι με κάνει εμένα αυτό; 
– Τι σε κάνει; 
– Ε... απόγονο του Μεγάλου Αλεξάνδρου, τι άλλο; Ένδοξο μεταφορέα των 
ηρωικών γονιδίων! 
– Ω Δία! 
 

Τότε ήταν σίγουρη ότι θα παραιτηθεί. Τώρα ήταν σίγουρη ότι θα κατακτούσε 
τον Όλυμπο. Προχώρησε προς την κοντινότερη στάση λεωφορείου. Τα 
ζντούπια ένα τσούρμο περίμεναν. Έκατσε μαζί τους και έστησε αφτί. Έπρεπε 
να βρει την καλύτερη ιδέα σεναρίου, μπας και τ’ αρπάξει γερά από τις Μοίρες 
να πάει να τζογάρει. Δυο άντρες μιλούσαν πίσω της. 



 101 

– Ακούς, αδερφάκι μου, να χάσουμε τη φέτα! Πολιτικοί να σου πετύχουν! Όλα 
θα τα ξεπουλήσουν! Τα προϊόντα μας, τη γη μας, τις πόλεις μας! Δεν το 
καταλαβαίνουν οι άχρηστοι ότι τα ονόματά μας είναι ιερά; Κανείς δεν μπορεί 
να τα χρησιμοποιεί εκτός από εμάς! 
– Μην το γελάς καθόλου! Σε λίγο θα παλεύουμε να μη λέγεται η Αγγλία Κρήτη. 
 

Η Άρπυια γύρισε προς το μέρος τους, έριξε ένα αστραφτερό βλέμμα και 
άρχισε να περπατά. Στο μυαλό της ήδη συνέτασσε την αναφορά. 
Προτεινόμενο σενάριο: Να εκμεταλλευτούμε το κόλλημα των ζντουπιών με τις 
περιοχές τους. Αλλά όχι με πολέμους. Πιο έξυπνα αυτή τη φορά. 
Να βάλουμε μια άλλη γειτονική χώρα να διεκδικήσει το όνομα μιας σπουδαίας 
περιοχής της Ελλάδας, μιας περιοχής η οποία να θεωρείται ξακουστή, με 
ένδοξο παρελθόν και ένθερμους κατοίκους. Προτείνω τη Μάνη ή τη Μακε- 
δονία. 
 
 

Διαδρομές 
 

ΣΤΟ ΠΡΩΤΟ ΣΦΥΡΙΓΜΑ της αυγής, ένας ολοστρόγγυλος φωτεινός ήλιος 
ξεπρόβαλε τόσο καυτός, που, περιέργως, ήταν όλοι στο τσακ να φωνάξουν: 
«όχι άλλο κάρβουνο». Ο Εμβρόντητος, μην αντέχοντας πολύ τη ζέστη, 
σηκώθηκε νωρίς. Θα ήταν μια δύσκολη μέρα, χρειαζόταν επειγόντως 
μαρμάρινες πλάκες. Έπρεπε να τις έχει έτοιμες πριν ξεκινήσει η Σύνοδος, για 
να σκαλίσει τα νέα ονόματα των τριών μεγάλων δρόμων που οδηγούσαν στην 
Ισόπολη. Όλοι ήξεραν ότι δεν επρόκειτο ακριβώς για νέους δρόμους. Απλώς 
όποιος έπαιρνε την εξουσία φρόντιζε πρώτα για την υστεροφημία του κι 
έπειτα για τα κοινά. Και ο πιο εύκολος τρόπος να γράψει κάποιος ιστορία στην 
Ισόπολη ήταν... να τη γράψει. 
 

Έτσι λοιπόν, ο κάθε άρχοντας, πριν επιδοθεί στο έργο του, μετονόμαζε τους 
τρεις μεγάλους δρόμους της πόλης, φροντίζοντας να προσθέσει από κάτω την 
κλισέ πια φράση: «Υπό την δημοκρατία των Πολιτών της Ισόπολης, κατά τη 
θητεία του εκλεγμένου Άρχοντα...» και το μόνο που έκανε ο Εμβρόντητος 
ήταν να αλλάξει το παλιό όνομα με το νέο. Συνήθως η αμέσως επόμενη 
δεδομένη μεταρρύθμιση ήταν να μετονομάσει τους ξένους, αλλά όχι βέβαια να 
βελτιώσει ουσιαστικά τα δικαιώματά τους. 
 

Εκείνη την εποχή όσοι δεν κατάγονταν από την Ισόπολη και δεν ήταν δούλοι 
ονομάζονταν Κάτοικοι. Ήθελε να ’ξερε ποιο μεγάλο μυαλό είχε τέτοια 
πρωτοτυπία σκέψης. Αλλά και πάλι, τι σημασία είχε; Το μόνο δικαίωμα των 
Κατοίκων υψηλότερο σε αξία έναντι των Πολιτών ήταν οι φόροι. Ο 
Εμβρόντητος απέφευγε να πηγαίνει ο ίδιος να αγοράζει μάρμαρο. Τις 
περισσότερες φορές ζήταγε απ’ το μαρμαρά να του το στείλει με τον παραγιό 
του. Όχι μόνο επειδή ήταν βαρύ και αρκετά μακριά αλλά κι επειδή ο μόνος 
δρόμος που οδηγούσε στο μαγαζί του ήταν το «Πατριδοκαπηλείον» και το 
δουλοπάζαρο. 
 

Οι δούλοι βέβαια ήταν άλλη ιστορία, διότι ποτέ κανείς δεν ενδιαφερόταν γι’ 
αυτούς, τουλάχιστον όχι παραπάνω απ’ όσο ένα κουζινικό σκεύος, που 
απλώς υπάρχει και σε απασχολεί όταν χαθεί ή χρίζει αντικατάστασης. Ακόμα 



 102 

και οι ξένοι δεν τους έδιναν μεγάλη σημασία. Ούτε αξία. Αν από τη στιγμή που 
θα γεννηθείς σε μάθουν όλοι για έπιπλο, όση αδυναμία και να έχουν στα 
έπιπλα, δεν πρόκειται ποτέ να σταματήσουν, ας πούμε, να κάθονται πάνω 
σου. Δούλος τότε γινόσουν με δύο τρόπους. Είτε αν σε πουλούσαν οι γονείς 
σου σε κάποιο δουλέμπορο για να επιβιώσουν είτε αν είχες την εξαιρετικά 
μεγάλη ατυχία να γεννηθείς από γονείς δούλους, οπότε συνέχιζες την 
οικογενειακή επιχείρηση. Φυσικά, αρκούσε και μόνο να νομίζεις ότι 
γεννήθηκες από τέτοιους. Υπήρχαν, τέλος, και οι περιπτώσεις δούλων 
που αρπάχτηκαν ως λάφυρα πολέμου, αλλά αυτό ήταν σπάνιο ή ταμπού, 
γιατί στους Ισοπολίτες δεν άρεσαν οι λέξεις «πόλεμος» και «κατάκτηση». 
Προτιμούσαν τις αντίστοιχες «θέλημα θεών» και «άμυνα», οπότε τα λάφυρα 
δεν τα πολυδιαφήμιζαν. 
 

Αυτά ήταν τα δύο πιο μισητά μέρη της πόλης για εκείνον. Έπειτα, κοντά στην 
Αγορά, σίγουρα όλο και κάποιο πηγαδάκι θα του τύχαινε να συζητούν οι 
Πολίτες για τα δεινά που έφεραν στη χώρα τους οι ξένοι Κάτοικοι. Εκείνο το 
πρωί όμως έπρεπε να πάει ο ίδιος να δει αν του κάνουν τα νέα κομμάτια 
μάρμαρο. 
– Έχουμε γεμίσει βρομίκουλες. Περνάνε δίπλα σου και η γιδίλα σού κόβει την 
ανάσα! 
– Ούτε πλένονται ούτε καθαρίζουν τα σπίτια τους, και τρώνε κάτι βρομερά 
φαγητά, μποχίζει η γειτονιά με τα μπαχάρια τους. Ποιος ξέρει τι άλλο θα 
βάζουνε μέσα! 
– Α, εγώ δε θα είχα κανένα πρόβλημα με όλα αυτά, αν τουλάχιστον ήξεραν τη 
θέση τους. Και οι δούλοι μου τέτοιοι είναι. Εγώ όμως τους έβαλα σε σειρά. 
Τους σαπουνίζω δύο φορές την εβδομάδα, τους ταΐζω ανθρώπινα φαγητά· 
αφήστε που τους έμαθα να λατρεύουν μονάχα τους δικούς μας Θεούς. Και να 
πεις ότι παιδεύτηκα; Δυο μήνες υπόθεση. Λίγο μαστίγιο, λίγη λόρδα, ένας 
κρεμασμένος ανάποδα για παραδειγματισμό και καθάρισες. Δεν το λέω μόνο 
εγώ, «ο μη δαρείς άνθρωπος ου παιδεύεται». Κι από τρόπους; Άχνα δε 
βγάζουν. Αλλά κι αν χρειαστεί να πουν κάτι, τα μάτια τους δεν ξεκολλάνε απ’ 
το πάτωμα. Ξέρουν πια να σέβονται. Άλλωστε άκουσα. 
– Έτσι πρέπει. Όχι σαν τους ξένους που δεν μπορείς να τους συμμαζέψεις 
πια! Ήρθαν παράνομα στην Ισόπολη μιλιούνια από δαύτους, γιατί, και καλά, 
καταστράφηκε ο τόπος τους. Και εντάξει, φίλε μου, άμα έχω δυο χιτώνες, 
ευχαρίστως να σου δώσω τον παλιό, αλλά, αφού δεν έχω, τι να κάνουμε 
τώρα; Με το στανιό; 
– Να ήταν καλοί και ήσυχοι άνθρωποι, δε θα ’χα πρόβλημα. Θυμάσαι τότε με 
τους Γόθριους, μια χαρά ήταν. Αθόρυβα μπήκαν, αθόρυβα έγιναν δούλοι κι 
ούτε που ξανακούστηκαν. Νοικοκυραίοι άνθρωποι και σεβαστικοί. 
– Ακριβώς. Τώρα, τι τα θες, γεμίσαμε εγκληματίες. Άσε που παίρνουν τις 
δουλειές των παιδιών μας και ζευγαρώνουν με τις κόρες μας! Να μου το 
θυμηθείτε, σε λίγα χρόνια δε θα ’χει μείνει ούτε σταγόνα καθαρό αίμα. 
Δηλητήριο θα μας το κάνουνε τόσοι ξένοι. Φαρμάκι! Τέρατα θα γεννάμε, αν δε 
μας κάψουνε οι Θεοί πρώτα. 
– Δεν ακούσατε τι έγινε πάλι χθες βράδυ στο ποτάμι; 
– Τι, κι άλλο έγκλημα; 
– Βρήκανε άλλο ένα μωρό πνιγμένο να επιπλέει. Νεογέννητο. Δεν έχουν 
πιάσει ακόμα το δράστη, αλλά εγώ σας το λέω, να το ξέρετε, μάγισσα θα 



 103 

’τανε, απ’ αυτές της Σπάρλης, που τα θυσιάζουνε στις Γοργόνες και μετά τους 
πίνουνε το αίμα. Το τέταρτο μωρό σε ένα μήνα! Πνίγουν τα δικά μας 
για να σπέρνουν εκείνοι ανενόχλητοι. Έχουν σχέδιο να μας αφανίσουν απ’ την 
Ισόπολη σας λέω! 
– Ένας δικαστής πάντως έλεγε ότι τα μωρά τα πνίγουν οι ίδιες οι μανάδες 
τους. Όσες αποπλανούνται από τον Δία – που συχνά παίρνει τη μορφή των 
όμορφων νέων της πόλης μας. 
– Ναι! Ή όσες έκαναν την αμαρτία να σπάσουν οικειοθελώς τον όρκο της 
παρθενίας. Για να μη στιγματιστούν μετά. 
– Αηδίες! Τα κορίτσια μας είναι τίμια και ηθικά, ποτέ δε θα έκαναν κάτι τέτοιο. 
Αυτά τα κάνουν μόνο οι δούλες, που γλυκοκοιτάζουν τα αφεντικά τους και τα 
αγόρια μας. Τα μεθάνε, τα αποπλανούν και αρνούνται μετά τις συνέπειες. Σε 
λίγα χρόνια, να μου το θυμηθείτε, θα έχουμε αφανιστεί από προσώπου 
Πλάσης. 
– Ποια «λίγα χρόνια»; Δεν άκουσες για την Προφητεία; Λίγα τα ψωμιά μας. Η 
Πυθία το είπε καθαρά, δεν έχουμε χρόνο για χασομέρια. Δεν είδες που γέμισε 
ο τόπος ιερείς και φιλοσόφους; Το θέμα της Προφητείας ήρθαν να 
συζητήσουν. Αύριο είναι η Ιερά Σύνοδος λέει. Να βρουν πώς θα μας σώσουν! 
Κοντός ψαλμός… 
 

Η κουβέντα κόπηκε απότομα μόλις κατάλαβαν ότι ο μαυριδερός ξένος είχε 
στήσει αφτί. Είχαν γυρίσει πλέον όλοι προς το μέρος του και τον κοιτούσαν με 
τέτοιο μίσος, που ο Εμβρόντητος το έβαλε φοβισμένος στα πόδια. 
 

Είχε πλέον φτάσει κοντά στο «Πατριδοκαπηλείον» όταν χαμήλωσε το κεφάλι 
και συνέχισε το δρόμο του, κάνοντας ότι δεν είδε τη Σκύλλα και τους δούλους 
της. Δεν είχε καμιά όρεξη να του βρει πάλι κάποιο λαθάκι στο μενού και να τον 
βάλει να το ξανασκαλίσει απ’ την αρχή. Και χωρίς πληρωμή φυσικά. 
– Μιλάει; 
– Είναι στρωμένος, κύριε. Έτοιμος. Ούτε κιχ δε βγάζει. 
– Για δώστου μια να δω. 
Ο δουλέμπορος, χωρίς δεύτερη κουβέντα, σήκωσε τη χοντρή σιδερένια 
αλυσίδα, έτοιμος να ραπίσει την ήδη χαρακωμένη πλάτη του δούλου. Ο 
Εμβρόντητος δεν έχασε λεπτό. Έριξε ένα σάλτο και ίσα που πρόλαβε να του 
πιάσει το χέρι στον αέρα. Όπως όμως συνέβαινε συχνά με τις παρορμητικές 
κινήσεις του, ήταν σχεδόν σίγουρος ότι δε θα γλίτωνε πάλι τους μπελάδες. 
Προσπάθησε να τα μπαλώσει όσο καλύτερα μπορούσε κι ό,τι έβγαινε: 
– Ιγκώ πάρει αυτόν. Όκι, όκι, μη δώσεις σι άλλον. Κώρα μου, ντουλέψει 
γκαλά. Γκερό ντίχνει. Πόσο δώσει; 
Ο δουλέμπορος τον κοίταξε διερευνητικά, ενώ ο πρώτος ενδιαφερόμενος, 
σαφώς ενοχλημένος που βρέθηκε κι άλλος αγοραστής, πείσμωσε και 
αποφάσισε να κερδίσει σε αυτή την άτυπη μονομαχία με τον ξένο 
ανταγωνιστή. 
– Σαράντα μου είπες πριν. Σου δίνω πενήντα, φέρ’ τον. 
– Μα καθίστε να το συζητήσουμε λιγάκι. Πρόκειται για εξαίσιο εμπόρευμα, 
αγαπητέ μου, και με μεγάλη ζήτηση, όπως θα παρατηρήσατε. Ας δούμε τι 
προσφέρουν και οι άλλοι. Εσείς, κύριε, πόσα δίνετε; 
 

Ο Εμβρόντητος σήκωσε τρία δάχτυλα για να χάσει τη μονομαχία, γιατί τα 
οικονομικά του δεν του επέτρεπαν αγαθοεργίες πια. 
– Είδες; Εγώ σου δίνω πενήντα. Φέρ’ τον. 



 104 

– Μια στιγμή, αγαπητέ κύριε. Μια στιγμή. Επιτρέψτε μου. 
Ο πονηρός έμπορος σήκωσε το χέρι και έδειξε πέντε δάχτυλα στον 
Εμβρόντητο, ο οποίος φρόντισε να αντιδράσει πολύ έντονα. 
Άρχισε να φωνάζει μακρόσυρτες ακατανόητες λέξεις, δείχνοντας συχνά τον 
ουρανό και μετά το δουλέμπορο. 
– Τι έγινε, αγαπητέ; Απ’ ό,τι φαίνεται, δεν έχεις πολλές ελπίδες με τον ξένο 
πελάτη σου. Βλέπω τον έχασες οριστικά. Για να πάρεις ένα καλό μάθημα, 
μόλις έχασες εμένα και τα πενήντα νομίσματά μου. Καλή σου μέρα. 
 

Όταν έφυγε ο πρώτος αγοραστής, ο δούλος σήκωσε ανεπαίσθητα το κεφάλι 
και με την άκρη του ματιού του ο Εμβρόντητος θα ορκιζόταν ότι του έγνεψε 
ευχαριστώ. Έκανε να φύγει κι αυτός. Ο έμπορος, απεγνωσμένος, τον πήρε 
στο κατόπι, του τραβούσε το χιτώνα και του έδειχνε τρία δάχτυλα και μετά 
δύο. Ούτε που του ’δωσε σημασία πια. Αυτό που ήθελε το είχε πετύχει. 
Φυσικά, δε θα ξαναπερνούσε ποτέ από εκεί. 
 
 

Κοσμογονία 
 

ΓΙΑ ΤΟΥΣ ΠΕΡΙΣΣΟΤΕΡΟΥΣ ΟΛΥΜΠΙΟΥΣ, και ειδικά για τους λάτρεις των εφευρέσεων 
του Ηφαίστου, η Πλάση μηχανικώς είχε αγγίξει το τέλειο. Όλοι συμφωνούσαν 
πως επρόκειτο για πραγματικό αριστούργημα. Και αυτό γιατί οι Υπόκοσμοι 
συνήθως, αν και διέθεταν όλα όσα κάνουν έναν κόσμο αληθοφανή, δεν ήταν 
αυτόνομοι και βιώσιμοι από μόνοι τους. Οι περισσότεροι Θεοί τους κόλλαγαν 
δίπλα σε έτοιμους ήλιους ή έπαιρναν ένα μετεωρίτη από νέον, του έδιναν μια 
κλοτσιά και τον έστελναν σε τροχιά γύρω από τη «Γη» τους. Άλλοι τους 
πότιζαν κάθε πρωί, ενώ υπήρχε κι ένας Υπόκοσμος, του Απόλλωνα 
δημιούργημα, που έπρεπε να τον φυσάει δύο ώρες κάθε πρωί, ώστε να έχει 
τα απαραίτητα αποθέματα οξυγόνου για να επιβιώσουν τα πλάσματά του. 
 

Ανέμπνευστα πράγματα, πρόχειρα, επιφανειακά. Το μόνο που τους ένοιαζε 
ήταν να κοτσάρουν στον Υπόκοσμο την αισθητική τους, την κοσμοθεωρία 
τους, να τον γεμίσουν ζντούπια, κι αν τους άφηνες τελείως ελεύθερους, να τα 
σκοτώσουν σε μια μέρα με την πιο εντυπωσιακή καταστροφή. Να πέσουν 
εκατομμύρια μετεωρίτες σαν βόμβες, να εκραγούν όλα τα ηφαίστεια μαζί, να 
ξεχειλίσουν οι ωκεανοί, να τα αφήσουν χωρίς οξυγόνο, οτιδήποτε. Ει δυνατόν, 
να ανατιναχτεί ο πλανήτης στην πιο πολύχρωμη έκρηξη του σύμπαντος. 
 

Ο Ήφαιστος, απ’ την άλλη, τα αγαπούσε τα παιδιά του. Όχι τα αληθινά, τα 
άλλα. Αυτά που έφτιαχνε με τα χέρια και το μυαλό του. Ως αιωνόβιος, 
έφτιαχνε μηχανές προορισμένες να ζήσουν αιώνια. Ακόμα κι ένας χρόνος 
ζωής λιγότερος, η παραμικρή επισκευή για τον Κουτσό σήμαινε αποτυχία. 
Έστυβε το κεφάλι του για δεκαετίες μέχρι να καταφέρει να σκαρώσει έναν 
κόσμο με τα όλα του. Γιατί οι θάλασσες, τα δέντρα, τα ζώα, τα βουνά ήταν 
πολύ εύκολα για ένα θεό. Πώς θα ζούσαν όμως όλα αυτά χωρίς ήλιο και 
φεγγάρι; Και πες ότι ζούσαν στο σκοτάδι. Πώς θα φαινόταν μετά ο κόσμος του 
στη Γη; Και οι προϋποθέσεις του Δία ήταν εξαιρετικά λεπτομερείς και 
αυστηρές για να τις αψηφήσεις. 
 



 105 

Για βάση του πλανητικού του οικοδομήματος πήρε έναν στρογγυλό πλανήτη, 
μεγαλύτερο κι από εκείνον που ήταν αφιερωμένος στον Δία, το 
Καρβουνιάρικο, όπως τον έλεγαν. Απέξω ήταν άγονος και άνυδρος, γεμάτος 
ερήμους και βουνά. Νερό, ούτε για δείγμα. Εσωτερικά γεμάτος ορυκτό 
κάρβουνο μέχρι τον πυρήνα. Πήγε στον Δία και του ζήτησε να του δανείσει 
τους Γίγαντες. Ο Δίας στην αρχή ήταν ανένδοτος, αλλά, όταν κατάλαβε ότι ο 
πλανήτης αυτός ήταν πολύ χειρότερος από τα Τάρταρα, έδωσε στον Ήφαιστο 
την άδεια και επισημοποίησε το γεγονός, ορίζοντας το Καρβουνιάρικο ως τον 
επίσημο πλανήτη εξορίας και καταναγκαστικών έργων του Ολύμπου. 
 

Οι Γίγαντες, αναγκασμένοι ήδη σε αιώνια πείνα, δίψα και μαύρο σκοτάδι, 
δέχτηκαν με χαρά το γεγονός της μετακόμισης και των καταναγκαστικών 
έργων. Ακόμα και μια ακτίνα φωτός εκλαμβανόταν από τους κατάδικους ως το 
πολυτιμότερο πράγμα, κι ας χρειαζόταν γι’ αυτό να σκάψουν έναν ολόκληρο 
πλανήτη. Που θα τον έσκαβαν δηλαδή… Ο Ήφαιστος πήρε αμέτρητα 
χιλιόμετρα ατσάλι και μέσα σε τρεις ανθρώπινες μέρες γέμισε όλη την 
επιφάνεια του Καρβουνιάρικου σίδερα, βίδες, σκαλωσιές και ράγες. Στη 
συνέχεια πήρε τον πλανήτη που είχε ετοιμάσει η Αθηνά, πέρασε απ’ τους δύο 
πόλους του μια πελώρια βέργα και έβαλε στις άκρες ρόδες να ακουμπάνε στις 
ράγες. Τις λάδωσε με ίχωρ και μετά με ένα απαλό σκούντημα η Πλάση 
ξεκίνησε το αιώνιο τσούλημά της στις ατέλειωτες ράγες πάνω στον 
Καρβουνιάρη. Η διαδρομή της γύρω του ήταν έτσι καθορισμένη, ώστε κάθε 
που θα ξημέρωνε, μόλις έκανε να πατήσει στη Ράγα της Αυγής, ολόκληρος ο 
Καρβουνιάρης σειόταν από γιγάντιες κόρνες, για να ειδοποιηθούν οι Γίγαντες 
να φουσκώσουν τον τεχνητό ήλιο. 
 

Η κύρια εργασία των καταδίκων ήταν να εξορύσσουν το κάρβουνο των 
ορυχείων, βαθιά στις σπηλιές του Καρβουνιάρικου, και να γεμίζουν με αυτό 
πρωί και βράδυ τους δύο χτιστούς φούρνους. Ο λιόφουρνος και ο 
γιομόφουρνος ήταν δύο μεγάλοι θόλοι με ένα στρογγυλό άνοιγμα στην 
κορυφή τους, χτισμένοι στα δύο άκρα του Καρβουνιάρη. Κάθε που οι φούρνοι 
γέμιζαν κάρβουνο, οι καπνοί και ο θερμός αέρας που ανέδιδαν ντουμάνιαζαν 
τους θόλους, έφταναν μέχρι το ταβάνι και λίγα λεπτά μετά ήταν αρκετοί για να 
φουσκώσει ο πιο λαμπρός ήλιος ή το μεγαλύτερο φεγγάρι. Και τα φούσκωναν. 
Το ένα γιγάντιο μπαλόνι έμοιαζε με ήλιο και το άλλο με φεγγάρι. Τα είχε ράψει 
ο Ήφαιστος το ένα με χρυσό νήμα και το άλλο με ασημένιο. Πριν τα 
εφαρμόσει στα στόμια των θόλων, τα είχε μουσκέψει καλά στον ποταμό 
Φώτο, που τα νερά του έλαμπαν αιώνια, αν και βασανιστικά για τα ποταμίσια 
πλάσματά του, που δεν μπορούσαν να κλείσουν μάτι απ’ τις φωταγωγίες. 
 

Μόλις η Πλάση πάταγε τη σωστή ράγα, οι κόρνες σήμαιναν και η Πλάση 
τσούλαγε κοντά στον κάθε φούρνο, ανάλογα την ώρα της μέρας. Εκείνος 
άναβε, κόρωνε και χάριζε στην Πλάση την ψευδαίσθηση του καυτερού ήλιου 
τη μέρα ή της πανσελήνου τη νύχτα. Μέχρι να ανάψει ο επόμενος, ο πρώτος 
αργόσβηνε, δίνοντας την ψευδαίσθηση της δύσης ή του πρωινού. Και ήταν 
τόσο καλά υπολογισμένη η διαδρομή της Πλάσης από τον Ήφαιστο, που η 
μέρα διαρκούσε όσο μια μέρα της Γης και το πρωί όσο ένα κανονικότατο 
πρωί. Μόνο με τη Σελήνη παρουσιάστηκαν μερικά προβληματάκια. Οι 
άνθρωποι τα έβλεπαν όλα όπως ακριβώς θα τα έβλεπαν και από τη Γη. Ένα 
θεόρατο γλυκό ήλιο το πρωί, έναν πυρωμένο ήλιο το μεσημέρι, μια ωραιότατη 
δύση το απόγευμα και μια πανσέληνο... κάθε βράδυ. 



 106 

 

Βασικά οι Γίγαντες έκαναν φιλότιμες προσπάθειες να μετρήσουν την ακριβή 
ποσότητα κάρβουνου στο γιομόφουρνο, έτσι ώστε να φουσκώσει μόνο το 
μισό μπαλόνι, νομίζοντας ότι θα μοιάζει με μισοφέγγαρο. Και αυτό δεν ήταν 
καθόλου παράξενο, αν σκεφτεί κανείς πως δεν έζησαν και τόσο στοργικά 
παιδικά χρόνια ούτε είχαν ξαναδεί μπαλόνι. Εκτός από μερικά τυχερά αδέρφια 
τους, που και μπαλόνι είδαν, αλλά και κατάφεραν να νιώσουν τη ζέστη της 
πατρικής θαλπωρής*.  
Ήλπιζαν λοιπόν οι γιγαντόμυαλοι πως θα μπορούσαν να φουσκώσουν το 
μισό μπαλόνι, λες και γέμιζε τμηματικά. Το μυαλό τους, περιέργως, δεν 
μπορούσε να συλλάβει την έννοια «φάσεις Σελήνης» ούτε το «ξεχειλώνω» και 
«σουφρώνω». Το πάλεψαν αρκετά και τελικά, έπειτα από εντατικά μαθήματα 
του Ηφαίστου, το πήραν απόφαση πως δεν τους περίσσευε ούτε 
δευτερόλεπτο να το ξοδεύουν σε άσκοπα πράγματα όπως οι Νόμοι της 
Φύσης, η Λογική και το Προφανές. Ήθελαν μόνο τις εντολές τους έτοιμες κι 
αυτοί θα γίνονταν χαλί. 
 

Ο Ήφαιστος ενδόμυχα είχε ανακουφιστεί που οι Γίγαντες φαίνονταν 
χαρούμενοι στο νέο τους περιβάλλον. Σχεδόν δεν έβλεπαν την ώρα να 
επιστρέψουν στη δουλειά τους, στο καθήκον, όπως έλεγαν, στα ορυχεία του 
Καρβουνιάρη. Μέχρι που τον αποκαλούσαν και Μάστορα. Δεν περίμενε ποτέ 
ότι θα είχαν τέτοια θετική αντίδραση. Είχε ετοιμάσει θεόρατες αλυσίδες, 
βασανιστήρια, κρεμάλες και λαιμητόμους, μα τελικά τίποτε από αυτά δε 
χρειάστηκε για να βάλει τους Γίγαντες να του δουλέψουν. Το έβλεπε 
εξαιρετικά ενδιαφέρον που τόσοι αιώνες απραξίας κατάφεραν να μετατρέψουν 
ένα τσούρμο αιμοσταγή τέρατα στους πιο πρόθυμους και ευτυχισμένους 
εργάτες. Πιθανόν όσο πιο μακροχρόνια η τιμωρία τόσο μεγαλύτερος ο βαθμός 
σωφρονισμού. 
 

Παρατηρώντας τους μαύρους κύκλους των πλασμάτων του ποταμού Φώτου, 
σκέφτηκε ότι το φως μπορεί να γίνει πιο επίπονο βασανιστήριο απ’ το 
σκοτάδι. Ίσως μάζευε λίγο από το φως του ήλιου και το έβαζε μέσα σε μεγάλα 
κουτιά που θα ονόμαζε Λευκά Κελιά. Ναι, τα Λευκά Κελιά του θα φυλάκιζαν 
όλα τα τέρατα και τους αποστάτες του Ολύμπου, κρατώντας τους 
τυφλωμένους και βουβούς για αιώνες. Ακριβώς όπως στα Τάρταρα, μόνο που 
το έντονο λευκό φως τους, εκτός από την αιώνια πείνα και δίψα, δε θα άφηνε 
κανένα τέρας να κοιμηθεί. Θα στοίβαζε τα κελιά το ένα πάνω στο άλλο και όλο 
το οικοδόμημα θα το ονόμαζε... ε... Φυλακή. Και ενώ αντιμετώπιζε δυσκολίες 
με τα προφανή, πεζά και άκομψα ονόματα που έδινε στις ιδέες του, 
καταδικάζοντάς τες πολλές φορές σε αποτυχία προτού καν τις λανσάρει στην 
αγορά, αυτή τη φορά ήξερε πως τα Λευκά του Κελιά θα το έκαναν το θαύμα 
τους. Όπως τα υπολόγιζε, οι κατάδικοι θα χρειάζονταν μόλις το μισό χρόνο 
για να μετατραπούν σε ευτυχισμένα, πρόθυμα και υπάκουα τερατάκια. Μα 
μετά σκέφτηκε γιατί να κάνει του Δία τέτοια χάρη, να του εκσυγχρονίσει τα 
Τάρταρα – υποτίθεται ότι δεν τον συμπαθούσε πια. 
 

Σηκώνοντας στους ώμους του το ασήκωτο βάρος του πετσοκομμένου 
ενθουσιασμού μιας εκπληκτικής ιδέας, έφυγε από τον Καρβουνιάρη 
περίλυπος, αφήνοντας στην κρίση των Γιγάντων το θέμα της Σελήνης. Και 
καθώς οι προϋποθέσεις του σεναρίου δεν όριζαν τίποτα για μισοφέγγαρα και 
πανσελήνους, παρά ένα σκέτο και αδιευκρίνιστο «Σελήνη», οι Γίγαντες με 



 107 

βαριά καρδιά αποφάσισαν να ενδώσουν στις παραινέσεις του Ηφαίστου για 
να γίνουν πιο δημιουργικοί και να αυτοσχεδιάσουν λίγο. Έφτιαξαν τις φάσεις 
της δικής τους Σελήνης. Όπως ο δορυφόρος της Γης, έτσι και ο δικός τους 
είχε είκοσι εννιάμισι μέρες κύκλο ακριβώς. Μόνο που οι φάσεις του ήταν ένα 
τσικ διαφορετικές. 
 

Ενώ, για παράδειγμα, στη Σελήνη έβλεπες χοντρικά Νέα Σελήνη, 
Μισοφέγγαρο ή Πανσέληνο, στη δικιά τους έβλεπες στο περίπου τα ίδια, με 
ενδιαφέρουσες παραλλαγές. Υπήρχε δηλαδή η Πανσέληνος, το Ώριμο 
Ροδάκινο, η Σάπια Ντομάτα, η Ζαρωμένη Μελιτζάνα και το Πατημένο Σύκο.  Η 
αιώνια πείνα γαρ.  
 
*όσα από αυτά βέβαια μπόρεσαν να κρατήσουν την αναπνοή τους πάνω από δέκα λεπτά μέσα 
στο στομάχι του πατέρα τους. 
 
 

Πωλήσεις 
 

ΟΙ ΜΑΥΡΕΣ ΟΧΘΕΣ του Αχέροντα εκτείνονταν μέχρι εκεί που έφτανε το μάτι και 
κανείς θνητός ή αθάνατος δεν είχε καταφέρει ποτέ να τον περάσει χωρίς τη 
βοήθεια του Βαρκάρη. Έναντι αντιτίμου φυσικά. Ο Μεγακλής, αποφασισμένος 
να τελειώνει επιτέλους και τον τελευταίο του άθλο, που του επέβαλλε την 
κάθοδο στον Άδη, και επειδή δεν πλήρωνε συνήθως ναύλα, καθότι 
σελέμπριτι, θέλησε να διασχίσει το μαύρο ποταμό με τα πόδια. Στο πρώτο 
βήμα είδε τη βάρκα μπροστά του. 
– Είκοσι μετρητά. 
– Μίλησε κανείς στον ήρωα Μεγακλή; 
– Όχι. Εγώ σε σένα μίλησα. Ποιος είναι αυτός; 
– Δεν έχεις ακουστά το μέγα ήρωα; Τον Μεγακλή; 
– Μπα! Για πες! 
– Ο ημίθεος! Ο γιος του Δία! Αυτός που πολεμά το Κακό και βρίσκεται 
μπροστά σου! 
– Α, εσύ είσαι; Καλά, πώς κάνεις έτσι; Δεν έτυχε ως τώρα να ακούσω για 
σένα. Μη νομίζεις όμως ότι βγαίνω και πολύ... 
– Και ποιος είσαι εσύ, χτικιάρη; 
– Ο βαρκάρης. 
– Ο βαρκάρης; Και τολμά ένας βαρκάρης να μιλά στον ήρωα Μεγακλή; 
 

Όντας φοιτητής, ο Χάρος ήταν άσος στο μάθημα Διερεύνηση Στρατηγικής σε 
Αρνητικά Περιβάλλοντα με Σκοπό τα Ναύλα. Αρίστευε πάντα σε εξετάσεις 
περιπτωσιολογίας δύσκολων πελατών. Για κάθε αντίρρηση που τύχαινε να 
έχει βαρκάρης από νεκρό υπήρχε και μια μεθοδολογία, ένα πρότυπο 
απαντήσεων, μια δοκιμασμένη φόρμουλα, έτσι ώστε να φτάσεις γρηγορότερα 
στο επιθυμητό αποτέλεσμα: τα ναύλα. Κι ο Χάρος τις ήξερε όλες. Ήξερε 
επίσης πως αυτή η περίπτωση δε θα ήταν πολύ δύσκολη. Μπορεί ο τύπος να 
ήταν μεγάλο όνομα στα μέρη του, μα η λεοντή που φορούσε, τα υπερμεγέθη 
μπράτσα του, η μικροσκοπική φουστίτσα για να τονίζεται ο τρικέφαλος και ο 
τρόπος που μιλούσε για τον εαυτό του έδειχναν ότι δεν είχε ασχοληθεί 
ιδιαίτερα με το περιεχόμενο του κρανίου του και την υψηλή τέχνη της 
διαπραγμάτευσης. 



 108 

 

Πριν όμως αρχίσει το σοβαρό παζάρεμα, αποφάσισε να παίξει λίγο μαζί του, 
έτσι για να θυμηθεί τα όμορφα φοιτητικά του χρόνια. Είπε να ξεκινήσει με 
αρνητική πώληση: 
– Κοίτα, έχω κι άλλες δουλειές. Άμα θες να περάσεις απέναντι, χώνεις είκοσι 
χρυσαφιά και σε τρία λεπτά είσαι εκεί. Αν όχι, δεν τρέχει μία. Πάω να φύγω. 
Παίζοντας άψογα το ρόλο του, σήκωσε το κουπί και χτύπησε με δύναμη τον 
κατάμαυρο Αχέροντα. 
Ο Μεγακλής δεν έδειξε να το σκέφτεται. Ούτε στιγμή δε δίστασε: 
– Φύγε, βαρκάρη. Ο ήρωας θα περάσει μόνος του το αστείο ρυάκι σου. Δεν 
έχει ανάγκη να τον βοηθήσει κανείς!  
 

Καταλαβαίνοντας ότι δεν είχε να κάνει με οποιονδήποτε άνθρωπο ή μάλλον 
με κάποιον που δεν είχε την ιδέα οποιουδήποτε ανθρώπου και ενθυμούμενος 
το ειδικό μάθημα για την ψυχοπαθολογία εκείνων που αναφέρονται στον 
εαυτό τους σε τρίτο πρόσωπο, ο Χάρος πέρασε στην αντεπίθεση. Αποφάσισε 
να του δείξει λίγη πραγματικότητα. Να του δώσει να καταλάβει το πραγματικό 
μέγεθος του «ήρωα» απέναντι στον απροσπέλαστο Αχέροντα. Να τον πείσει 
ότι ο βαρκάρης ήταν ο μόνος ήρωας της περιοχής και πως όλα τα πετυχημένα 
τέρατα του Άδη φρόντιζαν μια αιωνιότητα γι’ αυτό. 
– Εντάξει λοιπόν. Σε περίπτωση που το μετανιώσεις όμως, σφύρα. Θυμήσου 
ότι τώρα τα ναύλα έφτασαν τα σαράντα. 
Κι ανεβαίνουν. 
– Ο Μεγακλής δε θα σε χρειαστεί, χτικιάρη. Ούτε εσένα ούτε τη σκούπα σου. 
Ξέρει να κολυμπά. Εξαφανίσου! 
– Ο Μεγακλής είναι απόλυτα βέβαιος ότι ξέρει να κολυμπά στο πιο παγωμένο 
ποτάμι του σύμπαντος; 
Ο ημίθεος έκανε μισό βήμα πίσω. Κοίταξε μια το ποτάμι μια τον Χάρο, κι αφού 
από τον επαγγελματικό τόνο της φωνής του, σιγουρεύτηκε ότι ο Χάρος 
μιλούσε σοβαρά, έσφιξε τα δόντια. Ήταν αποφασισμένος να ολοκληρώσει τον 
άθλο του πάση θυσία. Ένα ακόμα πικρό ποτήρι και τέλος. Ή μάλλον ένα 
ακόμα παγωμένο πικρό ποτήρι. 
– Ξέρει. 
– Ο Μεγακλής ξέρει να κολυμπά στο πιο παγωμένο ποτάμι του σύμπαντος, 
ενώ... ίιισως παράλληλα χρειαστεί να παλέψει ένα κοπάδι Κήρες, τρεις 
Λάμιες, την εξίσου πετυχημένη αδερφή της Λερναίας Ύδρας και τον Δράκο 
τον Λάδωνα, που ήρθε χθες με μεταγραφή από την Πλάση; 
– Εγώ τον έστειλα τον Λάδωνα. Κακώς περιμένεις. Ο Μεγακλής δε φοβάται 
κανένα τέρας. Θα τα σκοτώσω με μια ροπαλιά. 
 

Διακρίνοντας παντελή άγνοια κινδύνου, βλακώδη γενναιότητα και μια 
ανεξήγητη τσιγκουνιά, αυτά δηλαδή που συνέθεταν το μυστικό της επιτυχίας 
του Μεγακλή στα ζντούπια, ο Χάρος βαρέθηκε τα διασκεδαστικά αλλά 
αντιεπαγγελματικά παιχνιδάκια. Ήταν καιρός για λίγη σοβαρή δουλειά. Και 
μάλιστα για το γρηγορότερο και αποτελεσματικότερο όπλο του. 
– Πρέπει να πέρασες δύσκολα παιδικά χρόνια, έτσι; 
Το πάνω χείλι του πελάτη τρεμόπαιξε. 
 
 

Εξορία 



 109 

 

ΜΙΑ ΕΞΥΠΝΗ ΕΞΟΥΣΙΑ, στη σπάνια περίπτωση που οι άγραφοι νόμοι 
αποκτήσουν μεγαλύτερο βάρος από τους γραπτούς στις συνειδήσεις της 
πλειονότητας των ψηφοφόρων της, οφείλει να τους τιμήσει δεόντως αν θέλει 
να συνεχίσει να άγει. Κυρίως όταν οι νόμοι αυτοί έχουν αφετηρία μια 
χειροπιαστή απειλή και όχι θρησκοληψίες και φαντασιώσεις εκείνων που 
νιώθουν τον αναμενόμενο φόβο επειδή έφτασε ο καιρός τους να σταθούν στις 
όχθες του Αχέροντα. Οι αρχές της Ισόπολης συντονίστηκαν απόλυτα με τα 
συναισθήματα των νοικοκυραίων. 
– Τα πράγματά σου και ξεκουμπίσου! 
– Ποιος το λέει αυτό; 
– Ο λαός! 
– Και ο σχετικός χρησμός; 
 

Ο δεύτερος δημοτικός υπάλληλος σήκωσε με περηφάνια το κοντάρι του και, 
σαν να επρόκειτο για τον εθνικό ύμνο, έβαλε το άλλο χέρι στην καρδιά και 
άρχισε να απαγγέλλει: 
– «Ο Χάρος θα ’ρθει να σε βρει, μέσα απ’ το πιθάρι...» 
– Σκάσε, ηλίθιε! Στάσου πίσω μου και μη βγάλεις άχνα! 
Ο λαός το αποφάσισε, Διογένη Κύων. Σήμερα το πρωί και με απόλυτα 
δημοκρατικές διαδικασίες. Αποφανθήκαμε οι πολίτες ομόφωνα ότι μολύνεις 
τους δρόμους μας και ως εκ τούτου καταστρέφεται ανεπανόρθωτα η εικόνα 
της Ισόπολης! 
– «Ομόφωνα»; 
– Απολύτως. 
– «Μολύνω»; 
– Ααα, δε θα ξημεροβραδιάσουμε εδώ πέρα, έχουμε καμιά εκατοστή μιαρά 
στοιχεία ακόμα να διώξουμε. Τι μας πέρασες, χασομέρηδες σαν του λόγου 
σου; Όργανο! 
– Στις διαταγές σας! 
– Διάβασέ του τα δικαιώματά του! 
– Μάλιστα. Διογένη Κύων, έχεις το δικαίωμα να μείνεις άφωνος. Ό,τι πεις θα 
χρησιμοποιηθεί εναντίον σου... 
– Μην κουράζεσαι, αδερφέ. Τα ξέρω τα δικαιώματά μου. Άλλωστε δεν έχω 
διάθεση να εναντιωθώ. Εγώ είμαι νομοταγής, όπως ξέρετε. Αφού, όπως λέτε, 
είναι απόφαση λαού, και μάλιστα ομόφωνη... Δεν πειράζει όμως ν’ αφήσω 
πίσω το πιθάρι μου, ε; 
– Όχι, θα το πάρεις. 
– Μα πού να το κουβαλάω τόσο δρόμο... Σας το χαρίζω. Δώρο, να με 
θυμάστε. 
– Όοοχι. Εεε... ευχαριστούμε, δεν είναι ανάγκη. Άσε, θα σε βοηθήσουμε εμείς. 
Ναι, εμείς θα σ’ το κουβαλήσουμε! 
– Ε, αν είναι έτσι, σύμφωνοι. Το μόνο που μένει φαντάζομαι είναι να 
αποφασίσω πού θα πάω. 
– Ακριβώς. Πες μας πού θέλεις να πας και ναυλώνουμε το καλύτερο κάρο να 
σε μεταφέρει αμέσως. 
– Ναι, όπου θες. Μαζί με το πιθάρι. 
– Εντάξει, παιδιά. Λοιπόν, πού να πάω... πού να πάω… Να σας πω, η 
απόφαση λέει να φύγω από την Ισόπολη, έτσι; 
– Έτσι. 



 110 

– Για να μη σας βρει ο Χάρος, έτσι; 
– Έτσι. 
– Όοοχι! Σκάσε, βλάκα, εσύ! Η απόφαση λέει να φύγεις γιατί μολύνεις τους 
δρόμους και ως εκ τούτου... 
– Καλά, καλά. Οπουδήποτε δηλαδή έξω από αυτή είναι νόμιμο, έτσι; 
– Έτσι. 
– Κι αυτό ορίζεται βάσει συνόρων, ε; Από εκείνη τη γραμμούλα που χαράξατε 
γύρω από την πόλη, έτσι; 
– Ακριβώς έτσι. 
– Ωραία. Τότε πηγαίνετέ το έξω από την είσοδο της Ισόπολης. Ναι, ναι, εκεί 
θα πάω. Στην είσοδο. Την κεντρική. Ξέρετε, εκεί απ’ όπου μπαίνουν τα 
καραβάνια με τους εμπόρους και τους επισκέπτες. Ή μάλλον, επειδή έχω κάτι 
δουλίτσες, πηγαίνετε πρώτα εσείς το πιθάρι κι έρχομαι. Αφήστε το ένα 
χιλιοστό έξω από τα σύνορα. Μην έχω πάλι ντράβαλα με το νόμο δηλαδή! 
– Μα... 
 

Ο δεύτερος υπάλληλος πλησίασε το αφτί του ανωτέρου του. 
– Είναι νόμιμο το αίτημά του. Δεν μπορούμε να αρνηθούμε, αρχηγέ. 
– Τι λες, βρε άσχετε; Θα μας κάνει ρεντίκολο σε όσους επισκέπτονται την 
πόλη! Και μάλιστα πριν καλά καλά πατήσουν το πόδι τους εδώ. 
– Θυμηθείτε, αρχηγέ, έχουμε δημοκρατία. Ελευθερία... 
– Καλά, καλά. Ας του πάμε το πιθάρι όπου ρημαδοθέλει και 
συμβουλευόμαστε μετά την Πυθία, καλού κακού.  
 

Σίγουροι ότι η λογική, η ελευθερία και η δημοκρατία θριάμβευσαν, στράφηκαν 
προς το μέρος του, ευγενικοί όσο δεν έπαιρνε άλλο. Όσο κάθε δημοκρατικός 
πολίτης όφειλε να δείξει ότι είναι. 
– Εντάξει, Διογένη, σε μία ώρα το πιθάρι σου θα βρίσκεται στη νέα του θέση. 
– Καλορίζικο! 
– Ευχαριστώ, αδερφέ. Α, και να αποφύγετε να πάτε σήμερα για χρησμό. 
Αύριο πάλι. Δε βλέπει την τύφλα της η Πυθία απ’ τη μαστούρα! Πρέπει να την 
ξεκατινιάσατε, ατιμούλικα, αυτές τις μέρες! 
– Αχ, να ’στε καλά, κύριε Διογένη! Ξέρετε τι δρόμο μάς γλιτώσατε να τρέχουμε 
μέχρι εκεί κάτω; 
– Σκάσε εσύ! Ποιος χρησμός, ανθρωπάριο; Αυτή η πόλη διοικείται μόνο από 
τον λαό της. Με την ψήφο μας. Κανείς άλλος δεν αποφασίζει εκτός από τον 
λαό! 
– Ω, ναι! Μα, φυσικά. Πρέπει να φύγω τώρα. Χαιρετώ και φροντίστε το πιθάρι 
μου να μην το βρω με χτυπήματα και γρατσουνιές, γιατί βάσει του νόμου 42, 
παράγραφος 3, περί της Ασφαλούς Μεταφοράς Λυόμενης Κατοικίας 
Εξοστρακισμένου Πολίτη, θα οφείλετε να με αποζημιώσετε πλήρως μετά. Από 
τους φόρους σας! 
 
 

Ψυχρότητες 
 

Η ΕΡΙΔΑ ΣΗΚΩΘΗΚΕ τσατισμένη. Είχε ήδη ψηλώσει δέκα πόντους και τα μαλλιά 
της από άσπρα είχαν γίνει κατάξανθα πάλι. Είχε κάνει τα πάντα για να τους 
ανοίξει τα μάτια, ήταν σίγουρη ότι κάτι βρόμαγε με τις Μοίρες. Ήξερε ότι, αν 



 111 

τσίμπαγαν, θα είχε μια ακόμα μεγάλη επαγγελματική επιτυχία, αλλά αυτοί 
τίποτα. Οι καιροί είχαν αλλάξει και γι’ αυτό έφταιγε το μπουκεράδικο κυρίως. 
Παλιά αρκούσε μια τόση δα κουβεντούλα, μια μισή λέξη της, και γέμιζε τα 
κεφάλια όλων με καχυποψία και μίσος, ενώ τώρα είχαν εντρυφήσει όλοι σε 
κάθε πιθανή θεωρία συνωμοσίας, που οι δικές της φάνταζαν αστείες.  
 

Οι μεταμορφώσεις της πια από μπαμπόγρια σε ξανθιά νταρντάνα ήταν 
σχεδόν καθημερινές, μόνο που τώρα δε συνέβαιναν επειδή το ήθελε και το 
πετύχαινε αλλά από τα νεύρα της. Τους έριξε μια υποτιμητική ματιά κι έφυγε 
από το τραπέζι βιαστικά. Οι στητοί γοφοί της πια σχημάτιζαν ένα τόσο 
εκνευρισμένο πέρα δώθε, που, μέχρι να καθίσει, κανείς δεν κατάφερνε να 
πάρει τα μάτια του από πάνω τους. Ειδικά όσοι από την παρέα διέθεταν 
ιδιαίτερα αυξημένα ζωώδη ένστικτα. 
 

– Ιέννα περίεργου πράμα μι δαύτη την τσούπρα, Μαρσύα μ’. Ουόταν τσιτών’ 
κάννιει ιέννα κούνμα... 
– Και θα ορκιζόμουν ότι μέχρι πριν από λίγο είχε μια καμπούρα να! 
– Μπα, η ιδέα σ’ θα ’τνε... 
– Πώς μου έχει ξεφύγει τόσο καιρό! 
– Ιέλα, Τραγί, κρατήσ’. Ιεγώ την μπάνισα πρώτς. 
– Το λοιπόν, Αυτόματε, πρέπει επιτέλους να πεις στο μαστρο-Ήφαιστο να 
φτιάξει εκείνον το ρημάδι το στάβλο που λέγαμε. Εδώ είμαστε σοβαροί 
παίχτες. Δεν μπορεί δίποδα, τετράποδα, αστοί και βλάχοι γάιδαροι ίσα κι 
όμοια εδώ μέσα! Τα ’χουμε ισοπεδώσει όλα! Και πάρτε επιτέλους τον 
αλογομούρη από δίπλα μου! 
– Μπιπ... μπιπ; 
– Είδατ’ πουώς μου μιλάει; Μάρτυρες είσαστι ούλοι σας αν πάθου κάτ’! 
– Έλα, μούτρα, τέρμα το καφενείο. Στα τραπέζια σας. Τώρα! Εγώ κι ο 
Προμηθέας έχουμε να συζητήσουμε. 
 

Δε χρειάστηκε να πει δεύτερη κουβέντα. Σε δευτερόλεπτα οι δυο παλιόφιλοι 
είχαν μείνει μόνοι, ενώ οι υπόλοιποι μετακινήθηκαν στο θεόρατο πάγκο για να 
συνεχίσουν εκεί την κουβέντα τους. Ο Χάρος έτριψε τα χέρια του με 
ευχαρίστηση πλησιάζοντας όσο περισσότερο μπορούσε την καρέκλα του σε 
εκείνη του φίλου του. Παρατήρησε πως ο Αυτόματος έκανε πως καθάριζε ένα 
τραπέζι πίσω του. Προσπαθούσε κιόλας να κάνει ότι σφυρίζει, όπως είχε δει 
να κάνουν όλοι όταν ήθελαν να δείξουν αμέριμνοι και πως δεν κοιτάνε το 
δελτίο σου. Ο Χάρος δεν είχε συνηθίσει να τον αψηφούν. Ακόμα και εκεί μέσα. 
Χωρίς καν να γυρίσει να τον κοιτάξει, έτεινε το κοκαλιάρικο χέρι του και 
γράπωσε το μεταλλικό αφτί του Αυτόματου. 
– Πρόσεξε, γιατί δεν το ’χω σε τίποτα να σε στείλω μια ώρα αρχύτερα στην 
Τενεκεδούπολη ή σε όποια μάντρα καταλήγετε εσείς τα παλιά μοντέλα. Μια 
βαρκάδα δρόμος είναι. Τράβα από δω. Τώρα! Επιτέλους μόνοι. 
– Δεν έπρεπε να τους διώξεις με τόσο άσχημο τρόπο. Μπορεί να είσαι ο 
Χάρος, αλλά ποτέ δεν ήσουν τόσο αγενής. Καλά δεν τα λέγαμε όλοι μαζί; Και 
ο καημένος ο Αυτόματος τι σε πείραξε τώρα; Ξέρεις τι λάδια έχασε όσο του 
μιλούσες; Και... τι σοβαρό έχουμε εμείς να συζητήσουμε; 
– Τα σενάρια. Τα δυο μας. Κρυφά. 
– Κρυφά; Μα δεν είναι άκομψο; 
– Όχι. 
– Δε θα μας κακοχαρακτηρίσουν; 



 112 

– Όχι. 
– Ούτε θα μας κρατήσουν μούτρα; 
– Όχι. 
– ... 
– Κοίτα, Προμηθέα, ο τζόγος είναι σχετικά απλό και ντόμπρο παιχνίδι. 
Μπορείς να μιλάς όσο κρυφά θέλεις, με όποιον θέλεις, οποιαδήποτε στιγμή, κι 
όλα αυτά επιτρέπεται να τα κάνεις εντελώς στα φανερά. Χωρίς να κρύβεσαι. 
Χωρίς προσχήματα. Απλά πράγματα, για να μιλήσω στη γλώσσα σου. 
Θυμήσου τι συμβαίνει στη φύση. Έχεις δει ποτέ ελάφι να κρατάει μούτρα στο 
λιοντάρι επειδή του ’φαγε τη μάνα; Ή μήπως αλεπού να εκθειάζει τον 
καινούριο σου χιτώνα μπας και την κεράσεις... τις κότες σου; Άμα πεινάσει η 
κυρ Αλεπού δεν έχει παρά να ορμήξει στο κοτέτσι σου και να σ’ τις φάει. Κι 
εσύ ν’ αρπάξεις το δίκαννο. Έτσι κι εδώ. Χρησιμοποιείς απροκάλυπτα τα μέσα 
που διαθέτεις για να φτάσεις στο αποτέλεσμα. Στο τέλος του αγώνα, άλλοι 
χάνουν κι άλλοι κερδίζουν. Κανείς όμως δε σου κρατάει κακία γι’ αυτό ή, τέλος 
πάντων, δε θα ’πρεπε να σου κρατάει κακία... 
– Κουλουβάχατα τα ’χεις κάνει με τις ευφάνταστες θεωρίες σου, φίλε μου. Κι 
όλα αυτά για να δικαιολογήσεις τα αδικαιολόγητα που συμβαίνουν εδώ μέσα! 
– Ναι, ε; Σκέψου ότι η θεωρία μου είναι ένας από τους λόγους που ο Πήγασος 
είναι έξω και όχι μέσα στο μπουκεράδικο. Δε θα άντεχε λεπτό σε τέτοια ωμή 
και ίσια ’ξήγα. 
– Σε... ωμή και ίσια... τι; 
– Σε τόση ντομπροσύνη, βρε παιδί μου. 
– Φαντάζομαι... 
– Έλα, δεν έχουμε χρόνο. Για πες, τι να την παίξω τελικά αυτή τη ρημάδα την 
Παγκοσμιοποίηση; 
– Τι εννοείς; Τι ακριβώς θέλεις να μάθεις; 
– Άσο, διπλό ή χινάρι; Απ’ όσα διάβασα, για διπλό έλεγα... 
– Δεν μπορώ να θυμηθώ ακριβώς τι είναι άσος, διπλό ή χινάρι, μα αυτό που 
σου υπογράφω είναι πως, είτε πρόκειται για γραφτό είτε όχι, η 
Παγκοσμιοποίηση είναι κάτι που θα συμβεί ούτως ή άλλως, το θέλουν δεν το 
θέλουν οι Μοίρες. Δεν αποφεύγεται, φίλε μου, ούτε έχει κανείς τη δύναμη να 
επιλέξει αν την επιθυμεί ή όχι από ένα σημείο και μετά. Είναι όπως... όπως τα 
γηρατειά για τους ανθρώπους. Δεν επιλέγουν αν θα γεράσουν ή όχι, είναι 
απολύτως σίγουρο ότι θα συμβεί. Εεε... για εκείνα που τα αφήνετε να 
επιβιώσουν εννοώ. Και επίσης η Παγκοσμιοποίηση δεν είναι κάτι απαραίτητα 
κακό. Ξέρεις πόσα ευτυχισμένα γεροντάκια έχω γνωρίσει εγώ; 
– Άρα άσο δαγκωτό! 
– Παρακαλώ; 
– Τίποτα. Εσύ θα αναπτύσσεις θεωρίες κι εγώ θα μας ποντάρω. 
– Εύκολο φαίνεται. Το διασκεδάζω ήδη αρκετά. Πάμε στο επόμενο. 
– Χμμμ... Έχω κι άλλο δύσκολο. Να σου πω, τι ξέρουμε για το Aids Vol II; 
Κάποιοι λένε χινάρι άχαστο. 
– Το ποιο; Χινάρι; 
– Καταστροφή σεναρίου. Aids Vol II, φίλε. Δεύτερη έκδοση. Τα ξέχασες όλα 
πια; Τόσα μύρια ξεπάστρεψε το πρώτο ματσάκι και συνεχίζει ακάθεκτο. Πολύ 
στούρνοι οι ζντούποι, κι απορώ πώς τους νταλαβερίζεσαι, ρε Προμηθέα. Δε 
θυμάσαι; Μέχρι που τους εγκρίναμε ολόκληρο σενάριο για να τα 
βοηθήσουμε... Προφανώς τα ξέχασες, τι ρωτάω; 
– Δε θυμάμαι. Ποιο εννοείς; 



 113 

– Εκείνο... εκείνο με τη γεύση φράουλα... για προστασία; Δε μπορεί, θα το 
’χεις ακούσει... Τίποτα αυτοί. Μάλλον χινάρι. 
Ο αδιάκριτος Εγκέλαδος απ’ τον πάγκο ξέσπασε: 
– Άντε, ρε άσχετοι! Άκου χινάρι! Το πολύ πολύ να σκοτώσει άλλους τόσους. Ε 
και; Γεννάνε σαν κουνέλια, μάγκες μου. Θα ’χουμε να παίζουμε. 
Ο Χάρος δεν απάντησε. Τον κοίταξε με το βλέμμα-μάγκνουμ των Χάρων του 
Κάτω Κόσμου, πράγμα που έκανε τον Εγκέλαδο να προφασιστεί μπίζνες και 
να φύγει σχεδόν αμέσως. Γιατί μπορεί στο μπουκεράδικο να ίσχυαν τα 
ρομαντικά περί όπερας και τα φυσικά περί ζούγκλας, αλλά τέσσερα συναπτά 
έτη στη σχολή μάρκετινγκ του Κάτω Κόσμου, δεν ήταν κάτι που επέλεγες να 
μη χρησιμοποιήσεις έτσι απλά. 
Ο Προμηθέας, απ’ την άλλη, είχε χωθεί με τα μούτρα στην εφημερίδα με τις 
προγνώσεις. 
– Είδες τι γράφει ο Πληροφοριοδότης για τον καινούριο αυτόν ιό στη σελίδα με 
τις αναλύσεις του; Μετάδοση λέει μέσω αέρα, επώαση σε τρεις ώρες, 
θανατηφόρος. Καλά, ποιος ηλίθιος περιμένει ότι θα προλάβει ένα τέτοιο 
μοντέλο να δώσει άσο ή έστω διπλό; Καταστροφή, είχες δίκιο. 
– Μπα; Μπήκαμε για τα καλά στο νόημα, βλέπω. Η Άτροπος φυσικά. Δικό της 
είναι το σενάριο. Έχει δώσει ποτέ σενάριο που να μην είναι χινάρι νομίζεις; 
Σίγουρα όμως θα την επηρέασε κι ο Άδης. Της κάνει τα γλυκά μάτια της 
μπαμπόγριας τώρα τελευταία. Με έβαλε να του κουβαλήσω με τη βάρκα ένα 
δέμα με μαύρη κορδέλα, πεσκέσι για τη γριά. Είναι να ξερνάς. Ο παρτάκιας… 
Όλους τους ζντούπους για λογαριασμό του τους θέλει, και μάλιστα να τους 
αφανίσει μεμιάς. Να ’σαι καλά, Προμηθέα. Χιχάκι κι αυτό λοιπόν! 
– Έι! Μισό λεπτό. Αυτό θα σου αρέσει πολύ. Εδώ αναφέρει για ένα σενάριο 
που εμπεριέχει ένα καινούριο είδος πολέμου… Ψυχρός Πόλεμος αποκαλείται! 
Πού το σκέφτηκαν τώρα αυτό; Και αυτό μετά από πεσκέσι του αφεντικού σου, 
του Άδη; 
– Ναι, ε; Ψυχρός; Ενδιαφέρον... Και πώς ψοφάνε; Με λιθοβολισμό από 
χιονόμπαλες; 
– Όχι. 
– Το βρήκα. Με ξεκοίλιασμα πάνω σε σταλακτίτες; 
– Όχι. 
– Κάτσε, το ’χω. Με κατάψυξη τριών λεπτών και μετά γδάρσιμο με ατσάλινα 
νύχια; 
– Όοοχι! 
– Μη μου πεις, μη μου πεις! Ψοφάω για κάτι τέτοια. Με κρυοπαγήματα; 
– Κόφτο! 
– Καλά, πες. 
– Με... ψυχρότητα. 
– Τι, σκέτη; 
– Ναι. 
 

Τα μάτια του Χάρου άστραψαν. Να κι ένα πραγματικά ενδιαφέρον σενάριο. 
– Κάτι μου λέει πως αν φυτευτεί ποτέ αυτό το σενάριο, πολύ σύντομα θα γίνω 
ο νέος Πατέρας των Θεών. Σου ’χω δείξει ποτέ ψυχρότητα; 
– Ναι. 
– Α... εννοείς τόσο καιρό που σε έγραφα... Όχι, αυτό δεν ήταν ακριβώς 
ψυχρότητα. Κάτσε να δεις το ψυχρό μου βλέμμα και θα καταλάβεις. Έτοιμος; 



 114 

– Κάνε μου τη χάρη κι άσε τις κουταμάρες. Εδώ βρισκόμαστε για ένα σκοπό. 
Και, επιτέλους, δεν μπορείς για μία έστω φορά να αφήσεις στην άκρη τα 
επαγγελματικά σου; Να το κοιτάξεις αυτό, χρειάζεσαι οπωσδήποτε βοήθεια. 
Έχεις γίνει πια ένα με την καριέρα σου! Άσε λίγο το μυαλό σου να σκεφτεί 
ελεύθερα. Πέρνα λίγο ποιοτικό χρόνο με τον εαυτό σου και τους φίλους σου. 
 

Ο Προμηθέας βυθίστηκε ενοχλημένος στα προγνωστικά και στις αναλύσεις 
του Πληροφοριοδότη, ενώ ο Χάρος άρχισε να συμπληρώνει τα δελτία 
ιδιαίτερα προβληματισμένος. Τι να σήμαινε άραγε ποιοτικός χρόνος; Κέρδιζες 
περισσότερα λεφτά; Μήπως να το δοκίμαζε; 
 

Πίσω στον πάγκο είχε ανάψει η συζήτηση για το σενάριο του Ψυχρού 
Πολέμου μεταξύ του Εκατόγχειρα Αιγαίωνα και της Έριδας, που λόγω 
έλλειψης ενδιαφέροντος ή σκέτων νεύρων είχε μεταμορφωθεί και πάλι σε 
άσχημη καμπουριασμένη γριά. 
– Μα, χινάρι, ρε Έριδα; Άσος είναι, καθαρός. Ένα κεφάλι. Ένα! Πόσες φορές 
θα σ’ το πούμε ότι είναι ζαλάδα αυτό το πράγμα; Μας έχεις γανιάσει στο πέρα 
δώθε! 
– Καλά καλά. Θα μιλάω από εδώ. Μη νομίζεις πάντως ότι το κάνω επίτηδες. 
Εδώ. Εδώ πίσω. Γιούχουουου! 
– Σκάσε. Θέαμα γινήκαμε. Χινάρι, που λες. Εγώ δε βλέπω προοπτικές. 
 

– Στραβή είσαι; Πολλές προοπτικές. Άλλοι το ’χουν για υπερφαβορί. 
– Τι λες; Για πόσο νομίζεις θ’ αντέξουν πριν τα κάνουν λαμπόγυαλο τα 
ζντούπια; Θυμήσου ότι μιλάμε για υπερδυνάμεις. Προφανώς σου διαφεύγει 
πως το σενάριο προορίζεται για την εποχή της ατομικής βόμβας. 
– Αηδίες! Μα το διάβασες καλά, αγαπητή μου; Τους δίνει ένα σωρό 
γκατζετιές. Τεχνολογία στο φουλ, κατασκόπους, διπλούς κατασκόπους, 
ίντριγκα, παρασκήνιο! Σιγά που θα ασχοληθούν με την ψωρόβομβα! Θα το 
ρίξουν στα αυτοκίνητα, στις γκόμενες και στα μαρτίνι. Έχει λεφτά! 
– Ξέρω γω... Τι δίνει ο άσος; 
– Εφτά είκοσι πέντε. Θα τα τσεπώσουμε γερά, άκου με! 
– Μπα, εγώ δεν πάω για εκπλήξεις. Θα μείνω στα σίγουρα. Χινάρι, κι ας δίνει 
ένα ογδόντα. Για χαρτζιλικάκι πάω... 
 

Ενώ δεν έχανε ευκαιρία η Έριδα να σπέρνει ζιζάνια ζήλιας και διχόνοιας σε 
ό,τι περπατούσε, τσούλαγε, πετούσε και κολυμπούσε, το έβρισκε πολύ 
δύσκολο να αποβάλει τα ζιζάνια του τζόγου από πάνω της. Υπήρχαν μέρες 
που δεν είχε σπείρει ούτε έναν καβγά, και αυτό ήταν μεγάλη κατάντια, αν 
σκεφτεί κανείς πως μονάχα αφήνοντας να κυλήσει ένα τόσο δα μηλαράκι, 
κάποτε ξεκίνησε κοτζάμ Τρωικό Πόλεμο. Και της έλειπε πολύ ο παλιός καλός 
της εαυτός. Της έλειπε που ήταν κάθε μέρα δυο μέτρα γυναίκα, με τις 
καμπύλες της, τα πιασίματά της, το βελούδινο προσωπάκι της, τα μακριά 
μαλλιά της. 
 

Είχε βαρεθεί να πονάνε όλα τα κόκαλά της, να μην αναγνωρίζει τη φάτσα της 
απ’ τις ζάρες και η καμπούρα να μην την αφήνει να σηκώσει κεφάλι. Πολλές 
φορές, όταν ικανοποιούσε πλήρως το τζογαδόρικο κομμάτι του εγκεφάλου 
της, ειδικά όταν της τελείωναν τα φράγκα, θυμόταν να κάνει και λίγη δουλειά. 
Άρχιζε τότε να προσπαθεί να συμπληρώσει άρον άρον τα κενά, 
συγκεντρώνοντας όσες περισσότερες πληροφορίες μπορούσε για κάθε 



 115 

συμπαίχτη της που τύχαινε να βρίσκεται μπροστά της. Έκανε την ανθρώπινη, 
τη συμπονετική, τη φίλη. Έπρεπε να σκάψει βαθιά στην ψυχή του συνομιλητή 
της για να βρει το σωστό πάτημα και να καταλήξει στο σημείο που θα στήριζε 
το επόμενο χτύπημά της. Βέβαια, δεν είχε πάντα «ψωμί» η υπόθεση. 
– Και δε μου λες, θα την κάνεις τελικά την εγχείρηση; 
– Έτσι λέω. Κουράστηκα, μωρέ Έριδα, δεν αντέχονται πια τα ρημάδια. Πάνε 
και σου δίνουνε ένα κάρο κεφάλια και μόνο μία σκέψη, να της έχει βγει η 
γλώσσα όξω απ’ την τρεχάλα. Και πες μου, πώς να κουλαντρίσεις με μία 
σκεψούλα εκατό ολάκερα χέρια; Στράφι πάνε. Ποτέ δεν τα χρησιμοποιώ μαζί. 
Άσε που μου την έχει δώσει η παλιοκατάσταση να μη βρίσκω χιτώνα να 
φορέσω. Σπαζοκεφαλιάζει ο Δαίμονας που έχω για ράφτη κάθε φορά. 
Μετράει ο καημένος, ξαναμετράει, κι απ’ όπου αν με κοιτάξει μπράτσα 
φυτρώνουν. Ντρέπομαι πια. Δεν πάει άλλο σου λέω, θα τα κόψω, να 
τελειώνω με δαύτα! Μένει μόνο να αποφασίσω ποιο ζευγάρι θα κρατήσω και 
τελειώνει το πράμα. 
– Μα τον εμπιστεύεσαι για τέτοια δουλειά; 
– Κοίτα, τα κεφάλια δε θα καθόμουν ούτε να μου τα χτενίσει. Τα χέρια όμως 
θαρρώ πως μπορεί. Τι στο καλό, μου δίνεις μια γερή ροπαλιά, ψοφάω στον 
ύπνο του καλού καιρού, παίρνεις το μαχαίρι και κόβεις ό,τι εξέχει. Βάζεις και 
τον παραγιό σου να τα καυτηριάσει, μην πάθω κανένα τέτανο, και πάπαλα. 
Πόσο δύσκολο να είναι πια; Κι έχει και καλές συστάσεις. Μην το ξεχνάς αυτό. 
Θέλω να πω το ’χει ξανακάνει. 
– Ναι, αλλά η Λερναία Ύδρα τα είχε εφτά κι όχι εκατό! 
– Ναι, αλλά κεφάλια, Έριδα. Που ορμάγανε κιόλας να σε φάνε, κι όχι τα δικά 
μου τα ατροφικά, τα καλοκάγαθα χεράκια. Ο βαθμός δυσκολίας τους είναι 
μηδέν. Να πεθάνω δεν έχω φόβο. Θα πονέσω εκεί λιγάκι μετά και τέλος. Μια 
χαρά θα τα πάει, το ξέρω. Πέρασα τη σκέψη απ’ όλα μου τα κεφάλια και όλα 
είπανε ναι. Εκτός απ’ αυτό το ηλίθιο εκεί πίσω, αλλά, μη νομίζεις, τι μυαλό να 
φτάσει εκεί πίσω, τέρμα Θεού. 
– Και τι σου ζήτησε ο τρόμπας γι’ αυτό; 
– Ψιλικατζής είναι, μωρέ, τι να ζητήσει; Μάσα και μπόλικο κρασί. Σκαμπάζουν 
νομίζεις οι σφίχτες από αυτά που πραγματικά αξίζουν στη ζωή; 
 
 

Ιθαγενείς 
 

Η ΜΕΡΑ ΤΗΣ ΙΕΡΑΣ ΣΥΝΟΔΟΥ ήταν πολύ κοντά πια. Άλλωστε, και η Προφητεία να 
μην υπήρχε, έπρεπε σίγουρα να παρθούν άμεσες αποφάσεις, καθώς οι 
πολίτες έβραζαν σαν το γάλα στην κατσαρόλα. Οι μισοί άφριζαν και ξεχείλιζαν 
μίσος και οι άλλοι μισοί, κολλημένοι στον πάτο των προκαταλήψεων, την 
κατέστρεφαν για πάντα. Όσες ψευδαισθήσεις κι αν έτρεφαν οι πολίτες πως 
επικρατούσε τάχα ελευθερία και δημοκρατία, τις αποφάσεις τις έπαιρναν 
τελικά οι ιερείς, πάντα μέσω της Πυθίας, προσπαθώντας να κρατήσουν 
τουλάχιστον τα προσχήματα. 
 

Μπορεί να είχαν όλοι δικαίωμα ψήφου, άλλα με τον κατάλληλο χρησμό, που 
δίνοταν όλως τυχαίως λίγο πριν το κάθε δημοψήφισμα, και μάλιστα με την 
εντελώς συμπτωματική χρήση των θεόσταλτων λέξεων «Κεραυνός», 
«Τάρταρα» και «Μονοκούκι», οι πολίτες ψήφιζαν υπό το κράτος του φόβου, 



 116 

και μπορεί σε ελεύθερη μετάφραση να το έλεγες αυτό δημοκρατία (που στην 
Ισόπολη μεταφράζεται πλέον ως δικαίωμα επιβίωσης), αλλά ελευθερία δεν το 
έλεγες. Ειδικά μετά τη σχεδόν ομόφωνη υπερψήφιση των τελευταίων μέτρων, 
η αρνητική πρόθεση των πολιτών ενάντια στους ξένους ήταν παραπάνω από 
εμφανής.  
 

Η ζωή για τους ξένους είχε γίνει πια αφόρητη. Τα ανύπαρκτα δικαιώματά τους 
και οι διπλάσιες πλέον υποχρεώσεις τους απέναντι στο υπεροπτικό αυτό 
κράτος δεν ήταν τίποτα μπροστά στην ανοιχτή και ολοφάνερη έχθρα των 
απλών Ισοπολιτών. Ήξερες κάθε στιγμή που αποφάσιζες να ξεμυτίσεις από 
την πόρτα σου πως οι προσβολές και οι εξευτελισμοί σε περίμεναν ακριβώς 
απέξω, σαν τον ταχυδρόμο. 
 

Κάθε γείτονας, περαστικός, μαγαζάτορας, ακόμα και τα μικρά παιδιά είχαν ένα 
αδιάκριτο σχόλιο για την εμφάνισή σου, το χρώμα σου, τη γλώσσα, τα ρούχα 
ή τη μυρωδιά σου. Που κι ένα βλέμμα θα έφτανε, μα πλέον συνοδευόταν και 
από σχόλια. Τις περισσότερες φορές βέβαια δεν έμεναν μόνο στα σχόλια. 
Ακόμα όμως κι αν όλα αυτά που σε διαχώριζαν από εκείνους μπορούσες να 
τα κρύψεις, πάλι έβρισκαν τρόπο να σε βάλουν στη γωνία. Ρωτούσαν, 
έψαχναν, μάθαιναν· είχαν μετατραπεί σε μια κανονικότατη κοινωνία 
σπιούνων, που για να γλιτώσει από το Κακό, έπρεπε να βεβαιωθεί ότι όλοι 
αυτοί τους οποίους συναναστρεφόταν ήταν αγνοί και άσπιλοι. 
 

Το ότι έτυχε τη στιγμή που γεννιόσουν να βρίσκεσαι έστω και λίγα χιλιοστά 
έξω από τα τείχη, που χώριζαν πια κάθε μεγάλη πόλη, αυτό από μόνο του 
ήταν ίσως ο κυριότερος λόγος για να θεωρείσαι ανάξιος της πόλης και των 
ανθρώπων της. Και να πεις ότι τα σύνορα των πόλεων τα είχε σκεφτεί 
κάποιος θεός, ώστε να έχουν οριστεί από εκείνον τα όρια ανωτερότητας; Τα 
σύνορα ήταν μια πρόχειρη ανθρώπινη εφεύρεση, όπως έκαναν παλιά στα 
χωράφια για πρακτικούς λόγους, και μάλιστα μεταβλητή. 
 

Η Ισόπολις, για παράδειγμα, τα είχε αλλάξει τέσσερις φορές από την εποχή 
των πολέμων. Κι αν κάποιος γεννιόταν στο μεσοδιάστημα της αλλαγής τους, 
όταν ήταν ακόμα γκρίζες ζώνες, έπρεπε οι γονείς του να πάρουν ενυπόγραφο 
χρησμό από την Πυθία με ένα «ναι» ή ένα «όχι». Τέλος. Τίποτα δεν 
μπορούσες να κάνεις μετά. Όσο τυχαία ήταν η ακριβής οριοθέτηση των 
συνόρων, τόσο τυχαίος ήταν και ο χρησμός. Κατά μία έννοια, αποδιδόταν μια 
κάποια δικαιοσύνη. 
 

Οι ξένοι ανησυχούσαν περισσότερο όμως για τα παιδιά τους, που μιλούσαν 
όλο και λιγότερο για τον τόπο καταγωγής των προγόνων τους και αρνούνταν 
κατηγορηματικά να μάθουν τη γλώσσα τους. Μην μπορώντας να τα αντέξουν 
όλα αυτά, κάποιοι ξένοι πήραν τα παιδιά τους και έφυγαν από την πόλη, άλλοι 
εξοστρακίστηκαν, ενώ όσοι παρέμειναν έχαναν σιγά σιγά τη φωνή τους. Σκιές 
σε μια πόλη που δεν ήθελε άλλο να τους βλέπει στα μάτια της.  
 
 

Καινά Δαιμόνια 
 



 117 

Ο ΧΑΡΟΣ με τον Προμηθέα είχαν πέσει με τα μούτρα στη δουλειά. Ο 
Προμηθέας εξηγούσε και ο Χάρος πόνταρε. Βέβαια, δεν ήταν πάντα τόσο 
απλό αυτό, διότι δεν είχε υπολογίσει ο Χάρος τις ηθικές αναστολές του 
Προμηθέα πριν αποφασίσει να του εκμυστηρευτεί την ύπαρξη του Τυχερού 
Κουτιού. 
– Τι, και θα χωριστούν βάσει τόπου καταγωγής, χρώματος και εθνικότητας; 
Θα υπάρχουν άνθρωποι και υπάνθρωποι; Έλα, ρε Προμηθέα, αυτό σημαίνει, 
κι έχουμε σπάσει όλοι τα κεφάλια μας τόσες μέρες να το καταλάβουμε; Άκου 
«Τοποεξαρτώμενη ή Γονιδιακή Ανωτερότης»! Πες εκεί ένα «Διαφορετικότητα» 
ή ένα «Πολυφυλετισμός», να το καταλάβουμε! 
– Ξέρω γω, μάλλον αυτό σημαίνει... Έτσι δείχνει. Διαβάζω εδώ πως 
αναγκάστηκε να βοηθήσει κι ο ίδιος ο Δίας σ’ αυτό το σενάριο. Τσίμπησε λέει 
λίγο τη μελανίνη σε μερικούς, κάποιους άλλους τους άσπρισε τελείως, ενώ σε 
μερικούς τους ανέβασε τόσο το αίμα στο κεφάλι, που έγιναν κατακόκκινοι. Μη 
σου πω πώς κατάφερε κάτι άλλους να τους βγάλει κίτρινους... Κι όλα αυτά για 
να γίνει λέει πιο εμφανής η διαφοροποίηση και να σιγουρευτεί ότι οι υπόνοιες 
των θνητών για ανώτερες και κατώτερες φυλές έχουν κάπου να πατήσουν. 
– Ε, καιρός τους ήτανε! Θα γίνουν και τα ζντούπια όπως εμείς στον Όλυμπο. 
Που βρίσκεις κάθε καρυδιάς καρύδι, που οι φάρες δε μοιάζουν καθόλου η μια 
με την άλλη και που τρώγονται όλοι μεταξύ τους. Όπως οι Σάτυροι με τους 
Σειληνούς που μας ζαλίζουν κάθε τόσο ποιοι είναι πιο προικισμένοι, λες και το 
να έχεις κέρατα και ουρά είναι κάτι το ασυνήθιστο. 
– Ναι, με τη διαφορά ότι όλα τα Ολύμπια πλάσματα ξέρουν την ακριβή 
ιεραρχία και το ποιος είναι ίσος με ποιον. Με την έννοια δηλαδή ότι μπορεί ο 
καθένας μας να έχει διαφορετικές δυνάμεις, αλλά, αν είμαστε στην ίδια θέση 
στην ιεραρχία, έχουμε ακριβώς τα ίδια δικαιώματα με τους ίσους μας. Δε θα 
μαλώσει ποτέ ο Άρης με μια Μούσα ποιος είναι ανώτερος. Ούτε ο Ερμής με 
ένα Δαίμονα. Οι ίσοι ξέρουν τους ίσους τους και με ποιους τους παίρνει να τα 
βάλουν. Όπως οι Κήρες με τις Γοργόνες, που μπορεί να μαλλιοτραβηχτούν, 
αλλά ξέρουν ότι είναι ίσες. Όπως οι Σειληνοί και οι Σάτυροι. Όπως εγώ κι εσύ, 
Χαρούλη. 
– Γκούχου... γκουχ! 
– Πνίγηκες; 
– Καλά είμαι. 
– Θες λίγο νεράκι; 
– Καλά είμαι είπα! 
– Τι έλεγα; Α, ναι. Ίσοι όπως εγώ κι εσύ. Να σου πω, σίγουρα δε θες λίγο 
νεράκι; Χλόμιασες. Καλά ντε, μη με κοιτάς έτσι! Άσε που εμείς τα πλάσματα 
του Ολύμπου έχουμε αβάντα και την αθανασία. Ούτε θρύλοι ούτε μυθολογίες 
ούτε αοριστίες ούτε αμφισβητούμενα γεγονότα και φάσεις. Όλοι ήμασταν 
πανταχού παρόντες, τουλάχιστον σε αυτά που μας αφορούν. Δεν μπορείς, 
κύριε, να ’ρθεις να μου πεις ότι είσαι γιος του Άρη, γιατί, ακόμα κι αν εγώ δε 
θυμάμαι, πάω μια και δυο στο παλάτι του, τον ρωτάω και μαθαίνω. Ενώ οι 
άνθρωποι; Άμα μπει σε μερικών το κεφάλι ότι ο Δίας τους έπλασε ανώτερους, 
άντε να το αντικρούσουν οι υπόλοιπες γενιές μετά. Λες μια βλακεία, 
τυπώνεται στο κεφάλι μερικών επειδή ακούγεται ωραία και έχεις μετά μια 
χιονοστιβάδα βλακείας να αντικρούσεις. Που μακάρι να ήταν μόνο η βλακεία! 
Το κακό είναι ότι λόγω αυτής της βλακείας πεθαίνει κόσμος και κοσμάκης. 
Ένα τέτοιο σενάριο θα τους καταστρέψει. Σ’ το υπογράφω. 
– Ωραία. Χιχάκι δηλαδή. 



 118 

– Αμάν με τα στοιχήματα! Δεν εννοώ να καταστρέψει το μοντέλο, μιλάω για 
κάτι πολύ χειρότερο. Η επιβίωση, ξέρεις, δεν είναι πανάκεια όταν μιλάμε για 
νοήμονα όντα. Εννοώ να καταστρέψει το ανθρώπινο πνεύμα. Διάβασες όλο 
τον φάκελο με την ανάλυση του σεναρίου; Μέχρι για δούλους γράφει! Για 
ανθρώπους που μετατρέπονται σε αντικείμενα! Ούτε ζώα τέτοια κατάντια σου 
λέω! 
– Μμμ... ενδιαφέρον ακούγεται. 
– Και ξέρεις πότε αποφάσισαν να το τεστάρουν οι κάργες οι Μοίρες; Στη 
χρυσή εποχή του ανθρώπινου πολιτισμού. Πάνω που πάνε τα καημένα να 
σηκώσουν κεφάλι... Πάνω που ανακαλύπτουν τη δημοκρατία, την ισότητα, την 
ελευθερία. Πόσο τα καμάρωνα γι’ αυτό! Μέχρι τον αιώνα της πληροφορίας θα 
σούρνουν τις αμαρτίες της ανισότητας. Με τίποτα δε θα τις βγάλουν απ’ το 
κεφάλι τους. 
– Άχου τα μωρέ! 
– Κόφτο! Και απ’ όλους τους Θεούς, διάβασες ποιον διάλεξε ο Δίας να το 
υλοποιήσει; Ή μάλλον ποια; Την παρθενόπη την Αθηνά. Δηλαδή, για όνομα, 
αυτή βρήκε; Εδώ είσαι κι εδώ είμαι, θα τους έχει ταράξει η θείτσα στην τάξη 
και την ηθική. Το δηλητήριο του σεναρίου θα ριζώσει για τα καλά σε ένα τόσο 
αποστειρωμένο περιβάλλον. Δεν τ’ αφήνω έτσι. Δεν πρέπει να περάσει κάτι 
τέτοιο στην ανθρωπότητα. Θα πεταχτώ μέχρι την Πλάση να δω και μετά 
βάρδα που καήκανε όλοι τους! 
– Εντάξει, φίλε, με έπεισες. Άσος! 
– Δε με παρακολουθείς, μιλάμε θα δηλητηριαστούν οι ψυχές τους. 
Ανεπανόρθωτα! 
– Μα αυτό δεν είναι το νόημα; 
– Ε, δεν τρώγεσαι! Δεν τρώγεσαι! Να δω τι θα έχεις να πεις όταν θα αρχίσουν 
να αμφισβητούν ακόμα κι εσένα! Όταν θα σε συγκρίνουν με τον Άδη και θα 
τους βγαίνεις λειψός! 
 

Ο Τιτάνας σηκώθηκε έξαλλος και χτυπώντας την καρέκλα του έφυγε σχεδόν 
τρέχοντας. Ο Χάρος ούτε που γύρισε να τον κοιτάξει. Συνέχισε ατάραχος να 
συμπληρώνει το κερδοφόρο δελτίο του, όντας σίγουρος πως ο φίλος του θα 
ξεπεράσει κάποτε τους ηλίθιους συναισθηματισμούς με τα ζντούπια. Και σιγά, 
τι κακό θα μπορούσε να κάνει άλλο ένα σποράκι μίσους; Αν δηλαδή κάποιοι 
έβλεπαν τον εαυτό τους ανώτερο... Το πολύ πολύ να έριχναν μερικά ακόμα 
μωρά στον Καιάδα. Ή να έκαναν μερικούς ακόμα πολέμους. Άντε να υπήρχαν 
και μερικοί δούλοι. Σιγά το τρομερό! Ίσα ίσα. 
 

Βέβαια, η αμφισβήτηση των Θεών και η σύγκριση μεταξύ τους δεν ήταν κάτι 
που του άρεσε ιδιαίτερα και έπρεπε να σκαρώσει κάνα πιασάρικο τραγουδάκι, 
να το προλάβει κι αυτό. 
 

Ο Προμηθέας μέχρι εκείνη τη στιγμή δεν μπορούσε να φανταστεί το μέγεθος 
της ασπλαχνίας των Μοιρών και την πλήρη απάθεια του Ολύμπου απέναντι 
σε όλα αυτά. Και ένα παραπάνω: των συμπαικτών του στο Τυχερό Κουτί, που 
δέχονταν να βγάλουν και κέρδος από κάτι τέτοιο! Γιατί εντάξει, να 
μπερδεύονται λιγάκι στα πράγματα, ακόμα και να προκαλούν μικροπολέμους 
πού και πού, αλλά να θέλουν να καταστρέψουν τα θεμέλια του ανθρώπινου 
πνεύματος, αυτό ήταν κάτι που δεν είχε περάσει ποτέ από το μυαλό του. Και 
τι νόημα θα είχε κάτι τέτοιο; Τι νόημα έχει δηλαδή να έχεις ένα εξημερωμένο 
κατοικίδιο, να το εκπαιδεύεις να μην αφήνει κανέναν να πλησιάζει στο ένα 



 119 

μέτρο, έτσι για χάζι, και μετά να το σκοτώνεις ακριβώς γι’ αυτό, και καλά 
επειδή σου έγινε πολύ μοβόρο; 
 

Αποφάσισε ότι έπρεπε να βάλει ένα χεράκι στην Πλάση πάση θυσία. Βέβαια, 
κάτι του θύμιζε όλο αυτό, λες και το είχε ξαναζήσει. Αισθανόταν ένα περίεργα 
οικείο συναίσθημα γι’ αυτή την κατάσταση, αλλά σταμάτησε να τα σκέφτεται 
όταν ένιωσε ξαφνικές τσιμπιές στο συκώτι. Έπρεπε να σταματήσει τις 
ολονύχτιες οινοποσίες με τον Χάρο. 
 

Πριν όμως, έπρεπε να βρει τρόπο να βοηθήσει τα ζντού… τους ανθρώπους. 
Είχε μάθει πολύ καλά πια πώς λειτουργούσαν τα στοιχήματα και άρα τον 
τρόπο σκέψης του Συμβουλίου των Δώδεκα όταν αποφάσιζαν ποια σενάρια 
θα φύτευαν στη Γη και ποια όχι. Για να μη χρειαστεί ποτέ να βιώσει 
άνθρωπος το συγκεκριμένο σενάριο, θα έπρεπε να συμβούν δύο τινά. Το 
πρώτο, να καταστραφεί το μοντέλο προτού ψηφιστεί από το Συμβούλιο. Να 
αποβεί τόσο θανατηφόρο δηλαδή, που να μην προλάβει να μείνει ψυχή ζώσα 
για να συνεχίσει να διασκεδάζει τους Θεούς, και το δεύτερο, να αποδειχτεί 
βαρετό.  
 

Βαρετό για τον Όλυμπο ήταν οτιδήποτε δεν περιλάμβανε αργούς και 
βασανιστικούς θανάτους, εντυπωσιακές καταστροφές, παρθένες να τρέχουν 
σε δάση –αλλά όχι πολύ γρήγορα–, ημίθεοι ανθεκτικοί σε τέρατα να μάχονται 
το Κακό, και όλα αυτά διανθισμένα με εξαιρετικά ευχάριστες εκπλήξεις, με 
μπόνους έξτρα απρόσμενους μαζικούς θανάτους για ποικιλία. Τέρατα, 
σεισμοί, κεραυνοί, εξωγήινοι, αποκαλύψεις, τέτοια πράγματα. 
 

Την πρώτη λύση, παρότι ευκολότερη, ούτε που τη σκέφτηκε δεύτερη φορά. 
Ακόμα κι αν δεν επρόκειτο για αληθινούς ανθρώπους μα για αντίγραφά τους, 
δεν έπαυε να τους είχε δώσει πνοή ο Δίας. Δεν έπαυαν να είναι ζωντανά. Κι 
ας είχαν φτιαχτεί για να θυσιαστούν. Δε χρειαζόταν να τα βασανίσει κιόλας. 
Για τον Προμηθέα και μόνο ένας άνθρωπος να σωζόταν ήταν σπουδαία 
δουλειά, και το ίδιο ένιωθε πλέον για τα αντίγραφα των Υποκόσμων, σε 
αντίθεση με την επικρατούσα αντίληψη για την αξία της ανθρώπινης ζωής 
από όλα ανεξαιρέτως τα πλάσματα του Ολύμπου. 
 

Πιθανόν ο Δίας να διέφερε λίγο με κάποια δείγματα στιγμιαίας αγάπης προς 
μερικές θνητές. Ίσως και η Αθηνά με τη φροντίδα για τη μετάδοση της σοφίας 
στους ανθρώπους, ακόμα κι αν η εμμονή των πιστών της στην ηθική τούς 
καταδίκαζε σε αγαμία, έλλειψη απογόνων και άρα στο θάνατο της γνώσης, 
που, αντί να περάσει στις επόμενες γενιές, έβρισκε τοίχο. Γενικά όλοι οι Θεοί 
έδειχναν στους ανθρώπους κάποια δείγματα φιλευσπλαχνίας, όπως 
συμβαίνει με τους ψαράδες, που ταΐζουν τα ψάρια λίγο πριν ρίξουν το δίχτυ, 
για να τα ψαρέψουν παχιά. 
Έπρεπε λοιπόν κατά κάποιον τρόπο να κάνει βαρετό το σενάριο. Να 
υπάρξουν ελάχιστοι, έως καθόλου, θάνατοι, και κυρίως καμία ελπίδα για 
μελλοντικό μακελειό. Όλα να κυλήσουν όπως πριν. Σαν να μην ήταν ποτέ 
διαφορετικοί. Σαν να ήταν όλοι ίσοι. Βαρεμάρα και των γονέων. 
 
 

Κριτική Σκέψη 



 120 

 

ΕΙΧΕ ΦΤΑΣΕΙ στην Ολύμπια πολιτεία και, έχοντας τόσα στο μυαλό του, 
ακολούθησε το λάθος σοκάκι. Εκείνο που οδηγούσε στο παλάτι του 
Ηφαίστου. Από τρεις χιλιάδες τετρακόσια σαράντα τρία σοκάκια, οχτώ ρούγες 
και είκοσι δύο δρόμους με λακκούβες, άμα αφηνόσουν έστω και λίγο στη 
μαγική αύρα του Ολύμπου, ήσουν καταδικασμένος να ακολουθήσεις το λάθος 
σοκάκι. Θα σε πήγαινε στο τελευταίο μέρος που θα ήθελες να πας. Κάτι σαν 
τις ταινίες τρόμου και το ντους.  
 

Έπρεπε να είχε παρασυρθεί από τις σκέψεις του, και τώρα, στα καλά 
καθούμενα, κινδύνευε να πέσει πάνω στον τρομαχτικό και δύστροπο γέρο. 
Ποτέ δεν την έβγαζες καθαρή με το γεροξούρη. Όλο και κάτι θα του φαινόταν 
ύποπτο πάνω σου, όλο και κάποια κουβέντα σου θα παρεξηγούσε, όλο και 
κάποιο βλέμμα σου θα το έπαιρνε στραβά κι άντε μετά να γλιτώσεις. 
 

Τον Προμηθέα, μετά την περιπέτεια με την υγεία του, ο Ήφαιστος τον 
συμπαθούσε. Ήταν τόσο σπάνια τα ιατρικά προβλήματα στον Όλυμπο, που 
το παραμικρό να πάθαινε κάποιος ήταν σαν θάνατος. Εκτός βέβαια από τον 
πραγματικό θάνατο, που δεν τον θεωρούσαν απαραίτητα κακό, γιατί στον 
Όλυμπο δεν είχε καμία σημασία αν ήσουν κάτοικος του Άνω ή του Κάτω 
Κόσμου. Ό,τι και να συνέβαινε, θα ήσουν πάντα Ολύμπιος. Είτε σκοτωμένος 
είτε όχι. Απλώς η μυρωδιά σου θα ήταν λίγο πιο βαριά. Θάνατος εκεί πάνω 
σήμαινε μια απλή μετακόμιση στον Άδη ή στα Ηλύσια Πεδία, που σιγά τη 
διαφορά, έναν ύπνο έκανες. Απ’ την άλλη, μια ασθένεια ή ένας τραυματισμός 
σήμαινε ελάττωμα. Που θα κουβαλούσες για πάντα. Εις τον αιώνα των 
αιώνων. Αμήν. 
 

Οποιοδήποτε πρόβλημα ή κουσούρι αποκτούσες από ασθένειες, ήσουν εσαεί 
υποχρεωμένος να το φέρεις μαζί σου στην αιωνιότητα. Και εντάξει να ήσουν 
ένας όμορφος και δυνατός θεός. Θα το άντεχε η φήμη και το σκαρί σου. Άμα 
όμως ήσουν γέρος ή τέρας, πόσα πια να κουβαλήσει η παραμορφωμένη 
πλάτη σου; 
Δεν είχαν περάσει τρεις αιώνες από τότε που κουτσάθηκε ο Ήφαιστος και 
πιθανόν αυτός να ήταν ο λόγος που τα τελευταία εξακόσια χρόνια ειδικά, όταν 
το πήρε απόφαση πως δεν πρόκειται να γιάνει ποτέ, ήταν πολύ ευαίσθητος 
με τα θέματα υγείας των αθάνατων συμπολιτών του. Γι’ αυτό ήταν και ο μόνος 
που εναντιώθηκε στην επιλεκτική αφαίρεση μνήμης του Προμηθέα, γιατί 
θεωρούσε πως δεν έπρεπε με τίποτα να ξεχάσει τις δόξες του. Άλλωστε δε 
γλίτωνε τον πόνο με τέτοια καρδιά. Οι άλλοι Θεοί υποστήριζαν πως δε γινόταν 
να πονάει διαρκώς η καρδιά του όσο τα θυμάται, καλύτερα να πονά για πιο 
ασήμαντα και μικρά, όποτε, ήταν ο μόνος που ψήφισε κατά. 
 

Είχε νιώσει τότε πολύ δικό του τον Προμηθέα – είχαν πολλά κοινά οι δυο 
τους. Κι ο Ήφαιστος εναντιωνόταν συνέχεια στον Δία. Και εκείνος ήταν λάτρης 
της γνώσης και της τεχνολογίας, άσε από επιστήμες. Πίστευε εν ολίγοις ότι θα 
μπορούσαν οι δυο τους να ήταν σχεδόν συγγενείς. Ο Προμηθέας, φυσικά, δε 
θυμόταν τίποτα. Μόνο πως για κάποιο απροσδιόριστο λόγο δεν ήταν και το 
καλύτερό σου να συναντήσεις τον Κουτσό. Κυτταρική μνήμη των πλασμάτων 
του Ολύμπου, το έλεγαν οι Δαίμονες αυτό. 
 



 121 

– Και ποιος είσαι εσύ, ωρέ Ολύμπιε, που τολμάς να περάσεις όξω από την 
πόρτα μου; 
Ο Προμηθέας το ’ξερε ότι αυτή δεν ήταν η τυχερή του μέρα. Αλλά η στιγμή δεν 
ήταν η κατάλληλη για να χαρεί που δεν το έριξε τελικά εκείνο το δελτίο. 
– Ο Προμηθέας είμαι, άρχοντα, ο φτωχός Τιτάνας. Τα σέβη μου. Περαστικός 
είμαι, φεύγω αμέσως, συγγνώμη για την ενόχληση. 
– Προμηθέα; Εσύ είσαι; Δε σε γνώρισα! Παλικάρι σωστό! Έγιανες τελείως; 
– Μα, πάντα καλά ήμουν! Τι πάθατε όλοι; 
– Τίποτα, τίποτα. Απλά εννοούσα ότι κρατιέσαι μια χαρά για τους αιώνες σου. 
– Ευχαριστώ, άρχοντα. Ε... γεια χαρά. 
– Έλα δω αμέσως, που θα φύγεις έτσι! Πάνω στην ώρα ήρθες! Έμπα μέσα. 
Αν δε δεις τα καινούρια κομμάτια, δεν έχεις να πας πουθενά! 
 

Ο Προμηθέας ήταν πολύ μπερδεμένος με την εγκάρδια υποδοχή του 
Κουτσού. Ή τον είχαν παρεξηγήσει οι κακές γλώσσες, όπως συνέβαινε και με 
πολλούς άλλους Ολύμπιους, ή κάτι είχε συμβεί μεταξύ τους στο παρελθόν 
που του διέφευγε εκείνη τη στιγμή. Τόσοι αιώνες, όλο και κάτι θα ξέχναγες. Ή 
αυτό ή το υψόμετρο, που πρέπει να του είχε ξεκουτιάνει τον εγκέφαλο. 
– Μα απλώς περνούσα, δεν πειράζει, άρχοντα... 
– Πειράζει και παραπειράζει! Θέλω, εσύ που ξέρεις από αυτά, να δεις τα νέα 
αριστουργήματά μου. Μήνες τα παιδεύω και δεν έχω μια ψυχή να μου πει μια 
γνώμη. 
– Μάλιστα. Ό,τι πείτε. 
 

Το παλάτι του Ηφαίστου ήταν το πιο άσχημο παλάτι που είχε δει ποτέ στη 
ζωή του. Παντού μέταλλο, ογκώδη άκομψα έπιπλα βαμμένα χρυσά, ενώ όπου 
υπήρχε επίπεδη επιφάνεια έβλεπες γράσο και στουπιά. Πολλά στουπιά. 
Ο Ήφαιστος περπατούσε μπροστά με γρήγορα βήματα και ο Προμηθέας ίσα 
που κατάφερνε να μένει πίσω του, κρατώντας τους τοίχους μη γλιστρήσει απ’ 
το γράσο και τα λάδια, ενώ δεν του φαινόταν τόσο παράξενο πια που ο 
Ήφαιστος κατάντησε κουτσός. 
 

Έψαχνε για λίγη ομορφιά εκεί μέσα, αλλά μάταια. Χοντροκομμένα όλα. Ακόμα 
και οι περιβόητες Αυτόματες, οι μεταλλικές γκομενίτσες του γέρου, ήταν 
ουσιαστικά το ίδιο άσχημο καλούπι γυναίκας επί πέντε. Και, παρόλο που 
είχαν μακριά ξανθά μαλλιά, παρόλο που είχαν μεγάλες καμπύλες, παρόλο 
που τους είχε δώσει γυναικεία λαλιά, δεν μπορούσες να πεις ότι κάτι από 
αυτά τις έκανε περισσότερο θηλυκές. Περισσότερο σαν κατσαρόλες με πόδια 
έμοιαζαν. Και με σύρμα για μαλλιά. 
 

Ο Ήφαιστος ήταν μακράν ο πιο άξεστος των Δώδεκα. Δε θεωρούσε ότι είχε 
ανάγκη από διπλωματία και καλούς τρόπους. Η μαστοριά του πίστευε πως 
ήταν αρκετή, και, αλήθεια, μερικά έργα του ήταν πράγματι μοναδικά, αλλά όχι 
στην εμφάνιση, όπως νόμιζε ο ίδιος. Μόνο για τη λειτουργία τους. Ήταν 
μακράν ο ευφυέστερος εφευρέτης στο σύμπαν. Καλύτερος κι απ’ τους 
Δαίμονες, που ήξεραν όλες τις πληροφορίες και τις επιστήμες απέξω κι 
ανακατωτά. Έκανε νόημα στις Αυτόματες να σταθούν απέξω, έμπασε τον 
Προμηθέα στο εργαστήρι και χωρίς πολλά πολλά πέρασε στο ψητό. 
– Εδώ είμαστε. Πώς σου φαίνονται;  
 



 122 

Τόσα γρανάζια, βίδες και σωλήνες δεν είχε ξαναδεί μαζεμένα ο Προμηθέας. Ο 
χώρος ήταν γεμάτος βρόμικα στουπιά, όξινες μα λαδερές μυρωδιές, πολλή 
σκόνη και στη μέση, σαν σε έκθεμα μουσείου, καμιά δεκαριά μικρές 
χρυσαφένιες μηχανές. Τόσο μικρές, που χωρούσαν σε μια παλάμη. Οι 
Αυτόματες στάθηκαν δίπλα στο βρόμικο πάγκο. 
– Καλές. 
– Μόνο καλές; 
– Στην ανάγκη... 
– Στην ανάγκη; 
– Που έχεις ανάγκη οπωσδήποτε από κάτι... 
– Α, πληροφορίες εννοείς; 
– Και αυτό... 
 

Ο Ήφαιστος το ήξερε ότι η Επιλεκτική Απάλειψη Μνήμης θα του άφηνε κι 
άλλα κουσούρια του άμοιρου, ενώ ο Προμηθέας, ως διακριτικός Τιτάνας, 
αποφάσισε να μη γίνει περισσότερο αδιάκριτος. Άμα ο Κουτσός είχε τόσο 
περίεργα γούστα στις γυναίκες... περί ορέξεως... Σύντομα αμφότεροι 
κατάλαβαν ότι επρόκειτο για παρεξήγηση. 
– Μα πάρ’ τες στα χέρια σου, μην ντρέπεσαι, δε χαλάνε! 
– Όχι, ευχαριστώ. 
– Τουλάχιστον πλησίασε ένα βήμα, πήγαινε πιο κοντά να τις δεις καλύτερα και 
θα σου ’ρθει η όρεξη. 
– Όχι είπα! Να μου λείπει! 
– Και τότε τι ήρθες να κάνεις; 
– Να δω τις τελευταίες σου κατασκευές... 
– Τι θα γίνει, ρε Προμηθέα, θα κοροϊδευόμαστε εδώ πέρα; Να τες! Τόση ώρα 
σ’ τις δείχνω! 
– Πού; 
– Στον πάγκο. Ναι, εκεί που σου δείχνουν και τα κορίτσια. 
– Αυτές εδώ εννοούσες τόση ώρα; Όχι τις Αυτόματες; Τις άλλες, τις μικρούλες; 
– Ποιες Αυτόματες, βρε ξεκούτη; Τις μικρούλες, ναι! Μικρές, μα κούκλες, ε; 
– Πανέμορφες... 
– Ευχαριστώ. 
– Ναι, αλλά... 
– Αλλά τι; 
– Τι κάνουν ακριβώς; 
– Α, ναι! Παιδεύτηκα τόσο να τις κάνω όμορφες που ξεχάστηκα να σου πω τα 
καλύτερα. Να σας συστήσω λοιπόν: Αγαπητέ Προμηθέα, ιδού οι Υπολογιστές 
μου! 
– Υπολογιστές; Κάπου το ’χω ξανακούσει αυτό. 
– Το ’χω ξαναχρησιμοποιήσει για ένα άλλο, αλλά ναυάγησε. Πώς σου 
φαίνεται; 
– Έτσι κι έτσι. 
– Ναι, αντιεμπορικό όνομα, αλλά δεν υπάρχει λόγος να πονοκεφαλιάζω μετά 
από τόσα ξενύχτια να τους βρω και έξυπνο όνομα. Έχω σοβαρότερα 
πράγματα να ασχοληθώ. Τα ονόμασα λοιπόν με το προφανές. Υπολογίζουν, 
που λες, τα πάντα, σου δίνουν απαντήσεις και λύσεις. Λες να τα πω λυσάρια; 
 

Η οικειότητα που ένιωθε ο Προμηθέας για τον Ήφαιστο ήταν κάτι 
πρωτόγνωρο. Λες και ήταν φίλοι που είχαν να ιδωθούν καιρό και τώρα τα 



 123 

λέγανε σαν να μην πέρασε μια μέρα. Χωρίς φόβο ή ενδοιασμό, συνέχισε να 
του μιλά όπως θα μίλαγε σε έναν παλιόφιλο. 
– Μπα, δεν ακούγεται καλά. Αντισθένη έχει τύχει να ακούσεις; 
– Ποιον, το φιλόσοφο τον Αντισθένη; Της Γης; 
– Ναι. Στην Αγορά. 
– Μη με αρχίσεις κι εσύ πάλι τα ίδια για ονόματα και «αρχή σοφίας ονομάτων 
επίσκεψις» και άλλες μπαρούφες! Μου ’χετε σπάσει τα νεύρα όλοι σας με 
αυτό το πράγμα πια! Πέταξε εκεί ο Αντισθένης μια κοτσάνα και μου ’χετε κάνει 
το κεφάλι νταούλι να το λέτε και να το ξαναλέτε. Σε παρακαλώ! 
– Εδώ που τα λέμε, έχει ένα δίκιο το ανθρωπάκι. Εάν τα ονόματα που δίνεις 
δεν είναι σπουδαγμένα και αποτέλεσμα σοβαρής έρευνας, την καις την 
εφεύρεση. Κρίμα απ’ το Θεό... εεε... που λέει ο λόγος... 
– Εντάξει, το ξέρω. Αλλά είναι πολύ ηλίθιο αυτό, βρε Προμηθέα. Όπως ηλίθιοι 
είναι και οι περισσότεροι που αγοράζουν έργα τεχνολογίας και κολλάνε στα 
ονόματα, στις συσκευασίες και αν το χρωματάκι ταιριάζει με τα ποδήματα. Τι 
κάνει είναι το τελευταίο που ενδιαφέρει όλους αυτούς. Για μόστρα τα 
παίρνουν. Πες μου δηλαδή, είναι δυνατόν να παιδεύομαι αιώνες να φτιάξω 
ένα αριστούργημα και να σκουριάζει στον πάτο της θάλασσας μόνο και μόνο 
επειδή το ονόμασα, για παράδειγμα, Υπολογιστή Αντικυθήρων; Μιλάμε για 
ζώα! 
– Δεν έχεις άδικο. Να σου πω, μη σκοτίζεσαι άλλο, πραγματικά δεν αξίζει. 
Άμα την κάνουν καλά τη δουλειά τους, μια χαρά θα πάνε. Υπολογίζουν; Ε, 
Υπολογιστές θα τους πεις και σ’ όποιον αρέσει! Το πολύ πολύ να περιμένεις 
λίγο παραπάνω μέχρι να μαθευτεί και να πιάσουν στην αγορά. Σιγά, πού 
ξέρεις, μπορεί και ο Υπολογιστής των Αντικυθήρων ακόμα, έπειτα από 
μερικούς ψωροαιώνες, να εκτιμηθεί δεόντως. 
– Ναι, μωρέ, εκεί θα κολλήσουμε; Υπολογιστές. Που λες, δεν υπάρχει κάτι 
που να μην το ξέρουν τα άτιμα! Να, αυτό εδώ ξέρει όλα τα μαθηματικά. Όλα. 
Αυτό φυσική, τούτο γεωγραφία και κείνο εκεί το λειψό μια νέα τέχνη, είναι 
πολύ της μόδας λέει. Κριτική σκέψη λέγεται... λογική και αλήθεια, δηλαδή 
άσχετα από τον παρατηρητή και αυτά που τον συμφέρουν. Που να μην 
έσωνα... 
– Κριτική σκέψη; 
– Άσε, θα σου πω μετά. Ό,τι θες υπολογίζουν. Εσύ τα ρωτάς κι αυτά τα άτιμα 
απαντούν. Να, εγώ πατάω το κουμπί κι εσύ κάντου αυτουνού μια ερώτηση. 
Μαθηματικά ρώτα το. Μόνο αυτά ξέρει αυτό. Και πήγαινε πιο κοντά, για να 
σιγουρευτώ ότι θα πιάσει τον ήχο. 
 

Ο Προμηθέας στάθηκε ακριβώς από πάνω του και με δυνατή καθαρή φωνή 
έκανε την πρώτη ερώτηση που του ήρθε στο κεφάλι: 
– Πόσο κάνει πέντε και πέντε; 
– Δέκα. 
– Βρε Προμηθέα, ξεκούτιανες τελείως; Σχεδόν με προσβάλλεις με αυτά που 
ρωτάς! Άκου πέντε συν πέντε! Θα καθόταν ποτέ νομίζεις ένας μάστορας σαν 
του λόγου μου να ασχοληθεί με απλή πρόσθεση; 
– Εεε... συγγνώμη... Ας ρωτήσω κάτι άλλο τότε... Έτοιμος; 
– Έτοιμος, έτοιμος. Το πάτησα. Λέγε. 
– Ωραία. Πόσα άστρα έχει το σύμπαν; 
– 85842378975113054326795421358584237897511305432… 
– Όχι! Πάει, κόλλησε! 



 124 

– Τι; Κόλλησε; 
– Δε σ’ το ’πα, ε; Φτου, θα το ξέχασα! Οι απαντήσεις που αγγίζουν το άπειρο 
είναι σαν ιοί για τους Υπολογιστές. Βλέπεις, δεν είναι σχεδιασμένα να μη σ’ τα 
λένε επακριβώς. Ινάτι, όχι αστεία. Κολλάνε σαν χαζά όλα τους τα συστήματα, 
λες και θα χαθεί ο κόσμος αν δε σ’ το βρούνε αυτό που ρωτάς. Λες και 
κόλλησαν ιό. Σαν τρελές αγελάδες κάνουνε. Να πάρει! 
– Συγγνώμη, δεν το ’θελα... 
– Δεν πειράζει, ευκαιρία να το γράψω και στις οδηγίες χρήσης. Μη μου ζητάνε 
αποζημιώσεις μετά. 
– Θα τα πουλήσεις; 
– Προς το παρόν θα κατοχυρώσω την πατέντα. Αργότερα βλέπουμε. 
– Δε μου ’πες, αυτός με την Κριτική σκέψη, τι ακριβώς κάνει; 
– Λογικές σκέψεις και αλήθειες. Αντικειμενικές και βάσει δεδομένων μόνο. 
Μισεί τα συναισθήματα. Εκτός απ’ την ειρωνεία. Δυστυχώς, αυτή μου ξέφυγε. 
Εσύ του λες μια πρόταση και αυτό σου λέει πού χάσκει. Αν χάσκει, φυσικά! Τα 
παράλογα σου βρίσκει και σου δίνει τα λογικά. Μη νομίζεις όμως, ούτε εγώ τα 
βγάζω πέρα πια μαζί του. Πάρ’ το. Πάρ’ το μην το βλέπω. Σ’ το χαρίζω. Ό,τι 
θες, θα πατάς το κουμπί και θα σου σφυράει τη λύση αυτομάτως. Όποια 
γλώσσα κι αν ακούσει την ξέρει και θα σου απαντάει κιόλας σ’ αυτή. 
– Ναι, ε; 
– Πρόσεχε όμως μην του δώσεις πολύ αέρα γιατί είναι πολύ ξεροκέφαλο 
μαραφέτι δαύτο. Μια ερώτηση στο τόσο και φτάνει. Ποτέ δεν το βάζει κάτω. 
Ποτέ όμως. Την τελευταία φορά τρία ολόκληρα μερόνυχτα σερί με κοντράριζε, 
μέχρι που δεν άντεξα. Το πέταξα στον τοίχο κι έμεινε λειψό. Αλλά, μη σκας, δε 
χαλάνε με τίποτα τα άτιμα. Και τι το ρώτησα δηλαδή; Απλά πράγματα. 
Πάτησα το κουμπί και του είπα: «Πόσο έξυπνος είμαι στ’ αλήθεια, αφού είμαι 
ο δημιουργός σου;». Και το αχάριστο άρχισε να λέει, να λέει, μόνο σακάτη 
που δε με είπε! Ξεκινήσαμε από την εξυπνάδα μου και φτάσαμε στα παιδικά 
μου χρόνια. Ε, από τότε δεν του ξαναμίλησα, κι έτσι μου έμεινε αμανάτι. 
Κανένας σεβασμός, ντιπ, ούτε απέναντι σε Θεούς. Είναι ικανό να φέρει 
αντίρρηση και στον ίδιο τον Δία! Επικίνδυνο παλιόπραγμα. Γι’ αυτό πάρ’ το 
σου λέω! 
– Ευχαριστώ. 
– Οχ, πάλι ξεχάστηκα. Πρέπει γρήγορα να ξεκολλήσω τον άλλο με τα 
μαθηματικά... Βγάζει καπνούς, θα εκραγεί! Φύγε. Φύγε, Προμηθέα, μη σου 
’ρθει καμιά ξέμπαρκη. Και μη χαθείς καμιά χιλιετία πάλι, ε; Γρήγορα! Κορίτσια, 
πετάξτε τον μέχρι έξω να σωθεί! 
– Εντάξει, Ήφαιστε. Ευχαριστώ και πάλι.  
Μεμιάς πλησίασαν τρεις Αυτόματες, σήκωσαν τον Προμηθέα στα χέρια και 
τον πέταξαν με δύναμη στη μέση του δρόμου. Οι επιθυμίες του Κουτσού ήταν 
διαταγή! 
 
 

Καλές Τέχνες 
 

– ΤΙ ΛΟΥΣΑ ΕΙΝΑΙ ΑΥΤΑ; Το παράκανες! Τι αλυσίδα είναι αυτή, καλέ μου; Πιο 
χοντρή κι απ’ το χέρι του Αυτόματου! 
– Μπιπ! 



 125 

– Μόνο πιο χοντρή; Και πιο χρυσή! Μαρσύα, καλά σ’ τα λέει η Έριδα, αυτή τη 
φορά το παράκανες με τη μόστρα. Το αστέρι που κρέμεται στη μέση της 
αλυσιδάρας συμβολίζει κάτι; 
– Ναι, ότι θα γίνω μεγάλο αστέρι. 
– Εσύ; 
– Γιατί, Αελλώ, έχεις αντίρρηση; Μπορεί να με διόρισε ο Δίας να φυλάω τα 
βουνά και τα λαγκάδια, αλλά εγώ είμαι παιδί της πόλης, παιδί των δρόμων. 
Θα γίνω το αστέρι των δρόμων του Ολύμπου και μια μέρα θα παρακαλάς να 
γίνεις η σκύλα μου! 
– Αστέρι, ε; 
– Ναι. 
– Καλλιτέχνης σαν να λέμε δηλαδή, γιόκα μου; 
– Ναι, Έριδα, γιατί; Δε σου γεμίζω το μάτι εγώ; 
– Όχι, βρε. Μη μας αποπαίρνεις αμέσως. Φυσικά, και μπορείς να γίνεις 
αστέρι, δε λέω. Αυτό που θέλω να μάθω είναι ποια θα είναι η τέχνη σου. 
Εννοώ, εντάξει, καλλιτέχνης των δρόμων, μα οι δρόμοι έχουν πολλών λογιών 
καλλιτέχνες. Θα ζωγραφίζεις τοίχους και πεζοδρόμια; Θα παίζεις μονόπρακτα; 
Θα κάνεις τον κωμικό, τον ταχυδακτυλουργό ή μήπως τον παπατζή; 
– Εγώ, Αελλώ μου, λέω ότι μάλλον θα κάνει τον ταχυδακτυλουργό. Φαντάσου 
να καταφέρει να εξαφανίσει αυτή τη διακριτική αλυσιδάρα! Όντως θα γίνει 
μεγάλο αστέρι μετά! 
– Γελάσαμε, θείτσα. Τραγουδιστής είμαι, αν θες να ξέρεις. Τραγουδιστής των 
δρόμων. 
– Μα η φωνή σου είναι... ε, δε θα την έλεγες και αγγελική. Εννοώ, ότι άμα 
είχες καλή φωνή, θα το γνωρίζαμε τόσους αιώνες, έτσι δεν είναι; 
– Τα δικά μου τραγούδια δε χρειάζονται καλή φωνή. Τα δικά μου τραγούδια 
δεν έχουν σκοπό τη διασκέδαση, τη χαρά, το ξεφάντωμα και το χορό. Τι με 
περάσατε, για κάνα βλάχο Σειληνό, να χορεύω και να παίζω λύρα γύρω από 
τον Διόνυσο σαν καραγκιοζάκι; 
– Ναι, πες τα μας. Ξες τι τυχερά ιέχου ιγώ; 
– Κάτσε, βρε Στάφυλε, να μάθουμε! Τι σόι τραγούδια είναι τότε, Μαρσύα μου; 
– Είναι τραγούδια αγωνιστικά, αφυπνιστικά και κυρίως καταγγελτικά! Δε 
χρειάζομαι ούτε μουσικά όργανα ούτε αγγελική φωνή ούτε ωραία εμφάνιση. 
Χρειάζομαι μονάχα δυνατούς στίχους, που θα χτυπάνε κατακέφαλα κάθε 
αδικία που συναντώ, κάθε κρυφό μυστικό και κάθε ανομία των ισχυρών του 
Ολύμπου. Τα τραγούδια μου δε θα είναι απλά τραγούδια, θα είναι 
χιονοστιβάδα, θα είναι κίνημα, γροθιά στο στομάχι εκείνων που εξουσιάζουν 
και βάλσαμο στην ψυχή των καταπιεσμένων ημίθεων, ακολούθων και 
τεράτων. 
– Κόψε κάτι... 
– Όπως είπα και πριν, θα μείνετε άφωνοι! 
– Κάτσε, για να ’χουμε καλό ρώτημα, μπορώ να ακούσω ένα τέτοιο τραγούδι 
για να καταλάβω περί τίνος πρόκειται; 
– Τι, εδώ μέσα; 
– Ναι αμέ, γιατί; Η πρώτη φορά θα ’ναι που εκδηλώνεται εδώ μέσα ένα 
ψώνιο; 
– Εδώ, ανάμεσα στα τζογόμουτρα και μπροστά στο χρυσό τενεκέ με τα 
ροδάκια, να με τρελάνει μετά στα μπιπ και μπιπ; 



 126 

– Έλα τώρα, άσε τις ντροπές. Παραδέξου το, καλύτερα να ντροπιαστείς 
πρώτα εδώ μεταξύ μας, παρά στην κεντρική πλατεία. Άσε που μας έχει φάει η 
περιέργεια. 
– Ναι, αλλά δεν είναι τόσο απλό. Χρειάζομαι κάποια πράγματα, λίγο χώρο και 
κυρίως ρυθμό. Αφήστε που δεν έχω κάνει ακόμα επίσημη πρόβα. Δεν έχω 
τελειοποιήσει καν τον ήχο! 
 

Οι ενδοιασμοί του όμως πήγαιναν στράφι. Πριν προλάβει να σκεφτεί άλλες 
δικαιολογίες, τα βαριά τραπέζια είχαν τραβηχτεί στην άκρη της σάλας και ο 
Αυτόματος βρισκόταν καπελωμένος με έναν κουβά και κρεμασμένος από τη 
χοντρή σιδερένια αλυσίδα του ταβανιού. Μπροστά στα πόδια του Μαρσύα 
είχαν απλωθεί όλων των λογιών τα μουσικά όργανα, μια σειρήνα και ένα 
μπουζούκι, από την τελευταία αποτυχημένη καλλιτεχνική απόπειρα του 
Χάρου. 
 

Ο Μαρσύας, μην μπορώντας να κάνει πίσω και κάτω από τα υπεροπτικά 
βλέμματα των συμπαιχτών του, που περίμεναν επιτέλους κάποιος να 
ντροπιαστεί και να μπορούν να τον κράξουν –όχι όπως με τον Χάρο, που δεν 
τους έπαιρνε να πουν κιχ–, αποφάσισε να τους αποδείξει τι σημαίνει 
αγωνιστικό τραγούδι και αληθινός καλλιτέχνης. Όχι, με τίποτα δε θα ήταν 
εκείνος το θύμα ενός νέου γύρου πειραγμάτων. 
– Εεε... Αιγαίωνα, θα χρειαστώ δυο απ’ τα κεφάλια σου. 
– Ναι, φυσικά. Διάλεξε. 
– Αν δε σε πειράζει, θέλω αυτό με την ψιλή κοριτσίστικη φωνή, με το 
συμπάθιο κιόλας, κι εκείνο που μίλαγες προχτές στην Έριδα· ξέρεις, αυτό που 
έμοιαζε με χοντρή κόρνα, σαν της Πλάσης; 
– Αυτό; 
– Όχι, νομίζω το πίσω του ήτανε. 
– Αυτό; 
– Α γεια σου! 
– Κι αυτό; 
– Εδώ είμαστε! Για να δούμε, τι άλλο... 
 

Ο Μαρσύας άρχισε να παίρνει τα πάνω του και αποφάσισε να τραβήξει όσο 
μπορούσε τα διαδικαστικά, όχι μόνο για να πάρει θάρρος. Ήταν της θεωρίας 
πως για να αντιμετωπίσει κάποιος έναν καλλιτέχνη στα σοβαρά, πρέπει να 
συμμετέχει στην αγωνία του, στις προετοιμασίες, ακόμα και στο ίδιο το έργο, 
έτσι ώστε, όταν έρθει η στιγμή να τον κρίνει, να πάρει λίγο μέρος και η καρδιά, 
μπας και του βγει πιο γλυκιά η καζούρα. 
– Λοιπόν, με αυτό το κεφάλι, Αιγαίωνα, θα κάνεις μπιχ μπιχ. Για κάνε μία να 
σε ακούσω. 
– Μπιχ μπιχ. 
– Μπράβο! Και με το άλλο, ου ου. Κοφτά τα ου. Μην τα τραβάς, ε; Έλα μία να 
σε ακούσω. 
– Ου ου ου ου ου. 
– Τέλεια! Τώρα μαζί. 
– Μπιχ μπιχ, ου ου, μπιχ μπιχ, ου ου... 
Έδειχνε με το δάχτυλο μια το κεφαλάκι με την ψιλή φωνή, μια το άλλο με τη 
φωνή καραμούζα. 
– Μπιχ μπιχ, ου ου, μπιχ μπιχ, ου ου... 
 



 127 

Όσο ο δείκτης του χεριού του στρεφόταν διαδοχικά στα μικρά αλλά 
θαυματουργά κεφάλια του Αιγαίωνα, ο Μαρσύας κρατούσε το άλλο χέρι του 
ψηλά με την παλάμη ανοιχτή, κουνώντας το ρυθμικά στον αέρα και λυγίζοντας 
κάθε φορά τα γόνατα στο μονότονο και σχεδόν εκνευριστικό ρυθμό. Οι θεατές 
τα παρατηρούσαν όλα αυτά με υπομονή, χωρίς να σκεφτούν να τον 
αποπάρουν. Ακόμα. Ποτέ δεν πρέπει να σταματάς κάποιον που αποφάσισε 
να ρεζιλευτεί, μέχρι να συνειδητοποιήσει ότι είναι πια πολύ αργά για να 
συνεχίσει να διατηρεί την αξιοπρέπειά του. Κάποιοι δεν το συνειδητοποιούν 
ποτέ, άλλοι πιο αργά απ’ ό,τι θα έπρεπε και πιο σπάνια κάποιοι ελάχιστοι 
αποδεικνύουν ότι αξίζουν. Όλοι ήλπιζαν για το πρώτο. 
 

– Λείπει κάτι ακόμα. Βρόντη, μπορείς να τραντάξεις την ψυχή μας με μερικές 
σφυριές; Όχι τόσο ψηλά! Μην παίρνεις θάρρος! Δε θέλω τίποτα δυνατό, έτσι 
λίγο θα σηκώνεις το σφυρί σου και θα το αφήνεις απαλά να ακουμπά στο 
πάτωμα. Ίσα να μπει λίγο μέταλλο στον ήχο. Για να δω... 
– Τουμπ τουμπ τουμπ. 
– Αυτός είσαι! Μόνο φρόντισε να το κάνεις συνέχεια, δεν πρέπει να 
σταματήσεις καθόλου όσο θα λέω το τραγούδι. Ακολούθα το ρυθμό του 
Αιγαίωνα. 
 

Το πρόσωπο του Βρόντη φώτισε. Ένιωσε για πρώτη φορά πραγματικά 
χρήσιμος στο Τυχερό Κουτί, αληθινό κομμάτι της παρέας. Λόγω του 
προβλήματος με τη βροντερή φωνή του, δεν μπορούσε να μιλάει καθόλου, κι 
έτσι κανείς δεν του απηύθυνε το λόγο. Κι αν του ξέφευγε καμιά κουβέντα, τα 
άκουγε κιόλας απ’ όλους μετά. Λες και ήταν μόνιμα τιμωρία. Είχε φτάσει πια 
στο σημείο να νιώθει παρείσακτος εκεί μέσα. Μα το πάθος του για τον τζόγο 
δεν τον άφηνε να τους παρατήσει. Τώρα θα ήθελε να μιλάει για ώρες απ’ τη 
συγκίνηση, που ήταν επιτέλους χρήσιμος και που μάλλον τον συμπαθούσαν 
τελικά. Κι αυτός τους συμπαθούσε, απλώς τους είχε παρεξηγήσει προφανώς. 
 

Έκανε ένα χαρούμενο νεύμα και σήκωσε με όση χάρη θα μπορούσε να 
διαθέτει ένας Κύκλωπας το θεόρατο σφυρί του από το πάτωμα, για να δείχνει 
σε ετοιμότητα. Κάποιοι, βλέποντας τόσο ενθουσιασμό και χαρά στη φάτσα 
του, μαζεύτηκαν στην άκρη για να μη φάνε καμιά ξώφαλτση σφυριά. Τα 
βλέμματα των θαμώνων τον έπεισαν να παραλείπει το κομμάτι της χάρης στο 
μέλλον, αν δε θέλει να νιώθει στ’ αλήθεια παρείσακτος. 
– Κάτι ακόμα λείπει, αλλά δεν μπορώ να το εντοπίσω. Για να σας ακούσω 
όλους μαζί μια φορά και θα δούμε ύστερα… ένα, δύο, τρία. 
 

Ο Αιγαίωνας με τα δυο του κεφάλια και ο Βρόντης είχαν καταφέρει να 
συγχρονιστούν καλά, όμως το αποτέλεσμα δεν ήταν τίποτα παραπάνω από 
ένας μονότονος γδούπος, που, αλήθεια, είχε παραξενέψει πολύ το κοινό, 
καθώς δεν έμοιαζε καθόλου με αυτά που θεωρούσαν μουσική στον Όλυμπο. 
Λύρες δηλαδή, αγγελικές φωνές, κάνα μπουζουκάκι από τον Χάρο και σπάνια 
τίποτα τσιρίδες από καμιά σειρήνα. Α, και τις άριες της Αελλώς όταν μιλούσε 
για την καριέρα που παράτησε και πόσο σπουδαία τραγουδίστρια της όπερας 
ήταν αλλά την έφαγαν τα κυκλώματα του Ολύμπου και οι αγαπητικιές του Δία. 
 

– Δυστυχώς, φοβάμαι πως θα αναγκαστώ να παραδεχτώ ότι χρειάζομαι τον 
τενεκέ εκεί επάνω... 



 128 

– Όχι, αυτό πάει πολύ! Βρε Μαρσύα, μας δουλεύεις; Τον καπελώσαμε, τον 
δέσαμε, τον κρεμάσαμε και τώρα θες να τον πείσουμε να σε βοηθήσει κιόλας; 
– Ναι, σιγά το πρόβλημα, ρε Αελλώ. Πώς μιλάς έτσι στον καλλιτέχνη; Άσε, 
Μαρσύα μου, μην ασχολείσαι με την κότα, θα του κουνήσουμε ένα νόμισμα 
και θα σου πω εγώ... 
– Εγκέλαδε, τίποτα δε χρειάζεται να του κουνήσεις. Κάνε μου τη χάρη, 
ξεκρέμασε το κονσερβοκούτι κι άσ’ τον μπροστά μου, σε παρακαλώ. Δε 
μπορεί, ως καλλιτέχνη θα με σεβαστεί. 
– Αγόρια, ούτε λεφτά θα χρειαστούν ούτε καλλιτεχνικές ευαισθησίες ούτε 
τίποτα. Αφήστε το καβουρντιστήρι σε μένα. 
 

Ο Εγκέλαδος δε χρειάστηκε να σηκώσει ούτε το δαχτυλάκι του. Μονάχα 
κοίταξε προς το μέρος του κρεμασμένου Αυτόματου και μεμιάς οι αλυσίδες 
τινάχτηκαν και τον μπίστηξαν στο πάτωμα. Η Έριδα μεταμορφώθηκε στα 
γρήγορα σε ξανθιά νταρντανογυναίκα κι έσπευσε να βγάλει τον κουβά από το 
κεφάλι του Αυτόματου, δήθεν αναστατωμένη. 
– Μπιιιιιιιιιιιιιιιιιιιιιιιιιιπ. 
– Είσαι καλά; Έλα, βρε ομορφούλη. Φωνάζεις, τι φωνάζεις; Μην το κάνεις 
τώρα θέμα, μια πλακίτσα σού έκαναν τα παλιόπαιδα, πώς κάνεις έτσι; 
– Μπιιιιιιιιιιιιιιιιιιιιιιιιιιπ! 
– Σοβαρά; Συγγνώμη, Αυτόματε, δεν είχαμε ιδέα ότι φοβάσαι τα ύψη! Πες 
όμως τίποτα κι εσύ, βρε μωρό μου! 
– Μπιιιιιπ μπιιιιιιιπ! 
– Σ’ το ορκίζομαι, δεν ακούσαμε τίποτε. Ακούσατε εσείς, παιδιά, τον Αυτόματο 
να φωνάζει ότι έχει υψοφοβία; Είδες; Κανείς! Θα ακούγαμε εμείς τέτοιο 
πράγμα και θα σε αφήναμε εκεί επάνω νομίζεις; 
– Μπιπ. 
– Μην ανησυχείς. Τώρα που το ξέρουμε όλοι, υποσχόμαστε πως δε θα 
ξανασυμβεί! Πάντως δεν έχεις δίκιο να μην σκαρφαλώνεις. Από εκεί ψηλά 
φαινόσουν πολύ γοητευτικός. Σου πάει πολύ το ύψος, αγόρι μου. 
– Μπιμπίπ; 
– Μα το Θεώ! Σε ζαχαρώνα με τόση ώρα με την Αελλώ. Αλλά ας τα αφήσουμε 
αυτά. Εδώ με τα παιδιά είπαμε να ετοιμάσουμε ένα παρτάκι να περάσει η ώρα 
και σε περιμέναμε για ν’ αρχίσουμε. Γίνεται παρτάκι χωρίς εσένα; Ε, γίνεται; 
– Μπιπ μπιπ μπιπ! 
– Μα και βέβαια είσαι φίλος μας! Ξέρεις τι καλά που θα περάσουμε; Θα 
χορέψουμε, θα τραγουδήσουμε... όμως...φτου! Πρέπει να βρούμε μουσική 
πρώτα. Κάτι έχουμε ετοιμάσει για ορχήστρα, αλλά... 
– Μπιπ. 
– Θα έκανες τέτοιο πράγμα; Ωραία. Για να δεις πόσο σημαντικός είσαι για την 
παρέα μας, θα είσαι το πρώτο όργανο στην ορχήστρα! 
– Μπιιιιιιιιιιιιιιιιιιιιιιιιιπ!!! Μπιμπίπ; 
– Τέλεια! Όχι εγώ. Να εδώ ο καλλιτέχνης, ο Μαρσύας, θα σου πει τι να κάνεις. 
Μαρσύα, έλα εδώ. Δείξε στον καλό μας φίλο, τον Αυτόματο, το ρόλο του στην 
ορχήστρα. 
– Αυτόματε παλιόφιλε, εσύ θα έχεις το σημαντικότερο ρόλο στη μουσική μου. 
Θέλω, όσο θα τραγουδάω, να κάνεις μπιπ. 
– Μπιπ; 
– Ναι, μπιπ. 
– Μπαπ νταπ γκουπ γκλιν μπλινγκκκ; 



 129 

– Το ξέρω ότι μπορείς να κάνεις κι άλλους ήχους, αλλά εγώ το μπιπ 
χρειάζομαι... Ή, τώρα που το σκέφτομαι, για κούρδισέ το λίγο αυτό... 
– Μπιπ; 
– Ναι. Τέλεια! Μπορείς δηλαδή ταυτόχρονα να κάνεις μπιπ και γκλιν; 
– Μπιπ. 
– Αυτό ήταν! Το ’χουμε, παιδιά! Αιγαίωνα, Βρόντη, καθίστε πίσω από τον 
Αυτόματο και με το τρία ξεκινάτε όλοι μαζί να κάνετε τους ήχους που σας 
ζήτησα. Φροντίστε να συγχρονιστείτε και κυρίως να μην κάνετε πολλή 
φασαρία, για να ακούγονται οι στίχοι, εντάξει; Βρόντη, για σένα το λέω, ακούς; 
Κι εσείς οι υπόλοιποι δεν είστε εδώ μόνο θεατές, πρέπει να συμμετέχετε. 
Πρέπει να ακολουθείτε τις κινήσεις μου. Και φροντίστε να μάθετε με τη μία τα 
λόγια του ρεφρέν, θα ήταν τέλειο το αποτέλεσμα αν το τραγουδούσατε εσείς 
αυτό. Μόλις πιάσω το αφτί μου, θα καταλάβετε ότι αυτό είναι το ρεφρέν. 
Δώστε προσοχή να το μάθετε καλά, έτσι; 
 

Οι ελάχιστοι που είχαν απομείνει γύρω του τον κοιτούσαν βαριεστημένα πια, 
ξέροντας καλά πως μπορεί κάλλιστα να έχεις μπροστά σου τον πιο 
ενθουσιώδη και ένθερμο καλλιτέχνη, που προετοιμάζεται σκληρά και δίνει όλο 
του το είναι για να παρουσιάσει την καλύτερή του παράσταση, αλλά 
αυτό τις περισσότερες φορές δεν έχει καθόλου να κάνει με το αποτέλεσμα. 
Το πάθος και το ταλέντο, αντίθετα με ό,τι γνώριζαν τα ζντούπια στη Γη, 
μπορεί να ήταν αδέρφια, αλλά ποτέ δεν ήταν σιαμαία, ούτε καν δίδυμα. Και 
ειδικά αν λάμβανε κανείς υπόψη τις δαιμονικές φήμες, που συνήθως έπεφταν 
μέσα, πως ούτε καν συμπαθούσε το ένα το άλλο. 
– Πάμε τώρα όλοι μαζί με το τρία. Ένα, δύο... 
 

Οι μονότονοι ήχοι συνέθεταν μια ασυνήθιστη μουσική, που ακουγόταν σαν 
τον ήχο ενός ποταμού από βίδες, σπασμένα τζάμια και γεμάτο γάτες. Και στα 
παράξενα τραντάγματα που προκαλούσε στις ψυχές των γεμάτων περιέργεια 
θαμώνων η μουσική αυτή ήρθαν και οι στίχοι για να δημιουργήσουν μερικές 
εξαιρετικά ενδιαφέρουσες εικόνες σε αυτή την αλλοπρόσαλλη πρεμιέρα. Ενώ 
η ορχήστρα έδινε το ρυθμό, ο Μαρσύας χαμήλωσε το παντελόνι του, όσο 
τουλάχιστον επιτρεπόταν, και άρχισε να τραγουδά ή μάλλον να μιλά γρήγορα, 
μέσα όμως στο ρυθμό, κουνώντας το ένα του χέρι στον αέρα ή σημαδεύοντας 
με το δείχτη του έναν έναν τις φάτσες στο κοινό. 
 

Ανθρωπάκι ηλίθιο μικρό που ζεις εκεί στη Γη, τάχα χωρίς ελπίδα, 
Μάθε πως κι εδώ στο βουνό των δικών σου Θεών τα βάσανα είναι ίδια. 
Κι εμείς πονάμε όταν ο Δίας μάς ρίχνει κεραυνούς στα κεραμίδια 
Κι εμείς θυμώνουμε με το λιγούρη που μας αρπάζει τα κορίτσια 
Κι εμείς σπαράζουμε απ’ τα ξόρκια των Θεών που μας ρημάζουνε τα 
σπίτια, 
Μα δε μιλάμε γιατί ζούμε πιο κοντά τους από εσάς,  
Ακούτε ζντούπια; 

 

Μοιάζουμε, ζντούπι, σε νιώθω καλά,  
μα εσύ, τυχερέ, μένεις μακριά. 
Εσύ θα ζήσεις, θα έχεις μαλλιά,  
θα αμαρτήσεις, θα τρως καλά! 
Μη με θαυμάζεις, ζντούπι, μπες στο πετσί μου και νιώσε χάλια, 
Πλοκάμια, χαυλιόδοντες, πηχτά πράσινα σάλια. 



 130 

Γιο! 
 

Είναι σα να σου κόβουν το κεντρί, να χάνεις το κέρας, 
Να σου πεθαίνουν τρία κεφάλια, δυο φτερά κι ένα τέρας! 
Είναι να σου σηκώνεται η ουρά απ’ την τρομάρα, 
Κάθε που ένας απ’ τους Δώδεκα τρώγεται για φαγωμάρα. 

 

Ζντούπι εσύ πεθαίνεις, δίνεις δυο φράγκα στη βάρκα και ξεμπερδεύεις. 
Εγώ, ζντούπι, εγώ τι έχω; Δεν πεθαίνω, δε θα γλιτώσω, θα βολοδέρνω. 
Εσύ έχεις σώμα, έχεις κεφάλι, έχεις δέρμα ροδαλό, χάρη και Άδη, 
Εγώ είμαι τέρας, μισός τράγος, είμαι ο Μαρσύας, ένας Σάτυρος φτωχός 
και μαύρος! 

 

Μοιάζουμε, ζντούπι, σε νιώθω καλά,  
μα εσύ, τυχερέ, μένεις μακριά. 
Εσύ θα ζήσεις, θα έχεις μαλλιά,  
θα αμαρτήσεις, θα τρως καλά! 
Μη με θαυμάζεις ζντούπι, μπες στο πετσί μου και νιώσε χάλια, 
Πλοκάμια, χαυλιόδοντες, πηχτά πράσινα σάλια. 
Γιο! 

 

Το κοινό συνέχισε να κουνά ό,τι είχε για χέρια. Ο Αιγαίωνας, ο Βρόντης και ο 
Αυτόματος δεν έλεγαν να σταματήσουν να δίνουν ρυθμό, ενώ ο Μαρσύας, 
άλλο που δεν ήθελε, σκάρωσε στα γρήγορα ακόμα ένα στίχο: 
 

Μην πράξω ύβρη, δεν είμαι αχάριστος,  
όλα τα τέρατα τα φρόντισε ο Ύψιστος! 
Γλιστράμε παντού, έχουμε θέα,  
τρανό πατέρα και άφθονο κρέας. 
Έχουμε ρόλο, θέση, ιεραρχία,  
άσε που δε φοβόμαστε ιερατεία. 
Απλά τραγουδάω όταν νιώθω μόνος,  
όταν βαριέμαι και δεν περνάει ο χρόνος. 

 

Μοιάζουμε, ζντούπι, σε νιώθω καλά,  
μα εσύ, τυχερέ, μένεις μακριά. 
Εσύ θα ζήσεις, θα έχεις μαλλιά,  
θα αμαρτήσεις, θα τρως καλά! 
Μη με θαυμάζεις ζντούπι, μπες στο πετσί μου και νιώσε χάλια, 
Πλοκάμια, χαυλιόδοντες, πηχτά πράσινα σάλια. 
Γιο! 

 

Η αλήθεια είναι πως η ρίμα, το νόημα και ο ειρμός των στίχων δεν ήταν το 
δυνατότερο σημείο της τέχνης αυτής. Όλη αυτή η λογοδιάρροια, σε 
συνδυασμό με το ρυθμό μιας άτσαλης αλλά περιέργως κατάλληλης μουσικής, 
καθώς και μιας γερής λέξης πού και πού, έκανε το μέσα τους να τραντάζεται 
δυνατά, και αυτό ήταν ένα εντελώς καινούριο συναίσθημα για τα αποπαίδια 
του Ολύμπου, που μέχρι τότε τραντάζονταν μόνο απέξω τους. 
 

Πόσο μάλλον όταν το διαφορετικό αυτό τραγούδι, όχι μόνο χάιδευε τα αφτιά 
κάθε τέρατος εκεί μέσα, μα παράλληλα εξέφραζε τουλάχιστον ένα παράπονό 



 131 

τους, που σίγουρα είχε σκεφτεί ο καθένας τους, αλλά ποτέ δεν είχε τολμήσει 
να πει φωναχτά. Όμως, παρότι τους κέρδισε όλους από τον πρώτο ακόμα 
στίχο, θα είχαν ένα μεγάλο πρόβλημα τώρα να αντιμετωπίσουν. Τα 
παράπονα, οι διαμαρτυρίες και οι αγώνες στον Όλυμπο ήταν πρακτικές που 
μπορεί να είχαν μεν αποτέλεσμα, ποτέ όμως το αποτέλεσμα που επιδίωκες. 
 

Εκτός φυσικά κι αν ο αρχικός σου στόχος ήταν να ανακαλύψεις αν έχουν πάτο 
τα Τάρταρα ή πώς θα ήταν αν σε έθαβαν ζωντανό κάτω από ένα ψηλό βουνό 
της Γης. Για όλους έγινε αμέσως προφανές ότι ο Μαρσύας, παρότι πολλά 
υποσχόμενος καλλιτέχνης, παρότι τους στερούσε τη μεγάλη χαρά να τον 
κοροϊδεύουν για καιρό, γιατί δεν τους πήγαινε η καρδιά να το κάνουν έπειτα 
από τέτοια συγκίνηση, δυστυχώς, έπρεπε να αποθαρρυνθεί από το πρώτο 
λεπτό για να μην πάθει κακό. Κι αυτό που ένοιαζε τους περισσότερους δεν 
ήταν το κακό που θα πάθαινε μόνο, αλλά κυρίως αυτά που πιθανόν θα 
ομολογούσε στους Δώδεκα λίγο πριν το πάθει. Συγκεκριμένα, την ομολογία 
της ύπαρξης του Τυχερού Κουτιού. Και αυτό δεν ήταν κάτι που θα ρίσκαραν 
έτσι εύκολα. Δε θα άφηναν να ξεμπροστιαστεί το στέκι τους τόσο απλά. Απ’ 
την Αδράστεια το φοβόντουσαν και τώρα ήταν μια ανάσα να την πατήσουν 
απ’ τον Μαρσύα. 
 

– Τι ήταν αυτό; Τραγούδι το λες εσύ αυτό; 
– Μωρέ καλλιτέχνης να σου πετύχει! Ουουου ου ουου! 
– Πουοπό, πουοπό! Αναγούλ’ μι έπιασ’ ουρέ ατάλαντου! 
– Χάλια τα αφτιά μου! Αηδίασα τόση ώρα! Καλά που τελείωσε αυτό το 
βασανιστήριο! 
– Μαρσύα, πάρ’ το χαμπάρι, δεν είμαστε εμείς για καλλιτεχνίες, φίλε μου, και 
μάλιστα στην ηλικία μας. Κάτσε στ’ αβγά σου! Άντε, Αυτόματε, πιάσε ένα 
πρόγραμμα και πάμε να λογαριάσουμε κάνα ματσάκι. 
– Ναι, μωρέ Πρωτέα, πες του τα! Έχουμε πιο ενδιαφέροντα πράγματα εδώ. 
Το άκουσες το καινούριο σενάριο; 
 

Ο Μαρσύας κατάλαβε. Αυτός δε θα καταλάβαινε; Ο πρωτεργάτης στα 
πειράγματα των άλλων; Έστω ελάχιστα να προσφερόταν κάτι για κάζο, 
μανούλα αυτός. Γνώριζε καλά πως, αν πραγματικά δεν τους άρεσε η 
παράστασή του, τώρα θα τον είχαν περιλάβει για τα καλά και δε θα ’ξερε πού 
να κρυφτεί από την ειρωνεία και τα αστεία τους. Για μήνες. Άσε που αν τελικά 
δεν τους άρεσε η τέχνη του, κι αυτό σήμαινε ότι επρόκειτο τουλάχιστον για ένα 
αριστούργημα, θα έμπαιναν οπωσδήποτε σε πειρασμό για μεγαλύτερης 
εμβέλειας γιουχάισμα, πρώτη πρώτη η Αελλώ θα πέταγε πάνω από την πόλη 
να κρώξει τα νέα. Χώρια ο Πρωτέας, που θα μεταμορφωνόταν σε αέρα για να 
φτάσει γρηγορότερα στην αυλή της Ήρας, να μηνύσει πρώτος στην 
αφρόκρεμα τα σπουδαία νέα. Τώρα δεν είχε συμβεί ούτε το ένα ούτε το άλλο. 
Κι επειδή τόσα χρόνια ποτέ δεν είχε συναντήσει θαμώνα στο Τυχερό Κουτί 
που έλεγε όχι στο κάζο σε κάθε πιθανή και απίθανη ευκαιρία, κατάλαβε ότι 
συνέτρεχε σοβαρός κίνδυνος σε αυτό που πήγαινε να κάνει. 
 

Δε θα τον άφηναν ατιμώρητο οι Θεοί να τους τα χώνει, και μάλιστα μπροστά 
στα παλάτια τους. Άλλωστε ήταν και ο ίδιος μάρτυρας σε πολλές αξιόλογες 
τέχνες που θάφτηκαν χωρίς δεύτερη σκέψη, μόνο και μόνο για να μη βάλουν 
το αγαπημένο τους στέκι σε κίνδυνο. Οι μιμήσεις του Πρωτέα, τα 
επαναστατικά γκράφιτι του Αιγαίωνα, οι καυστικές μαντινάδες της Αελλώς, 



 132 

ήταν τόσα πολλά τα παραδείγματα τεχνών που θα μπορούσαν να τους 
κάνουν διάσημους, πάμπλουτους και λατρεμένα τερατόπαιδα των Θεών, αντί 
για μόνιμα άφραγκους τζογαδόρους. Όλα όμως έχουν το τίμημά τους. Είναι 
σαν τη βαρυστομαχιά και τους Κύκλωπες. 
 

Όλοι τους γνώριζαν καλά ότι, άμα καταπιείς ένα κοπάδι πρόβατα, δε θα 
μπορείς να κουνήσεις ούτε φρύδι από τον πόνο, μα, παρ’ όλα αυτά, μόλις τα 
έβλεπαν, δεν υπήρχε καμιά περίπτωση να μην ορμήσουν κατά πάνω τους. 
Ο Μαρσύας ήταν πια διατεθειμένος να δεχτεί να χαθεί για πάντα η τέχνη του 
για να σώσει το Τυχερό Κουτί. Του αρκούσε που τους άρεσε τόσο πολύ το 
τραγούδι του, ώστε δεν μπήκε ούτε ένας τους στον πειρασμό να τον χλευάσει.  
 

Γύρισε προς τον Εγκέλαδο και έκανε τον ανήξερο. 
– Το ποιο, Σικελέ; 
– Το «Οικολογία». Ειδικάτα πρώτα δύο σκέλη του, το «Πράσινη Ανάπτυξη» 
και το «Ανακύκλωση». 
– Δεν το ’χω ξανακούσει. Πράσινη Ανάπτυξη; Λαδομπογιά; 
– Ιδέα δεν έχω. Πρωτέα, έλα κατά δω, ρε τζιμάνι, εσύ που το διάβασες και τα 
ξέρεις αυτά. Για πες μας, λαδομπογιά ή ντουκόχρωμα είναι αυτό το πράσινο 
σενάριο; 
– Όχι, ρε παιδιά. Δεν καταλάβατε, δεν εννοεί βάψιμο. Μην το γελάτε καθόλου, 
έχει ψωμί το σενάριο αυτό. 
– Τι εννοεί τότε; 
– Χοντρικά, πας, παίρνεις έναν Υπόκοσμο, του ανεβάζεις ένα τσικ τη 
θερμοκρασία, ρίχνεις λίγο λάδι στα νερά του, αφαιρείς λίγο οξυγόνο από τον 
αέρα του ή, τέλος πάντων, βάζεις τον Ήφαιστο να σ’ τον γεμίσει μαύρους 
καπνούς, που δε λένε να φύγουν, και αυτό ήταν! Όλα τα ζντούπια παθαίνουν 
Οικολογία! 
– Ψοφάνε δηλαδή; 
– Όχι ακόμα, ντε, μη βιάζεστε! Πρώτα τα γεμίζεις τύψεις ότι αυτά φταίνε για 
την κατάντια, ότι, και καλά, πρέπει να σέβονται τον πλανήτη τους και να μην 
τον καταστρέφουν, να μην πετάνε τίποτα και βρομίζουν το περιβάλλον τους, 
ότι οφείλουν να φτιάχνουν φιλικά μηχανήματα προς τον πλανήτη και τέτοια. 
– Τι ενδιαφέρον μπορεί να έχει αυτό το πράγμα για να πάμε να το φυτέψουμε 
στη Γη; 
– Καλά, διάβασε το σημείο που λιώνουν οι πάγοι κι έλα μετά να μου πεις. 
 
 
 

Ήρωας 
 

ΜΙΑ ΑΠΕΡΙΓΡΑΠΤΗ ΜΠΟΧΑ κατέκλυσε την είσοδο του μαγαζιού της Σκύλλας. 
Εκνευρισμένη που τη διέκοπταν πάλι απ’ το αγαπημένο της μέτρημα των 
νομισμάτων, άνοιξε με φούρια την πόρτα του λογιστήριου κι έτρεξε έξω να δει 
ποιος προμηθευτής είχε το θράσος να την επισκεφθεί από τόσο νωρίς. 
– Ο Μεγακλής κατέφθασε στην πατρίδα του. Πάρε, γριά, το σκυλάκι σου! 
– Άντε, ρε πουλάκι μου! Πού ήχιουν τόσιες μέρεχ; Καρδιακιά με έκανεχ. 
Δόκχια χιοι Κύριε! 
– Αμφέβαλε κανείς για τη δύναμη του Μεγακλή; Αμφέβαλες, γριά, αν θα τα 
καταφέρει ο ημίθεος; 



 133 

– Οοοόχι, μεγάλε μου ήρωα. Παρεκγήγηχιεχ! Φωτιά να πέχιει να με κάπχιει! 
Απλά, να, καθυχτέρηχιες λιγουλάκι. Κι εκείνο το κοπάδι βόδια... 
– Ο Μεγακλής συνάντησε λίγα εμπόδια στον Άδη, μα οι άθλοι σου 
ολοκληρώθηκαν μέχρι τον τελευταίο. Έπειτα, μην παραπονιέσαι, γυναίκα, 
μόνο ο τελευταίος σου έλειπε. Ο Μεγακλής φρόντιζε και σου έστελνε αμέσως 
κάθε άθλο που σκότωνε. Θα το πάρεις τώρα το σκυλάκι σου; 
– Εντάκχιει, εντάκχιει, Μεγακλή μου, τα λάμβανα τα δέματα με τουχ άθλουχ 
χιου, όλα τα πήρα, δε λέω. Και τον Κάπρο και τιχ Όρνιθεχ, ακόμα και το κραχί. 
Όχιο για το τελευταίο, δεν πειράγιει καθόλου, εχιύ να είχαι καλά, θα προλάβω 
να το μαγειρέπχιω κι αυτό. Χκυλάκι είπεχ; Τι είναι αυτό; 
– Ο Κέρβερος του Άδη, γριά! Ο τελευταίος άθλος του Μέγα Μεγακλή! 
– Ααα... Ο Κέρβεροχ, ε; Πιφφφ... εεε... εντάκχιει, τι να πειχ. Άχ’ τον εκεί, ε... θα 
τον μαγειρέπχιω το βράδυ. 
– Ο Μεγακλής παγαίνει τώρα να αναπαυθεί και από αύριο θα έρχεται 
καθημερινά για την αμοιβή του. Α, και από τον τελευταίο άθλο, τον Κέρβερο, ο 
Μεγακλής δικαιούται να του σερβίρεις τη μεγάλη ουρά. Όλη. 
– Εντάκχιει, Μεγακλέα μου, έννοια χιου εχύ, θα γλείφειχ τα δάχτυλά χιου, καλή 
κχεκούραχιη και τα λέμε αύριο. Χτην ευχή του Δία, παλικάρι μου! Όνειρα 
γλυκά! 
– Ο ήρωας χαιρετά! 
– Χτα κχιακίδια, πανίβλακα. Καλά που βρήκα βόδια μόνη μου. 
 

Παρόλο που η Σκύλλα και οι δούλοι της ήταν ανθεκτικοί πια σε κάθε είδους 
μπόχα, και ειδικά σε αυτή του σάπιου κρέατος, κανείς τους δεν μπορούσε να 
αντέξει το πτώμα του Κέρβερου. Περίμενε να περάσουν μερικά ακόμα 
μαρτυρικά δευτερόλεπτα και αφού σιγούρεψε η γριά ταβερνιάρισσα ότι ο 
Μεγακλής είχε απομακρυνθεί για τα καλά, πρόσταξε τους δούλους της να 
έρθουν και να μαζέψουν το κουφάρι του Κέρβερου. Ήδη η μπόχα είχε 
εξαπλωθεί τόσο, που οι λιγοστοί περαστικοί λιποθυμούσαν ή ξέρναγαν στις 
γωνίες. Δεν ήταν εποχή να επιβεβαιώσει το κακό της όνομα στη γειτονιά. 
Έδωσε διαταγή να πάρουν αμέσως μακριά και να κάψουν το νεκρό φύλακα 
του Άδη, να ρίξουν τη στάχτη του στο βαθύτερο πηγάδι της Ισόπολης και μετά 
να το σφαλίσουν με μεγάλες πέτρες. Το λουρί τους, είπε, να το ξεφορτωθούν 
κι αυτό στο πηγάδι. 
 

Στην απίθανη περίπτωση που κανείς αυτόπτης μάρτυρας δεν είχε δει τον 
Μεγακλή να διαπράττει το φόνο, δεν ήθελε να υπάρχει κανένα στοιχείο που 
να τη συνδέει με όλο αυτό. Βέβαια δύσκολα θα άρχιζε έρευνες ο Άδης, δεν 
έδινε δεκάρα για τον Μεγακλή. Κι από τέρατα στον Κάτω Κόσμο, να φάνε κι οι 
κότες! Τους μήνυσε μονάχα να μην ξεχάσουν να του κόψουν και να 
κρατήσουν την ουρά. Έπρεπε να κάνει την καρδιά της πέτρα και να τη 
μαγειρέψει για το βλήμα. Ή μήπως να χρησιμοποιούσε την ουρά του Κάπρου 
αντί αυτής; Μπα, μετά από λίγο δεν της φάνηκε καθόλου κακή ιδέα να τον 
ταΐσει με την ουρά του Κέρβερου. Ίσως επιτέλους να κατάφερνε να 
δηλητηριάσει τον... ηλί-θεο, μπας και γλίτωνε τόσων ημερών τσάμπα φαΐ. Κι 
έτρωγε πολύ το παιδοβούβαλο! 
 
 

Το Τζίνι 
 



 134 

Ο ΠΡΟΜΗΘΕΑΣ με μια κίνηση βρέθηκε στην Πλάση. Θα έπιανε τον πρώτο 
διαφορετικό που θα συναντούσε μπροστά του και θα του τα έλεγε όλα. Ότι 
επρόκειτο για ένα ακόμα κουτό παιχνίδι των Θεών και πως δεν έπρεπε με 
τίποτα να το κερδίσουν, διότι η ανθρωπότητα θα γονάτιζε έπειτα από κάτι 
τέτοιο. Ήθελε βέβαια να τους τα πει όλα, ήθελε να εξομολογηθεί πως αυτό 
που τα ζντούπια σε Γη και Υποκόσμους ονόμαζαν «καθημερινότητα» ήταν η 
τρέλα των Θεών σε όλο της το μεγαλείο και τίποτε άλλο. Κάποια στιγμή, 
σκεφτόταν ο Προμηθέας, θα έβρισκε τη δύναμη να εναντιωθεί στους Δώδεκα 
και στις βάναυσες πρακτικές τους ενάντια στους ανθρώπους κι ας 
καταδικαζόταν αιώνια μετά. Σίγουρα θα τους ξεμπρόστιαζε κάποια στιγμή, μα 
όχι ακόμα. Μια αόρατη δύναμη, μα κι εκείνος ο συνεχής πόνος στην καρδιά 
τον κρατούσαν πίσω. Προς το παρόν θα βοηθούσε ανώδυνα την Πλάση, 
λέγοντας μόνο τη μισή αλήθεια. 
 

– Καλημέρα σας! 
– Καλημερούθκια. 
– Μήπως θα μπορούσα να σας αναθέσω μια εργασία; Πρόκειται για μια 
επιγραφή... 
– Όι. 
– Μα, καθίστε να σας πω τι θέλω πρώτα. Κι έπειτα, πληρώνω καλά! Θα 
ανταμειφθείτε πλουσιοπάροχα για τον όποιο κόπο σας! 
– Όι λαλώ σου! Εν δουλέφκω. Φύε. Το μααζίν έκλεισεν για σήμερα! 
– Μα, κύριε, σας ικετεύω, έκανα τόσο δρόμο για να σας επισκεφθώ. Όλα τα 
μαγαζιά είναι ανοιχτά, αφού το κοίταξα, δεν είναι αργία σήμερα ούτε γιορτή, 
σας παρακαλώ! 
– Πρέπει να κλείνω τζιαι γλήορα! Εννά έρτουσιν τζιαι εννά φακκούν την πόρτα 
σε λίο, να πάρουσιν τον φόρον που επληρώνουμεν εμείς οι ξένοι, τζιαι εν έχω 
ριάλλια εις την τσέπην! 
– Και τι έγινε; 
– Μια περιουσίαν μου λείπει για να ξεπληρώσω όλους τους φόρους. Αν 
έβρουσίν με δαμαί, εννά πάρουσιν ούλλα τα εργαλεία τζιαι πώς εννά 
δουλέφκω μετά; Φύε σου λαλώ, τζιαι έλα αύριο πάλι όπου εννά πουλώ τες 
τσούρες τζιαι έθθα κινδυνεύει το μααζίν! 
– Τι μου λέτε; Γιατί όλα αυτά; Η Ισόπολη ήξερα ότι ήταν ένα από τα καλύτερα 
μέρη να ζει κανείς! 
– Γιατί εν θέλουν μας! Για να μας διώξουσιν, κάμνουσίν τα ούλλα! Σαν τους 
σίιλους! 
– Ποιος ο λόγος γι’ αυτό, παρακαλώ; Αμαρτήσατε; Έχετε διαφορετικές 
πολιτικές απόψεις; Κάνατε κάποιο έγκλημα; 
– Καλό! Εν εγεννήθηκα εις την παλιοπόλην τους. Είμαι Σαλαντιδός, αυτό 
φταίει! 
– Σοβαρά; 
– Τζιαι το κοπελλούιν μου, ο Μικροκλής μου, όπου εγεννήθητζεν δαμαί, εν τον 
κάμνουνε σωστόν πολίτη. Εν πιάνεται λαλούν. Πρέπει να ’σιει που πίσω του 
εκατό γενιές για να τονε κάμουνε πολίτη, για να τονε γράψουσίν το εις τα 
κιτάπια των σαν δικό τους. Τζιαι ούλλοι θωρούν σε περίεργα άμαν εν είσαι 
Ισοπολίτης. Άις με λαλώ σου! 
– Συγγνώμη, αλλά δεν προλαβαίνω να σας ακούσω άλλο. Σας έβαλα σε αυτή 
τη δυσάρεστη διαδικασία να μου τα εξιστορήσετε γιατί ήθελα απλώς να 
σιγουρευτώ ότι πραγματικά συμβαίνει αυτό το κακό στη Σφαίρα. Μη σας λέω 



 135 

ψέματα, αγαπητέ, τα γνωρίζω όλα αυτά και πολλά άλλα που δεν σας περνούν 
ακόμη απ’ το μυαλό. Αλλά δεν έχω καθόλου χρόνο. Καθόλου! Δώστε 
προσοχή, παρακαλώ. Δεν είμαι θνητός, κύριε, δεν είμαι άνθρωπος σαν κι 
εσάς, είμαι ο Προμηθέας, ο Τιτάνας. Κατέβηκα εδώ στην Πλάση μόνο και 
μόνο για να σας προειδοποιήσω. Από τον Όλυμπο κατεβαίνω. Ακούστε, 
κινδυνεύει όλο το ανθρώπινο γένος σε ένα τέτοιο δηλητηριασμένο σενάρ... 
κόσμο. Εάν αρχίσουν οι διχόνοιες ανάμεσά σας ποιος είναι ανώτερος από 
ποιον, πολύ σύντομα θα αλλάξει για πάντα η ανθρωπότητα όπως την ξέρετε. 
Χώρια που θα κουβαλάτε αυτές τις έχθρες για αιώνες! Έτσι, για να 
σιγουρευτείτε και να μην αμφιβάλλετε ούτε μια σταλιά, ναι, όλοι οι άνθρωποι 
είναι ίσοι. Ο ίδιος ο Δίας το λέει αυτό, τον έχω ακούσει εγώ με τ’ αφτιά μου. 
Βέβαια, εδώ που φτάσανε τα πράγματα δεν έχουμε πολλές επιλογές. Το μόνο 
που μπορώ να κάνω για να σας βοηθήσω είναι να σας τονίσω πως οφείλετε 
πάση θυσία να δεχτείτε ειρηνικά κάθε απόφαση των Ισοπολιτών. Όσο άδικη, 
όσο εξοργιστική, όσο σκληρή κι αν είναι, εσείς πρέπει να σκύψετε το κεφάλι 
και να την υπομείνετε. Το ξέρω πως θα χρειαστεί να υποφέρετε κι άλλο, μα θα 
το κάνετε για το καλό της ανθρωπότητας. Μόνο η ηρεμία και η ειρήνη θα σας 
σώσουν! Η παραμικρή μάχη, ακόμα και μια χούφτα νεκροί θα κάνουν την 
ανισότητα θελκτική στους Θεούς. Όχι, όχι. Τι λέω; Εννοούσα θα κάνει την 
ανισότητα να μεγαλώσει. Και δεν πρέπει να την αφήσετε να μεγαλώσει σε 
καμία περίπτωση. Να, θα σας δώσω και κάτι που μετέφερα από τον Όλυμπο, 
για να μπορείτε να αντιμάχεστε τις διακρίσεις που θα συναντάτε από δω και 
πέρα μεταξύ ξένων και γηγενών. Δεν είναι όπλο. Θα αντιμάχεστε με λόγια και 
επιχειρήματα. Όχι με όπλα. Αυτό απαγορεύεται, αν θέλετε να σώσετε τον 
εαυτό σας και την οικογένειά σας. Σύμφωνοι; Ειρηνικά, κύριέ μου, ειρηνικά. 
Να το θυμάστε αυτό. 
 

Ο Εμβρόντητος δε γνώριζε απολύτως τίποτα για τον Προμηθέα και πόσο 
ψηλά τον είχαν οι άνθρωποι. Δε γνώριζε τίποτα για τη φωτιά που τους χάρισε, 
τα γράμματα και κυρίως τη σκληρή τιμωρία που υπέστη για χάρη των 
ανθρώπων. Για τα γράμματα, βέβαια, δεν ήταν τόσο σίγουρος ποιος τα έφερε 
στη Γη, μα για τη φωτιά ήταν. Από μικρός ήξερε πως η φωτιά ήταν δώρο του 
Δία αυτοπροσώπως. Συγκεκριμένα, το δώρο έγινε αμέσως αφού έριξε εκείνον 
το γαλάζιο κεραυνό γεμίζοντας κρατήρες το χωριό του προπάππου του. 
 

Η ιστορία έλεγε πως μετά τον ασυνήθιστο μα καταστροφικό αυτόν κεραυνό, το 
μεγαλύτερο που είχε βαστήξει ποτέ ο Δίας μέχρι τότε, μετάνιωσε τόσο για τη 
σκληρή τιμωρία του μικρού αυτού χωριού, που αποφάσισε να δωρίσει στους 
ανθρώπους του ένα δώρο αντάξιο της μεγάλης του ψυχής. Το μεγαλύτερο 
δώρο όλων: τη φωτιά. Και το δώρισε. Σχεδόν αμέσως. Πάνω στα σπίτια τους. 
Κι όπως συχνά συμβαίνει με τα σημαντικά πράγματα και τους μεγάλους 
ευεργέτες, μπορεί εκείνη ακριβώς τη στιγμή οι κάτοικοι να μην εκτίμησαν 
δεόντως το υπέρτατο αυτό δώρο, κυρίως επειδή συνοδευόταν από έναν 
εξίσου υπέρτατο κεραυνό, όταν όμως η ατμόσφαιρα του χωριού γέμισε τσίκνα 
και άρχισε να ευωδιάζει το ξεροψημένο κρέας, μυρωδιά εντελώς άγνωστη 
μέχρι τότε στην ανθρωπότητα, τότε όλοι ξέχασαν το πένθος και το ’ριξαν στη 
γιορτή και στο χτίσιμο ναών του Δία. Μόνο τότε κατάλαβαν πόσο θα άλλαζε η 
ζωή τους. Και οι οδοντοστοιχίες τους… 
 

– Φύε είπα σου τζιαι σταμάτα να περιπαίζεις με! 
– Καταλαβαίνω τον εκνευρισμό σας. Κι εγώ στη θέση σας πιθανόν να ένιωθα 



 136 

το ίδιο. Δε διαθέτω πολύ χρόνο όμως, πρέπει να προλάβω να σας δώσω το 
μοναδικό όπλο που μπορείτε να χρησιμοποιήσετε άφοβα, το όπλο της 
λογικής, πριν με δει κάποιο μάτι και τα καταστρέψει όλα. Λοιπόν, πάρ’ τε αυτό 
και προσοχή, παρακαλώ. Εδώ είναι η λύση που ψάχνετε, πρόκειται για έναν 
Υπολογιστή παλάμης. Υπολογίζει τη λογική των προτάσεων που λαμβάνει. 
Δεν υπάρχει ούτε μία γλώσσα στην Πλάση που να μην τη γνωρίζει, ενώ ξέρει 
να τις απαντά κιόλας. Ό,τι παράλογη ή ψευδή πρόταση ακούτε, θα πατάτε 
αυτό εδώ το κουμπί και θα λαμβάνετε αυτομάτως τη μοναδική αληθινή και 
λογική απάντηση. Που, σας προειδοποιώ, δε θα αρέσει σε πολλούς. Μα εσείς 
οφείλετε να επιμείνετε στη χρήση του Υπολογιστή. Κάποιες φορές δε θα 
αρέσει ούτε ακόμα και σ’ εσάς. Μα θα παίρνουν απάντηση όσοι πίστεψαν 
λάθος πράγματα. Σας παρακαλώ μη διστάσετε να το χρησιμοποιήσετε ακόμα 
και ενάντια στην Ισόπολη αν χρειαστεί. Σας ικευτεύω, είστε ο μόνος που 
μπορεί να σώσει την ανθρωπότητα! 
 

Το βλέμμα του Εμβρόντητου τράβηξε για λίγο ο γιος του, που έπαιζε στη 
γωνία, και μέχρι να ξαναστρέψει τη ματιά του, ο Προμηθέας είχε γίνει καπνός. 
Η ευγένεια αυτού του άγνωστου άντρα ήταν κάτι πρωτόγνωρο για τον 
Εμβρόντητο. Οι καθημερινές του συναναστροφές συνοψίζονταν ως τότε σε 
κοφτές ματιές μέσα από στενεμένα μάτια, ελάχιστα θεόσφιχτα λόγια και 
απόσταση όχι λιγότερη από τρία μέτρα. Αυτό δηλαδή που κάποιος θα 
ονόμαζε φιλικό περιβάλλον. Σε ένα λάκκο με φίδια. Αυτός όμως ο άντρας, 
παρόλο που ξεστόμιζε τρελά πράγματα, σχεδόν τον ξάφνιασε με την 
καλοσύνη του. Όχι όπως συμβαίνει όταν συναντάς ένα τζίνι, που, παρόλο 
που ξαφνιάζεσαι και απορείς που υπάρχουν στ’ αλήθεια τζίνι, ξεκινάς αμέσως 
μετά να σκέφτεσαι καλά τις τρεις ευχές σου, προσέχοντας μην πέσεις στις 
παγίδες που άκουσες στα σχετικά ανέκδοτα. Λογοκρίθηκαν. Περισσότερο 
ξαφνιάστηκε όπως όταν συναντάς έναν τρελό στο δρόμο και σου εξιστορεί τα 
οράματα που βλέπει για τη Συντέλεια του Κόσμου, που θα συμβεί από στιγμή 
σε στιγμή. Και επειδή κατά βάθος σού φαίνεται καλός άνθρωπος, τον χτυπάς 
φιλικά στην πλάτη και κάνεις πως πιστεύεις τις ακατανόητες ασυναρτησίες 
του, ενώ χαίεραι που έχεις μπροστά σου μια τρελή, άρα αθώα, ψυχή. 
 

Με αυτή την έννοια, ο Εμβρόντητος ένιωθε κάποιες τύψεις για τον τρόπο που 
μίλησε στον άγνωστο άντρα. Κι έπειτα, ήταν και το μαραφέτι που του έδωσε. 
Χωρίς αντάλλαγμα. Δεν του είχε ξανατύχει τέτοιο πράγμα. Ένα μικρούλι 
χρυσαφένιο διαολόπραμα όσο μια φέτα ψωμί, με ένα κουρδιστήρι αριστερά 
και άλλο ένα σπασμένο δεξιά. Όπως και να ’χε, ένα χρυσό αντικείμενο είχε 
αξία, δεν ήταν να το αψηφάς. Το έβαλε στο σακούλι που κρεμόταν στο λαιμό 
του και αποφάσισε ότι είχε σημαντικότερα πράγματα να ασχοληθεί μέχρι να 
έρθει η ώρα του να προσπαθήσει να το πουλήσει. 
 

Το πιθανότερο ήταν να ανακάλυπτε τότε πως δεν είναι αληθινό χρυσάφι και 
πως ίσως κάποιος ήθελε να του κάνει φάρσα. Και μπορεί η λογική του να μην 
τον άφηνε να ανοίξει ούτε μια χαραμάδα σκέψης στο παράξενο αυτό 
περιστατικό, η περιέργειά του όμως, που ήταν πιο ψηλή και πιο νταρντάνα, 
δεν άφησε παράθυρο για παράθυρο που να μην του ρημάξει τα τζάμια.   Ο 
Εμβρόντητος, γεμάτος περιέργεια, έκλεισε στα γρήγορα το μαγαζί κι έκατσε 
στην πίσω αυλή να δοκιμάσει το παράξενο χρυσό του απόκτημα. Πάτησε το 
κουμπί προσεκτικά, πλησίασε το πρόσωπό του στον Υπολογιστή και είπε την 
πρώτη φράση που σκέφτηκε: 



 137 

– Είμαι άντρας. 
– Είσαι. 
 

Ένα μεγάλο χαμόγελο σχηματίστηκε στο πρόσωπό του, όπως συμβαίνει σε 
κάθε άντρα που, ενώ γνωρίζει πολύ καλά το φύλο του, περιέργως χαίρεται 
τρομερά όταν ακούει να του το λένε οι άλλοι. Παράλληλα ήταν πολύ ευχάριστη 
η έκπληξη, ήταν πολύ παράξενο αυτό που έβλεπε και άκουγε. Είχε δίκιο ο 
άγνωστος επισκέπτης του. Απαντούσε στ’ αλήθεια το άτιμο. Κι έλεγε την 
αλήθεια! Συνέχισε χαρούμενος με την αμέσως επόμενη λογική πρόταση: 
– Είμαι τζιαι όμορφος. 
– Όι, εν είσαι. 
   

Το Πεπρωμένο 
 

ΤΑ ΣΤΟΙΧΗΜΑΤΑ και οι πληροφορίες έδιναν κι έπαιρναν μέσα στο 
μπουκεράδικο. Ο καθένας είχε τη δική του θεωρία, τη δική του ενημέρωση, 
πάντοτε εκ των έσω, και κυρίως το βασικότερο εργαλείο του τζογαδόρου, τη 
διαίσθησή του. Για την Πλάση τα πράγματα ήταν πιο περίπλοκα, καθώς 
καθυστερούσε πολύ να βγάλει σκορ, ώστε να πάνε οι Δώδεκα σε ψηφοφορία. 
– Πώς πάει το σενάριο της Πλάσης; 
– Βαρεμάρα, φίλε μ’. Λιήχτου, κυρ διαιτητά, συμφωνούμι λιέμε, άιντε να 
τελειώνουμι! Βαρεμάρα, φίλε μ’, κι άγιος ο θιός. 
– Ε, όχι και άγιος ο θεός. Ποιoν θεό ξέρεις εσύ, ρε τυρόγαλο, που να ’ναι 
άγιος; Θα πέσει κεραυνός να μας κάψει. 
– Που λέει ου λόγους, βρε Σικελέ. Όχου, πιάστηκες κι εσύ απού μια λέξ’! 
Ιέκφρασ’ είνι! Αμέσους να μ’ απουπάριτι ούλοι σας. Δεν έχου ψυχούλα ιγώ; 
– Έλα κόψε πάλι την κλάψα, πονηρόβλαχε. Έτσι, ε; Τόσο χάλια τα πράγματα 
στην Πλάση; Κάτσε να δούμε τι λέει η εφημερίδα, γιατί, αν περιμένω να μάθω 
τα γεγονότα από εσένα, φωτίστηκα. 
– Ούτι τρίχα ανθρώπινη δεν ιέχει κουμπηστεί. Άκου που σ’ λέω! Λόγια, λόγια, 
λόγια. Έργα κανείς τις. Δεν ιέχει νόημα. Απουρώ γιατί του τραβάνι άλλο μι την 
Πλάσ’! Γιατί κι δεν τιν πιρνάν’ ιένα χιράκι Λήθη, να τρέξ’ κάνα νέου σενάριου 
εκεί κάτ’. Να ιδούμι κι εμείς προυκουπή! 
– Για κάτσε, πώς βγάζεις έτσι συμπεράσματα, ρε κύριος; Εδώ ο 
Πληροφοριοδότης γράφει πως δε γίνηκε ακόμη η Σύνοδος. Πώς θες, να ’ούμε, 
να χυθεί αίμα, χωρίς χειροπιαστή αιτία, χωρίς διωγμούς; Άμα δηλαδή ήσουν 
θνητός εσύ, θα έβαζες μπροστά τα στήθια σου να γίνεις κιμάς για μια... 
υπόνοια; Ή έστω για μια λέξη, ένα βλέμμα; Μην κοιτάς εμάς που 
τσαμπουκαλευόμαστε και φαγωνόμαστε για ψύλλου πήδημα. Είναι γιατί δεν 
ψοφάμε. Πάνω Κόσμος, Κάτω Κόσμος, για εμάς δεν έχει σημασία, γι’ αυτό 
είμαστε τόσο άνετοι. Αυτοί όμως δεν έχουν τέτοια. Δεν είναι παίξε γέλασε να 
είσαι θνητός. Μπες λίγο στην ψυχολογία τους, μπες στα σανδάλια τους και 
δες τον κάθε Υπόκοσμο με τα δικά τους μάτια μια φορά! Μάθε να παίζεις 
σωστά το δελτίο σου! 
– Σαν καλά να μ’ τα λέει ου Σικελός, πιδιά... σαν να ιέχει λιγουλάκ’ δίκιου. 
– Πάντα έχω δίκιο. Άραξε και περίμενέ το λίγο. Όπου να ’ναι θα σου 
αποδώσει αυτό το ματς. Τώρα που και καλά ήρθαν τα πράγματα στο αμήν, 
του κερατά, θα αναγκαστούν να πάρουν μέτρα οι «ανώτεροι» για να κάνουν 
ζάφτι τους άλλους. Μπορεί να τους τη βαρέσει μια ωραία πρωία, να αρπάξουν 



 138 

τις χαντζάρες τους και να κόψουν στα δύο όλους τους διαφορετικούς. Αρκεί να 
ξεκινήσουν οι διωγμοί και μετά το ’χουμε ξαναδεί το έργο. Σίγουρα λεφτά. Εγώ 
λέω ότι θα τα πάει καλά. Θα τα τσεπώσουμε πάλι. Παίξε κι έναν άσο. 
 

Ο Χάρος, σκυμμένος ακόμα στα δελτία του, κάνοντας τον απορροφημένο απ’ 
τη μελέτη, κρυφάκουγε τον Στάφυλο και τον Εγκέλαδο να εκθέτουν 
επιχειρήματα για την τύχη του σεναρίου της Πλάσης. Τώρα που ο Προμηθέας 
του είχε θυμώσει για κάποιο λόγο, και μάλιστα με αφορμή τον Υπόκοσμο που 
συζητούσαν παραδίπλα, ένιωθε και πάλι στα σκοτάδια. Αβοήθητος. Εδώ και 
λίγες μέρες που ο φίλος του είχε εξαφανιστεί, αισθανόταν και πάλι τη μοναξιά 
του τζογαδόρου, που μαντεύει σχεδόν στα τυφλά, που κρυφακούει κάθε φήμη 
με την ευχή να είναι αληθινή και που δεν έχει μια σταθερά να πατήσει, μια 
όποια παραπάνω γνώση. 
 

Λίγες μέρες πριν, είχε ηρεμήσει για τα καλά με ολόκληρο Προμηθέα στο πλάι. 
Είχε πληροφορίες από πρώτο χέρι, έπαιζε εντός έδρας, ήταν γνώριμο το 
γήπεδο και τα παιχνίδια, σχεδόν σικέ. Ο Προμηθέας ήταν το λαγοπόδαρό του, 
τον ένιωθε σαν φυλαχτό. Τώρα πια, μην καταλαβαίνοντας ούτε τα βασικά για 
το σενάριο της Πλάσης, παρά μόνο ότι για κάποιο λόγο το ανθρώπινο πνεύμα 
θα καταστραφεί, ο Χάρος αξιοποιούσε καθετί που άρπαζε το αφτί του από 
τους γύρω. Του φάνηκε κι εκείνου πως είχε δίκιο ο Σικελός. Ο παίχτης ο 
σωστός όφειλε να μπει μια ιδέα στα σανδάλια των κατοίκων του κάθε 
Υποκόσμου. Να φάει λίγη απ’ τη λέζα του κάθε σεναρίου και μετά να κάτσει 
να ζυγίσει τα πράγματα για να υπολογίσει αποτελέσματα. 
 

Βέβαια, ο Εγκέλαδος τα ’λεγε αυτά γιατί είχε ζήσει λιγάκι ανάμεσα σε 
ανθρώπους, ήξερε δυο πράγματα γι’ αυτούς, έστω τα βασικά. Οι υπόλοιποι 
δεν είχαν ιδέα. Ντιπ. Πώς να μπει στη θέση ενός ανθρώπου η Αελλώ, για 
παράδειγμα, όταν το μόνο ανθρώπινο συναίσθημα που είχε νιώσει ποτέ της 
ήταν η επίμονη φαγούρα από τις κοτόψει- ρες; Ο Μαρσύας, πάλι, τι λόγο είχε 
να φοβηθεί το κέρατο, τα είχε δύο και καμάρωνε κιόλας γι’ αυτά! Αν πεις η 
Έριδα, εκεί ήταν πραγματικά λαχείο! Κι άντε να έβρισκε μια κουτσομπόλα να 
χωθεί στα πασούμια της. Θα την έβρισκε όμως νέα ή γριά; Κι αν ήταν γριά, 
πώς θα πειθόταν να σπέρνει ζιζάνια χωρίς ανταμοιβή; Χωρίς έστω λίγο ξανθό 
μαλλί; Μα κι απ’ την άλλη, είτε γριά είτε νέα γινόταν, είχε κι άλλο πρόβλημα 
μπροστά της. Ως τώρα, άμα φούντωνε ο καβγάς, μπορούσε να κάνει ένα 
τσουφ και να εξαφανιστεί. Εκεί κάτω όμως; Οι έριδές της δεν ήταν παίξε 
γέλασε για να τις σπέρνει μια θνητή! 
 

Μα η δυσκολότερη περίπτωση ήταν ο Χάρος. Πόσους ανθρώπους να βρει να 
ταυτιστεί που να αγαπούν παθολογικά το χρήμα, τον τζόγο και το θάνατο; Κι 
όλα αυτά μαζί! Έπαιξε την Πλάση άσο. Κάτι παραπάνω θα ήξερε ο Εγκέλαδος 
από τον Ντορή. Του γύριζαν τα άντερα. Μερικές φορές ήθελε να του τα κάνει 
μοβ. Τα ροζ μαγουλάκια του Στάφυλου πολύ του την έδιναν του Χάρου, κι ας 
μην είχε εντοπίσει ακριβώς γιατί. 
 
 

Βλασφημίες 
 



 139 

ΟΙ ΞΕΝΟΙ φαίνεται δεν ήταν ο μοναδικός πια εχθρός των Ισοπολιτών. Οι 
υπόνοιες για ανισότητα ακόμα και των Θεών είχαν μπει για τα καλά στο μυαλό 
των ανθρώπων. Αν έστηνες αφτί, άκουγες παντού τις νέες διαμάχες για τα 
θέματα πίστης ανάμεσα στους πολίτες αυτή τη φορά. Πάντα χαμηλόφωνα. 
 

– Άσε, Νικηφόρε, άσε τον Δία. Εντάξει, όλοι ξέρουμε ότι ηγείται. Μας το έχει 
ξεκαθαρίσει. Τους υπόλοιπους Θεούς όμως, πες μου, τι τους θέλουμε; Πάρτε 
τον Ερμή, για παράδειγμα. Ξέρετε τι μας κοστίζει κάθε χρόνο ο ναός του Ερμή 
σε φόρους και θυσίες; Κι όλα αυτά γιατί; Επειδή είναι ο εθνικός μας 
αερομεταφορέας; Για να πηγαινοφέρνει τα ραβασάκια των Θεών; Σιγά! 
– Ναι, έχει δίκιο. Χρυσάφι τον πληρώνουμε. Καιρό το λέω εγώ. Ας φτιάξουμε 
εκεί πέρα μια ταχυδρομική υπηρεσία, να κάνουμε τη δουλειά μας! Τρεις 
Σειρήνες κι ένας μάγκας γητευτής... 
– Κουφός. Κουφός μάγκας γητευτής. 
– Ναι. Κι ένας κουφός γητευτής της προκοπής δε θα κοστίσει ούτε όσο ένα 
απ’ τα χρυσά φτερά των σανδαλιών του Ερμή. Τσακ μπαμ θα 
πηγαινοφέρνουν τα θεϊκά μαντάτα και θα λένε κι ένα τραγούδι. Αρκεί να μην 
τύχει να ’σαι εκεί γύρω και το ακούσεις. Χε χε! 
– Ο Ερμής; Μόνο ο Ερμής; Γιατί, ο Διόνυσος; Νομίζετε μας περισσεύει κρασί 
να ποτίζουμε τον τεμπέλαρο; Τον αρχιμπεκρή! 
– Πείτε ό,τι θέλετε για όλους τους Θεούς. Μα, όλα κι όλα, μην ακούσω 
κουβέντα για την Αθηνά, γιατί σας πήρε και σας σήκωσε! Δεν ξέρω για τους 
άλλους, η Αθηνά όμως είναι άκρως απαραίτητη. Δε θα κάναμε αυτή τη 
συζήτηση, κύριοι, αν δε μας είχε χαρίσει τη σοφία της. 
– Κουραφέξαλα! Και τώρα δηλαδή που είμαστε σοφότεροι, τι καταλάβαμε; Ίσα 
ίσα που χάνουμε το χρόνο μας να σκεφτόμαστε όλα αυτά τα υψηλά, ενώ δεν 
έχουμε βρακί να βάλουμε. 
– Μα ούτως ή άλλως ποτέ δε φορούσαμε βρακί. 
– Αυτό λέω. Γιατί; 
– Ναι, οι σοφίες δεν είναι για μας. Όπως και με τους φιλοσόφους. Πείτε μου, τι 
τους έχουμε και τους ταΐζουμε; Κι έπειτα, τι να την κάνεις τη σοφία, αν δεν 
έχεις να φας; Σκέτη είναι άχρηστη. Ά-χρη-στη! Ενώ η Δήμητρα! Αυτή μάλιστα! 
Μας έδωσε τη σοφία της για ένα χρήσιμο πράγμα, την καλλιέργεια της γης. 
Απτά πράγματα, όχι ιδεολογίες, αερολογίες και θα θα θα! 
– Ναι. Μα, για να λέμε και του στραβού το δίκιο, είναι κι οι δυο τους σαν 
τσαλαπατημένες κότες. Μόνο όταν μια γυναίκα είναι τόσο άσχημη τα 
χρειάζεται όλα τούτα τα εγκεφαλικά. Αυτό ξέρω εγώ. Για να θολώσει τα νερά. 
Στραβοί είσαστε; 
– Αχ, εμένα να ρωτήσετε! Έρχονται οι ξένοι και ντρέπεσαι να τους δείξεις τα 
αγάλματα της Αθηνάς και της Δήμητρας. Το βάζουν στα πόδια οι έρμοι. Σου 
λέει θα με φάνε αυτές. Κι όλα αυτά προτού προλάβεις καν να τους θαμπώσεις 
με σοφίες και γεωργίες και τα άλλα που εσείς θεωρείτε χρήσιμα. Άμα ο 
άνθρωπος χάσει το φως του, τι τα θες; Ολάκερο ήλιο να του χαρίσεις μετά, 
στράφι θα πάει. Πάει, το ’χει χάσει το φως του. Σκιάζονται οι άνθρωποι με 
τέτοιες φάτσες. Ενώ η Αφροδίτη! Ξέρετε τι έσοδα φέρνει ο ναός της Αφροδίτης 
από τον τουρισμό; Έχει σώσει το ΑΕΠ τέσσερις χρονιές τώρα! Μιλιούνια οι 
πιστοί και τα τάματα για κάθε λογής αισθηματικό πρόβλημα. Άσε που μερικές 
φορές κατεβαίνει η ίδια και τους τα λύνει αυτοπροσώπως. Λίγο το ’χετε αυτό; 
Προσωπική επαφή, παιδιά, το ’χει πιάσει το νόημα η Αφροδίτη. 



 140 

– Ναι, ας τελειώνουμε πια με αυτές τις μεσαιωνικές θρησκοληψίες. Οφείλετε 
να παραδεχτείτε πως πρέπει να έχουμε επιχειρηματικό μυαλό, αν θέλουμε να 
δούμε άσπρη μέρα. 
– Σσστττ! Βρήκατε κι εσείς τη μέρα να τα συζητήσετε! Δε βλέπετε; Έχει γεμίσει 
η πόλη ιερείς. Ώρα είναι, αντί να κάτσουν να βρουν λύση για την Προφητεία, 
να μας βάλουν πάλι να στήνουμε ιερές πλάκες ίσαμε κει πάνω, για να δούνε 
αν είμαστε πιστοί ή άπιστοι! 
– Ωραίος καιρός σήμερα, ε; 
– Δόξα τον Ύψιστο! Καλημέρα σας, πάτερ. 
– Καλημέρα, τέκνα μου. 
 
 

Ο Λόγος Των Θεών 
 

Ο ΝΑΟΣ ΤΟΥ ΔΙΑ, ο κύριος χώρος που θα φιλοξενούσε την Ιερά Σύνοδο, είχε 
αρχίσει να γεμίζει με κόσμο. Παρόλο που η σύσκεψη ήταν κεκλεισμένων των 
θυρών, ο κόσμος είχε μεγάλη αγωνία να μάθει το πόρισμα. Το πλήθος 
στεκόταν έξω από τις θεόρατες σιδερένιες πύλες του, περιμένοντας την 
επίσημη ανακοίνωση από τα χείλη του Αρχιερέα της Ισόπολης. Κατά έναν 
περίεργο τρόπο, τα ιερά συμβούλια πάντα συνέπιπταν με τις πιο κρίσιμες 
στιγμές κάθε εποχής, και αυτός ήταν ο κύριος λόγος που καθιερώθηκαν οι 
επίσημες ανακοινώσεις. Είτε πολιτικό είτε κοινωνικό είτε πρόβλημα 
εξωτερικής πολιτικής, για παράδειγμα, πάντα είχες κι ένα ιερό συμβούλιο από 
δίπλα, όλως τυχαίως λίγο πριν παρθούν οι αποφάσεις. 
 

Προφανώς, ήταν ο πιο άμεσος τρόπος να πληροφορηθείς την ακριβή γνώμη 
των Θεών γι’ αυτό που σκόπευες να ψηφίσεις, και αμέσως μετά, με πλήρη 
ελευθερία βούλησης, μπορούσες να εξασκήσεις το αναφαίρετο και ιερό 
δημοκρατικό δικαίωμα της ελεύθερης ψήφου. Ανάμεσα στο πλήθος μπορούσε 
κανείς να συναντήσει όλων των ειδών τους ανθρώπους. Ο φόβος απέναντι σε 
ένα πιθανό τέλος του κόσμου δεν είχε ανισότητες. Οι άρχοντες ενδιαφέρονταν 
ακριβώς όσο και οι δούλοι. Όλοι ανεξαιρέτως καίγονταν να μάθουν αν θα 
ζήσουν ή θα πεθάνουν. Μπροστά στην απειλή της Προφητείας, ήταν φανερό 
για τον καθένα πως δεν είχε καμία σημασία πόσο ντόπιος ή πλούσιος ήταν. 
Είχε σημασία βέβαια όταν τα πλούτη τούς πάχαιναν τόσο ώστε δεν 
μπορούσαν να τρέξουν να σωθούν, τουλάχιστον πιο γρήγορα από τους 
δούλους. Αλλά αυτό σε καιρό πολέμου, όχι σε συντέλειες. 
 

Αριστοκράτες, έμποροι, πολιτικοί, τουρίστες, φιλόσοφοι, πολίτες και δούλοι, 
όλοι αγωνιούσαν για το μέλλον και τη ζωή τους το ίδιο. Κανείς τους δεν είχε 
την παραμικρή ιδέα πώς θα έπρεπε να πράξουν για να γλιτώσουν από τη 
συντέλεια. Κι όπως συμβαίνει συνήθως με τα πράγματα που είναι πάνω από 
τις νοητικές ή τις όποιες δυνάμεις του μέσου ανθρώπου, το αμέσως επόμενο 
λογικό πράγμα ήταν φυσικά ένας από μηχανής θεός. Ή έστω σκέτα ο 
καραγκιοζοπαίχτης. Είχαν ήδη περάσει πέντε περίπου ώρες και κανείς από 
τους μεγάλους ιερείς δεν έλεγε να εμφανιστεί στη μεγάλη είσοδο του ναού.  
 

Μέχρι και η Σκύλλα, έπειτα από πολυέξοδες ετοιμασίες μηνών για να 
υποδεχτεί το ιερατείο στο καταστόλιστο ανακαινισμένο και βεβαίως 
γκουρμεδάτο μαγαζί της, διατάχτηκε να μεταφέρει το γεύμα στο ναό. Κανείς 



 141 

όμως δεν μπορούσε να ρίξει μια Σκύλλα έτσι απλά. Κυρίως κανείς δεν 
μπορούσε να ρίξει τις τιμές μιας Σκύλλας έτσι απλά, μόνο και μόνο γιατί του τη 
βίδωσε, αντί για γεύμα με τα όλα του, να φάει γρήγορο φαγητό. Ορμήνεψε 
τους δούλους της να μεταφέρουν πριν απ’ τα εδέσματα όλα τα χρυσά 
σερβίτσια, τα κρύσταλλα, τα μεγάλα σκαλιστά τραπέζια, μέχρι και τις 
κουρτίνες τούς είπε να κουβαλήσουν, αυτές που κεντούσαν μήνες οι δούλες 
με πολύχρωμα πετράδια για την περίσταση.  
 

Τόσο καιρό το οργάνωνε, τι στο καλό; Δεν υπήρχε περίπτωση να αφήσει μια 
τέτοια αναποδιά να της στερήσει τη χαρά να χρεώσει πέντε φορές πάνω απ’ 
ό,τι συνήθως. Σου λέει, άμα θέλω να τα χρυσοπληρώσουν, πρέπει να 
βλέπουν τι πληρώνουν. Ή, καλύτερα, να βλέπουν πολύ περισσότερα απ’ όσα 
θα πληρώσουν. Ει δυνατόν, να βλέπουν τόσα πολλά, που να τους φανούν 
πενταροδεκάρες τα χρήματα που θα δώσουν. Αυτό σήμαινε χοντρικά μια 
κανονική μετακόμιση όλου του περιεχομένου του «Πατριδοκαπηλείου» από 
πενήντα δούλους και δούλες εντός του ναού. Δύο ολόκληρες ώρες 
κουβαλούσαν ασταμάτητα δίσκους με φαγητά, φρούτα, γλυκά αλλά και 
έπιπλα και πιάτα και όλα τα απαραίτητα συμπράγκαλα που θα συμπλήρωναν 
ένα πανάκριβο δείπνο. Μέχρι κεριά κουβάλησε η αθεόφοβη. Κεριά σε ναό! 
 

Ο κόσμος παρατηρούσε ενοχλημένος την υπερφίαλη αυτή παρέλαση. 
Προκειμένου όμως να γλιτώσουν τον αφανισμό, ήταν ικανοί να κόψουν και το 
ένα χέρι τους για να ταΐσουν όσους είχαν τις γνώσεις ή τη δύναμη να τους 
βγάλουν από το αδιέξοδο. Υπέμεναν λοιπόν το μυρωδάτο βασανιστήριο μέχρι 
να τελειώσει το φαγοπότι. Και ήταν από εκείνες τις συγκεντρώσεις που δεν 
ακούς φωνές ούτε συνθήματα ούτε οργή. Μόνο τους ψιθυριστούς ήχους μιας 
μεγάλης και εξαντλητικής αγωνίας. 
– Τι να κάνουν τώρα; 
– Ε, θα παίρνουν κάναν υπνάκο... 
– Αποκλείεται! Εγώ σου λέω ότι ακόμα το συζητάνε το πράμα. 
– Ό,τι και να γίνει, το σίγουρο είναι πως δε βγαίνουν από κει μέσα αν δε μας 
βρούνε λύση. Πάει και τελείωσε! 
– Αυτό ναι, είναι σίγουρο. Τέτοιοι εγωίσταροι που είναι! Αυτό θα μας σώσει, 
να μου το θυμηθείτε. 
– Θα τη βρούνε τη λύση όμως ή θα μας παραμυθιάσουνε; Εννοώ άμα τελικά 
καταστραφεί η Πλάση, ποιος θα μείνει να τους κυνηγήσει; Ούτε καλά καλά 
αυτοί! 
– Χαμένοι είμαστε, όπως και να ’χει. 
– Σωστό κι αυτό. 
– Σςς! Να, να κάτι γίνεται επάνω. Να, εκεί στην πύλη, δε βλέπετε; 
– Σςς! 
Οι φρουροί βημάτισαν ηχηρά προς την πύλη και παρατάχθηκαν μπροστά στο 
πλήθος, πράγμα που έδειχνε πως η Ιερά Σύνοδος είχε μόλις λάβει τέλος. Ο 
Αρχιερέας του Δία, αποκαμωμένος και με ξεκούμπωτο ένα από τα κουμπιά 
στην κοιλιά, φάνηκε στην κύρια είσοδο του ναού με σύσσωμο το Συμβούλιο 
από πίσω. Τριάντα ακόλουθοι κι άλλοι τόσοι ιερείς απ’ όλες τις μεγάλες πόλεις 
της Πλάσης στέκονταν πίσω του το ίδιο κουρασμένοι. Είχε φτάσει η στιγμή να 
ανακοινωθεί στο πλήθος κατά πόσο η Σύνοδος είχε στεφθεί με 
επιτυχία. 
 



 142 

Ο Αρχιερέας, συνοφρυωμένος, ύψωσε με δύναμη τα δυο του χέρια στον 
ουρανό. Από κάτω δεν άκουγες ούτε ανάσα. Στάθηκε ακριβώς στο κέντρο της 
κεντρικής πύλης κι άρχισε να απαγγέλλει την Προφητεία, αλλά όχι όπως όλος 
ο κόσμος ούτε όπως μιλούσε μέχρι τότε. Για πρώτη φορά άρχισε να τη λέει 
τραγουδιστά, και πάλι... όχι ακριβώς τραγουδιστά…  
 

Οι μεταγενέστεροι ιερείς που υιοθέτησαν αυτόν τον τρόπο ανακοίνωσης των 
Λόγων των Θεών το ονόμασαν ψαλμωδία. Ένα είδος μακρόσυρτου 
τραγουδιού, όπου το ιερό κείμενο του εκάστοτε θεού τραβιέται λέξη λέξη, λες 
και το μήκος της καθεμιάς υπαγορεύει στον πιστό πόσο σημαντική είναι και 
πόσο πρέπει να φοβηθεί. Παρατηρήθηκε δε πως στην περίπτωση ιδιαίτερα 
καλόφωνων ιερέων, το σουξέ των Λόγων των Θεών ήταν δεδομένο, καθώς 
κανείς δεν μπορούσε να σταματήσει να σιγοτραγουδά ή έστω να ξεσφηνώσει 
εύκολα τα λόγια των ψαλμών από το κεφάλι του. 
 
Ο Αρχιερέας, με τρεμάμενη φωνή, άρχισε το παράξενο τραγούδι του: 
 

Τρία κοράκια κάαααθουνται πάνου σ’ ένα κουφάαααρι, 
Το ’να κοιτάααα την πόλη σου, τ’ άλλο την Σααααλαντίδα. 
Το τρίτο το καλύυυυυυτερο μοιρολογάααααα και λέει: 
Πολλή μαυρίιιιιλα πλάκωσε, μαύρη σαν καλιακούουουδα. 
Μην είν’ κι η πόοολη σου άρρωστη, μην τα παιδιά σου σκάααρτα; 
Μην είν’ το αίαιαιμα σου θολό και το μυαλόοο σου άδειο; 
Ο Χάρος έεεεεερχεται σιμά, τον τόπο ναααααα ανοίξει, 
την μιαρή την πόοοοοολη σου, μεμιάς να αφανίιιιιισει. 

 

Αυτού του είδους η απαγγελία ήταν το ευφυέστερο πράγμα που είχαν σκεφτεί 
ποτέ οι ιερείς. Γιατί δεν μπορείς να μεταφέρεις το Λόγο των Θεών έτσι πεζά. 
Δε γίνεται ο απλός πιστός να καταλάβει τη βαρύτητα των λεγομένων σου… 
Του... αν δεν τον πείσεις ότι τώρα δε μιλάς εσύ, εσύ είσαι απλώς ο 
αγγελιοφόρος, Εκείνος είναι που μιλά. Προσοχή, ανθρωπάκι, τώρα πρέπει να 
σεβαστείς διπλά, τώρα πρέπει να φοβηθείς, πέσε στα γόνατα και 
προσευχήσου. 
 

Το πλήθος έμεινε αποσβολωμένο να ακούει αυτή την τρομαχτική φωνή. Οι 
περισσότεροι ένιωθαν για πρώτη φορά ένα ρίγος να διαπερνά τη σπονδυλική 
τους στήλη και να φτάνει μέχρι κάτω στα δάχτυλα των ποδιών. Άλλοι 
ζαλίζονταν, άλλοι γονάτιζαν από δέος, ενώ κάποιοι άλλοι έπεσαν στο έδαφος 
με σπασμούς. 
Η τραγουδιστή απαγγελία του Αρχιερέα έκανε για πρώτη φορά την Προφητεία 
να μοιάζει σαν να βγήκε κατευθείαν από το στόμα του Δία, και αυτό, αντί να 
τους τρομάξει μόνο, τους γέμισε παράλληλα με δέος και χαρά, παρόλο που 
δεν ήξεραν αν θα ζήσουν τελικά ή αν θα πεθάνουν. Κυρίως όμως τους 
προετοίμασε για οποιαδήποτε απόφαση, καθώς πλέον ήταν σίγουροι για την 
αυθεντία των ιερέων και ποια ήταν στ’ αλήθεια η αποστολή τους στη Γη. 
 

Η ψαλμωδία, όπως φαινόταν, κατάφερε το αδύνατο. Η σκληρότατη απόφαση 
της Πρώτης Ιεράς Συνόδου που ακολούθησε έγινε αποδεκτή χωρίς ίχνος 
αμφισβήτησης από τους πολίτες. 



 143 

– Η Πρώτη Ιερά Σύνοδος, γενομένη εις την Ισόπολιν υπό του Αρχιερέως του 
ναού του Δία Χρυσοστόμου, η οποία συνήλθε τη σήμερον, αποφασίζει και 
διατάσσει: Έξω οι ξένοι από τις πόλεις μας. 
 

Το πλήθος, σχεδόν αυτόματα, απάντησε σύσσωμο: 
– Έξωωωωωωωωωωωωωωωωωωωωω!!! 
Ο Αρχιερέας συνέχισε: 
– Αγαπητοί ξένοι, δούλοι, Αμαζόνες και Κένταυροι, έπρεπε να λάβομεν μίαν 
απόφασιν, άλλωστε «αδύνατον τον μηδέν πράττοντα πράττειν ευ». Και ημείς 
αποφασίσαμε ομοφώνως να πράξομεν το παν για σιγουριά. Σαφώς 
γνωρίζομεν πως πιθανώς να είναι ιδιαιτέρως σκληρή η απόφασίς μας ταύτη, 
μα τούτο είναι το θέλημα των Θεών, οι οποίοι μας έκαναν γνωστό ξεκάθαρα 
πως δεν είσθε παρά μιαρά παράσιτα που φέρετε κινδύνους. Αυτό, τέκνα μου, 
δεν είμεθα σε θέσιν να το κρίνομεν εμείς. Εμείς μόνον εκτελούμε διαταγάς και 
ακολουθούμε το θέλημά των. Ως εκ τούτου, παρακαλώ την προσοχή σας: 
»Όσοι από εσάς δεν έχετε γεννηθεί εντός των τειχών των πόλεων όπου 
διαμένετε, όσοι έχετε διαφορετικό χρώμα από τους ντόπιους, όσοι διαθέτετε 
ουράν ή τέσσερα πόδια, όσοι προτιμάτε το ωμό κρέας ή διαμένετε σε 
στάβλους, όσοι τρώτε καυτερά φαγητά με μπαχάρια, όσοι μιλάτε τη γλώσσα 
μας σπαστά, τραγουδιστά ή με ξένα δάνεια, όσοι, με ολίγα λόγια, διαφέρετε 
από τους πολίτες βιολογικώς, κοινωνικώς, πολιτιστικώς ή δεν έχετε ασπασθεί 
την ημετέρα παιδεία είσθε βάρβαροι. 
»Όπερ και σημαίνει ότι έχετε μία ημέραν να συγκεντρώσετε τα υπάρχοντά σας 
και να υπάγετε εις την ευχήν του Δία. Οφείλετε να υπακούσετε τις εντολές 
ταύτες και να ιδρύσετε τις δικές σας, ομοιογενείς πάντα, πόλεις. Όποιος φέρει 
αντίρρησιν θα θανατωθεί. Εύχομαι να υπάγετε εν ειρήνη. Κι εσείς, νόμιμοι και 
φιλήσυχοι νοικοκυραίοι, από την επομένη θα λάβετε τον Λόγο των Θεών σε 
λίστες με τα «Να Κάνω» και «Να Μην Κάνω». Θα είσθε υποχρεωμένοι να τις 
ακολουθείτε για να μη μας έβρει το Κακό. Ομοίως, όποιος παρεκκλίνει θα 
θανατώνεται. Πρόσχωμεεεεεεεεεεεεεεν. 
 

Όσο μιλούσε ο Αρχιερέας, το πλήθος χωριζόταν βίαια στα δύο. Οι φρουροί 
έσπρωχναν με τα ακόντιά τους όλους τους –έστω φαινομενικά– βαρβάρους 
προς τα αριστερά, ενώ άφηναν τους «φιλήσυχους νοικοκυραίους» στα δεξιά 
του Αρχιερέα. Στο άκουσμα του τελευταίου ψαλμού, οι δεξιοί έπεσαν στα 
γόνατα προσευχόμενοι. Οι στρατιώτες βημάτισαν το τρομαχτικό τους βήμα και 
στάθηκαν στη σειρά στη μέση των δύο στρατοπέδων, σηκώνοντας τα όπλα 
τους προς τη μεριά των αλαφιασμένων ξένων. 
 

Οι πολίτες, εμφανώς ανακουφισμένοι από την απόφαση, ξύπνησαν από την 
έκσταση και ξέσπασαν σε συνθήματα χαράς: «Δε θα γίνεις πολίτης ποτέ, ξένε, 
ξένεεεεεε». Οι φιλόσοφοι, με μεγάλο πόνο ψυχής, που εντέχνως έκρυψαν 
αυτή τη δύσκολη στιγμή, επέλεξαν να σταθούν στη μεριά των πολιτών. Το 
τίμημα να φιλοσοφείς, όπως συχνά δίδασκαν στην Αγορά, είναι, δυστυχώς ή 
ευτυχώς, να απαρνηθείς πλήρως τα εγκόσμια και τα ποταπά που 
συνεπάγεται ο καθημερινός βίος. Διότι ο αποτελεσματικός φιλόσοφος οφείλει 
μόνο να παρατηρεί και να στοχάζεται, χωρίς να εμπλέκεται ο ίδιος στις 
καταστάσεις, έτσι ώστε οι φιλοσοφίες του να είναι αποδεσμευμένες από 
συναισθήματα, μη ικανοποιημένη –άρα ανήσυχη– σάρκα και 
υποκειμενισμούς. Σε περιπτώσεις βέβαια όπως αυτή, που ήταν αναγκαία η 
υποστήριξη μιας από τις δύο θέσεις, τότε αδιαμφισβήτητα η θέση του 



 144 

φιλοσόφου είναι πάντα η δεξιά. Άλλωστε η καθαρή σκέψη, πόσο μάλλον η 
φιλοσοφική σκέψη, δεν τα πάει πολύ καλά με την πείνα, τη δυστυχία, τους 
διωγμούς και τα μισοάδεια ποτήρια. Η φιλοσοφία είναι σαν το περιδέραιο. Με 
λασπωμένη πέτρα, δε σου τραβά το μάτι. 
 

Οι αγγελιοφόροι στάλθηκαν να πουν τα νέα σε όλες τις πόλεις της Αργώπης. 
Από τη μεθεπομένη κανείς βάρβαρος δε θα περνούσε την πύλη καμίας πόλης 
στη Σφαίρα. Κανείς δούλος δε θα έκανε τις δουλειές τους. Οι Κένταυροι και οι 
Αμαζόνες θα περιφέρονταν μόνο στα περίχωρα, ενώ οι έμποροι θα έμπαιναν 
με ειδική άδεια, κι αυτό για μερικές ώρες, ίσα να κάνουν τις αγοραπωλησίες 
τους. Όλα θα γίνονταν κατά γράμμα για τη σωτηρία των πόλεων. Όπως τα 
όρισαν οι Θεοί. 
 

Ο καθένας θα ζούσε αυστηρά και μόνο με τους ομοίους του, τα ήθη και έθιμά 
του, τα φαγητά του, τους Θεούς του, τη γλώσσα του και τους καταδικούς του 
ιερείς. Τέρμα οι ανεπιθύμητες συναναστροφές και τα περίεργα γυρίσματα στις 
λέξεις. Τέρμα τα γυαλιστερά μαυρισμένα σώματα. Τέρμα τα φτηνά ή εντελώς 
τζάμπα εργατικά χέρια. Τέρμα οι νέες γεύσεις και τα εξωτικά μπαχαρικά. 
 

Όσοι συνέχισαν να σκέφτονται συνειρμικά αυτά που θα απαγόρευε ο νέος 
νόμος άρχισαν περιέργως να μελαγχολούν. Ευτυχώς ήταν εξαιρετικά δύσκολο 
να βρεθεί πολίτης που να φτάσει πολύ μακριά τη σκέψη του. Γενικά ήταν 
εξαιρετικά δύσκολο να βρεθεί πολίτης που να γνωρίζει πώς να 
χρησιμοποιήσει ικανό αριθμό εγκεφαλικών κυττάρων, έτσι ώστε να καταλήξει 
σε οποιοδήποτε αποτέλεσμα, χωρίς τουλάχιστον έναν εύκαιρο χρησμό να του 
φωτίζει το δρόμο. Και, αλήθεια, μερικά μονοπάτια είχαν αφεθεί τόσο σκοτεινά, 
που τύχαινε να χρειάζονται πολλές φορές και τρεις και τέσσερις χρησμούς, 
μπας και καταφέρει ο έρμος να κάνει ένα βήμα. 
 
 

Όξω Που Την Πόλιν 
 

Η ΜΕΡΑ ΠΟΥ ΞΗΜΕΡΩΣΕ ήταν πολύ βαριά για τους ξένους. Αλλά μόνο γι’ αυτούς. 
Οι δούλοι ήταν πανευτυχείς που βρήκαν τελικά την ελευθερία τους. Και οι 
περισσότεροι δεν περίμεναν καν να βραδιάσει, έφευγαν από νωρίς, λες και 
φοβούνταν μήπως οι αφέντες τους το μετανιώσουν. Οι Κένταυροι και οι 
Αμαζόνες δε νοιάζονταν πολύ, γιατί έτσι κι αλλιώς έμεναν έξω από την πόλη. 
Τώρα το πολύ πολύ να έστηναν τα καρτέρια τους λίγα μέτρα πριν από την 
είσοδο. Μέσα στα καταπράσινα δάση και στις ονειρικές λίμνες θα έκαναν τις 
μάχες τους, που είναι τα πιο κατάλληλα και ειδυλλιακά τοπία για το είδος των 
μαχών τους, και μάλιστα μακριά από τα αδιάκριτα βλέμματα των πολιτών. 
 

Ειδικά βέβαια για τους Κενταύρους, που το ’χαν μεγαλύτερη ανάγκη, όταν 
καμιά φορά θα τους έλειπε ο ανθρώπινος πολιτισμός, θα έμπαιναν για λίγο 
στις πόλεις σαν επισκέπτες να ξοδέψουν τα λάφυρά τους, θα έτρωγαν ήσυχα 
τις σταφίδες τους απ’ τα πεντακάθαρα στολισμένα πιάτα τους και μετά, 
σίγουροι ότι ανήκουν στο ανθρώπινο είδος, θα τράβαγαν για τα ολοπράσινα 
βουνά τους. Ούτε γάτα ούτε ζημιά. Μερικοί πολίτες πίστευαν ότι ίσως να είχαν 
μεγάλο πρόβλημα με τους Κενταύρους έπειτα από την ανακοίνωση των 
μέτρων. Ότι από όλους τους βαρβάρους της Ισόπολης οι Κένταυροι θα ήταν 



 145 

οι πιο δικαιολογημένοι να προσβληθούν, καθώς ήταν πολύ ευέξαπτοι και 
εμφανώς διαφορετικοί από τις υπόλοιπες φυλές.  
 

Κάποιοι πολίτες σκέφτηκαν ότι οι Κένταυροι θα ήταν σίγουροι πως η 
απόφαση αυτή λήφθηκε μονάχα για εκείνους. Και ότι θα ξεκινούσαν πόλεμο 
μέχρι θανάτου για μια τέτοια προσβολή. Πάνω κάτω, μέσα είχαν πέσει. Αυτή 
ακριβώς ήταν η πρώτη σκέψη του Πρίαπου τη στιγμή που τα πουλάρια της 
συμμορίας, έχοντας μόλις ακούσει την τόσο σκληρή ανακοίνωση της 
Συνόδου, έστρεψαν τα μάτια τους στον αρχηγό για να πάρουν γραμμή πώς 
έπρεπε να αντιδράσουν. Οι γηραιότεροι Κένταυροι δε χρειάστηκε καν να 
κοιτάξουν κατά κει. Ήξεραν. Ήξεραν πως για μια ακόμα φορά δε θα άνοιγε 
μύτη. Ήξεραν ότι, παρόλο που ήταν ο δυνατότερος και ο πιο μεγαλόσωμος 
Κένταυρος ο Πρίαπος, το μόνο υψηλό ιδανικό που θα μπορούσε ποτέ να τον 
οδηγήσει σε πόλεμο θα ήταν μόνο εκείνο της διαιώνισης του είδους. Τίποτε 
άλλο δεν τον ένοιαζε. Όλα τα άλλα ήταν στάχτη στα μάτια της συμμορίας.  
 

Ήξεραν ότι οι μόνοι πόλεμοι όπου πρωτοστατούσε ο Πρίαπος δεν 
περιλάμβαναν αληθινή χρήση σπαθιών, αίμα και ακρωτηριασμούς. Ότι ακόμα 
και στη θέα τους θα τρεπόταν σε άτακτη φυγή. Ήξεραν, τέλος, πως επειδή η 
απόφαση αφορούσε παραπάνω από τους μισούς κατοίκους της πόλης, 
επειδή την πλήρωναν κι άλλοι εκτός των Κενταύρων δηλαδή, ο δειλός 
Πρίαπος θα τους καθησύχαζε, θα τους έλεγε ότι σιγά μην πάνε οι Κένταυροι 
να βγάλουν το φίδι από την τρύπα, σιγά μην κάτσουν αυτοί να τα βάλουν με 
όλη την Ισόπολη, για να σώσουν κάθε ξένο στοιχείο που διωκόταν, και, τέλος, 
να αράξουν, γιατί εκείνοι ήταν σε καλύτερη μοίρα και πως δε συνέβη δα και 
τίποτα το σημαντικό. 
– Κουλάρετε. Σιγά μην πάμε εμείς να βγάλουμε το φίδι από την τρύπα! Σιγά 
μην τα βάλουμε με όλη την Ισόπολη για να σώσουμε τον κάθε ξένο που 
παίρνει πόδι! Αράξτε, εμείς καλά την έχουμε. Δε συνέβη δα και τίποτα το 
σημαντικό! 
 

Ο Εμβρόντητος δεν μπορούσε ακόμα να το χωνέψει πως μέχρι το βράδυ θα 
έμενε και πάλι χωρίς σπίτι, δουλειά και πατρίδα. Δεν μπορούσε να ησυχάσει. 
Δεν ήξερε τι να πρωτοκάνει. Ήθελε οπωσδήποτε κάποιον για να το συζητήσει. 
Είχε τόσο θυμό που ευχαρίστως θα έπαιρνε το μεγάλο του σφυρί και θα 
έσπαγε ό,τι επιγραφή έβρισκε μπροστά του. Είχε δώσει τα πάντα γι’ αυτή την 
πόλη, και οι επιγραφές του στόλιζαν κάθε δρόμο που εκείνος σε λίγο δε θα 
είχε το δικαίωμα ούτε να επισκεφθεί. 
 

Όσο η Σπητώ μάζευε το λιγοστό νοικοκυριό τους, εκείνος σκέφτηκε να πάει να 
βρει τον Διογένη. Αν ήθελε, θα τον έπαιρνε μαζί του. Άλλωστε τι βάρος θα είχε 
ένα πιθάρι παραπάνω; Πριν όμως φύγει για πάντα από την Ισόπολη, ήθελε 
να τους εκδικηθεί. Αμφιταλαντευόταν ανάμεσα στη γρήγορη λύση μιας 
μεγάλης φωτιάς και στην αποτελεσματική αλλά χρονοβόρα λύση του 
σφαξίματος όλων των αρχόντων της πόλης. Μετά, μάλιστα, θα έφευγε με 
χαρά. Έπρεπε όμως πρώτα να ρωτήσει τον Διογένη τι ήταν καλύτερο να 
κάνει. Στα μισά του δρόμου ένιωσε κάτι να ζεσταίνει το στήθος του. Έπιασε το 
δερμάτινο σακούλι που κρεμόταν στο λαιμό του και κατάλαβε ότι δεν ήταν η 
ιδέα του. Είχε μέσα λίγο σταρένιο ψωμί, τα τελευταία του χρυσά νομίσματα 
από τη δουλειά της Σκύλλας και το χρυσό μαραφέτι του τρελού που έβγαζε 
μια περίεργη ζέστη. Χαμογέλασε όταν θυμήθηκε αυτά που του είχε πει ο 



 146 

παράξενος άντρας. Ότι θα έπρεπε να μην αντιδρά. Ότι όφειλε να δεχτεί 
αδιαμαρτύρητα κάθε απόφαση των Αρχών. Πως ο μόνος πόλεμος που θα του 
επιτρεπόταν να κάνει θα ήταν μόνο με τη λογική και με επιχειρήματα. 
 

Θα μπορούσε με δαύτο να τα βάλει με όλη την Ισόπολη και να τους τρομάξει 
με... λόγια; Τι τρέλα κυκλοφορούσε εκεί έξω! Μόνο με φωτιά και σπαθιά. 
Ήξερε ότι δεν είχε άλλη λύση. Γιατί πώς να τα βάλεις με δαύτους, που είναι 
τόσο σκληροί και όταν οι αποφάσεις τους υποτίθεται ότι έρχονται από τόσο 
ψηλά; 
 

Για τον Εμβρόντητο τα των Θεών ήταν εδώ και καιρό ξεκάθαρα. Στον 
ελάχιστο χρόνο που του είχε δοθεί για να φιλοσοφήσει τα πράγματα, δεν τα 
είχε πάει και τόσο άσχημα. Είχε καταλήξει πως οι «θεϊκές» αποφάσεις που 
κανόνιζαν τη ζωή των πολιτών δεν προέρχονταν στ’ αλήθεια από τους Θεούς. 
Στην ουσία ήταν πεπεισμένος πως δεν έπρεπε να είχαν ιδέα για τα απλά και 
καθημερινά του καθενός απ’ τα εκατομμύρια των πιστών τους. Αυτή ήταν 
δουλειά των ιερέων και μόνο. Γιατί ποιος ο λόγος να προσλάβεις τόσους 
πολλούς; Μονάχα όταν δεν μπορείς να κουμαντάρεις το κοπάδι. 
 

Οι Θεοί λοιπόν δεν είχαν προσωπική εμπλοκή στη μοίρα κάθε πιστού. Το ίδιο 
έκανε όμως. Γιατί μπορεί οι ιερείς να μην είχαν τη δύναμη να πετάνε 
κεραυνούς, αλλά πέταγαν ανθρώπους στο δρόμο, και αυτό ήταν χειρότερο. 
Στατιστικά τουλάχιστον, απ’ τους κεραυνούς γλίτωνες. Από τους ιερείς όχι. 
Ήταν πολύ θυμωμένος με όλα αυτά, μα, περιέργως, από τη στιγμή που άγγιξε 
τον Υπολογιστή και θυμήθηκε την κουβέντα του με τον Προμηθέα, όλα του 
φαίνονταν το ίδιο μικρά, ασήμαντα και αστεία. 
 

Είχε φτάσει στο «σπίτι» του Διογένη. Δύο φρουροί προσπαθούσαν να 
ανεβάσουν το τρύπιο ταλαιπωρημένο πιθάρι του σε μια καρότσα. 
– Πού ένι ο Διοένης; 
– Είπε ότι έχει κάτι δουλειές. Μήπως μπορούμε εμείς να σου φανούμε 
χρήσιμοι; 
– Τζιαι πού πάτε το σπίτιν του; 
– Αποφάσισε να μετακομίσει. 
– Πού; 
– Πάντως όχι στην Ισόπολη. 
– Όξω που την πόλιν; 
– Ακριβώς απέξω συγκεκριμένα. Λίγο παραπέρα από την πύλη εισόδου. 
Πιθανόν να τον συναντήσεις κιόλας, όπως θα φεύγεις μέχρι το βράδυ... 
 

Ο Εμβρόντητος δε θέλησε να απαντήσει στο ειρωνικό σχόλιο του φρουρού. 
Μια μέρα τού είχε μείνει στην Ισόπολη, έπρεπε να κάνει υπομονή. Ενδόμυχα 
χάρηκε πολύ που ο Διογένης θα έφευγε από το καταραμένο αυτό μέρος. Δεν 
τους άξιζε ο φίλος του. Δεν άξιζε σε αυτή την πόλη. Σίγουρα κάπου εκεί 
τριγύρω θα τον έβρισκε να βρίζει πριν βραδιάσει. Μπορεί ήδη να οργάνωνε 
ομάδες για αντίποινα στους ντόπιους. Πάντως, όπως και να ’χε, θα τον 
συναντούσε προτού φύγει στο νέο του σπίτι έξω από την πόλη πια. 
 
 

Από Μηχανής Πουλί 



 147 

 

Ο ΕΜΒΡΟΝΤΗΤΟΣ ξεκίνησε να ψάξει τον Διογένη. Δυο βήματα παραπέρα 
μια μαύρη κότα πέρασε ξυστά από το αριστερό του μάγουλο. Λίγο ακόμα και 
τα νύχια της θα του είχαν βγάλει τα μάτια. Με μια απότομη κίνηση τη βούτηξε 
στον αέρα. Ένας γάιδαρος φορτωμένος κότες του είχε κλείσει το δρόμο και η 
γριά που τον βάσταγε απ’ το λουρί δεν είχε πάρει χαμπάρι την κότα που της 
είχε ξεφύγει. Έκλεισε με τις δυο του χούφτες τα φτερά της κότας, φύσηξε απ’ 
το χιτώνα του τα μαύρα πούπουλα που έχασε από την πάλη και τέντωσε τα 
μπράτσα για να της τη δώσει πίσω.  
 

Η γριά δεν ήταν πια εκεί. Ούτε γάιδαρο διέκρινες ούτε κόσμο τριγύρω μήτε 
καν φωνές. Όλα είχαν παγώσει. Η μαύρη κότα στα χέρια του ξαφνικά είχε 
ανθρώπινο κεφάλι. Την πέταξε με δύναμη στο έδαφος ξαφνιασμένος και 
κοίταξε πάλι γύρω του. Ήταν σαν να τον χώριζε από τον κόσμο ένα θολό 
γυαλί από εκείνα που παραμορφώνουν τις λεπτομέρειες στις φιγούρες. Από 
αυτές που βλέπεις παντού σκιές, μα για κανέναν δεν μπορείς να πεις με 
σιγουριά ποιος ή τι είναι. Όπως βλέπεις τον κόσμο άμα πέφτει πολλή βροχή 
πάνω στο τζάμι. 
 

Το μόνο που μπορούσε να διακρίνει ήταν αυτό το μαύρο πουλί. Είχε 
παγιδευτεί κι αυτό μαζί του. Κοιτώντας το άλλη μια φορά πιο προσεκτικά, 
παρατήρησε ότι δεν ήταν πια κότα με ανθρώπινο κεφάλι. Είχε ξεφουσκώσει, 
είχε ψηλώσει, το πρόσωπο ήταν καθαρό και, παρόλο που παρέμενε πουλί, 
ήξερε ότι κινδυνεύει. Ήταν μια Άρπυια. Αυτό και μόνο αρκούσε να τον κάνει να 
λιποθυμήσει από το φόβο του. Η Αελλώ όμως θέλησε να πάει παραπέρα, 
θέλησε να τον κάνει να νιώσει τον απόλυτο τρόμο. Πιέζοντας ένα κρυφό 
κουμπί, χωμένο καλά κάτω από το ένα φτερό της, είχε παγώσει το χρόνο και 
το χώρο τριγύρω τους σε ακτίνα τριών μέτρων. Οι μόνοι που βρίσκονταν σε 
αυτόν το Χωροχρονικό Θάλαμο, όπως τον ονόμαζαν οι Δαίμονες, ήταν οι δυο 
τους. 
 

Ήταν τελείως αόρατος για τον υπόλοιπο κόσμο ο χώρος και ο χρόνος που 
εμπεριείχε αυτός ο μικρός θάλαμος. Σαν να μη στάθηκε ποτέ εκεί ο 
Εμβρόντητος, σαν να μην πέρασε καν από εκείνον το δρόμο ακόμα. Με ένα 
ακόμα κουμπί η Αελλώ, με την απαραίτητη μεγαλοπρέπεια ενός γνήσιου 
Ολύμπιου του Κάτω Κόσμου, αιωρήθηκε αργά και βασανιστικά έως ψηλά στο 
πρόσωπο του Εμβρόντητου. Τώρα είχε ιδρώσει κιόλας ο έρμος. Θα 
χρησιμοποιούσε όποια ανακριτική τεχνική ήξερε, βάζοντας σε λειτουργία κάθε 
εντυπωσιακή εφεύρεση των Δαιμόνων, μόνο και μόνο για να τρομάξει 
ικανοποιητικά τον Εμβρόντητο, έτσι ώστε να τον αναγκάσει να κάνει κατά 
γράμμα ό,τι του πει.  
 

Η Αελλώ είχε τρομάξει πραγματικά από αυτά που είχε ακούσει να λέει ο 
Προμηθέας στον Χάρο μέσα στο μπουκεράδικο για το σενάριο της Πλάσης. 
Μα κυρίως την είχε ανησυχήσει ο Προμηθέας. Δεν άξιζε στα ζντούπια τέτοιο 
πράγμα. Θα βοηθούσε κι εκείνη όσο μπορούσε για να γίνει το σενάριο 
βαρετό. Μόνο τότε δε θα το ψήφιζαν οι Δώδεκα και μόνο τότε δε θα το φύτευε 
ο Δίας στη Γη. Αυτό που την είχε πειράξει περισσότερο απ’ όλα όμως ήταν 
πως αυτό το σενάριο ήταν δική της ιδέα, και μάλιστα το είχε καλοπληρωθεί. 
Δεν της έφταναν οι τύψεις που αναγκάστηκε να κάνει ένα τέτοιο επάγγελμα, 
τώρα θα ήταν η ηθική αυτουργός της καταστροφής του ανθρώπινου 



 148 

πνεύματος. Όσο σκοτεινό πλάσμα κι αν είσαι, είναι πολύ για να σηκώσεις κάτι 
τέτοιο. 
 

Συνέχισε να ακολουθεί κατά γράμμα ό,τι πρόσταζε το δοκιμασμένο 
πρωτόκολλο των Ανακρίσεων, αυτό που είχαν συντάξει οι ευφυέστερες 
καθηγήτριες της ανθρώπινης ψυχολογίας για χρήση από τις Ανακρίτριες, και 
που εστίαζε μόνο σε ένα μα θανατηφόρο όπλο επιβολής: την απειλή προς ό,τι 
αγαπάς. Πάντα δούλευε αυτό με τα ζντούπια. Μπορεί να το είχαν σαν 
τελευταία λύση, μα δούλευε το άτιμο. Πλησίασε το απειλητικό ράμφος της 
κοντά, σχεδόν ανάμεσα στα δυο του μάτια, και χρησιμοποίησε την πιο βαθιά, 
τσιριχτή μα συνάμα ψιθυριστή φωνή που ήξερε να κάνει. Η ανατριχιαστική 
αυτή φωνή θα έφερνε όπου να ’ναι και τρέμουλο, όπως έγραφε η συνταγή.  
 

Συνέχισε ακάθεκτη: 
– Βούλωσέ το. Θα κάνεις επί λέξει ό,τι σου πω. Θα ακολουθήσεις κατά 
γράμμα τις οδηγίες μου, αλλιώς θα έρθω αυτοπροσώπως όπου κι αν είσαι, θα 
σου ξεριζώσω τα μάτια, θα σου γδάρω με τα ίδια μου τα νύχια το τομάρι, κι 
όλα αυτά, αφού πρώτα περιλάβω την οικογένειά σου και τους κάνω το ίδιο 
αγνώριστους. Ούτε ζωγραφιστούς δε θα τους ξαναδείς. Ποτέ. Φαντάζομαι 
έχεις ακούσει τι μπορεί να κάνει μια Άρπυια σε έναν άνθρωπο, έτσι; 
 

Χαμήλωσε τα μάτια της και κοίταξε στο χώμα το ρυάκι ανάμεσα στα σανδάλια 
του Εμβρόντητου. Τότε μόνο σιγουρεύτηκε πως πέτυχε τη συνταγή και πως ο 
ζντούπος ζούσε τον απόλυτο τρόμο. Ήταν δεδομένο πως τώρα θα έδινε τη 
δέουσα προσοχή σε κάθε της λέξη. Ήταν πανέτοιμος να ακολουθήσει τυφλά 
τις οδηγίες της. Αρκεί να τις ξεστόμιζε γρήγορα, για να μην της λιποθυμήσει, 
γιατί μετά μπορεί να μη θυμόταν τίποτα και θα ήταν κρίμα να πάει στράφι 
τόση δουλειά. 
– Τύπωσε καλά αυτά που θα σου πω. Μια φορά θα τα πω. Εντάξει; 
– Ναι... 
– Φεύγεις όπως είσαι και πας αυτή τη στιγμή όπου βρεις μαζεμένο πλήθος 
στην Ισόπολη. Βγάζεις τον Υπολογιστή που σου έδωσε ο Προμηθέας από το 
σακούλι σου, πατάς το κουμπί και τον βαστάς όσο χρειαστεί, μέχρι να 
απαντήσει σε όλες τις προτάσεις που ακούει. 
 

Οι ξαφνικές βαθιές και γρήγορες ανάσες του Εμβρόντητου δεν ήταν καλό 
σημάδι. Μπορούσε ανά πάσα στιγμή να της πάθει υπεροξυγόνωση. Αυτό, της 
είχαν πει οι ζντουποψυχολόγες, ήταν το επικίνδυνο της συγκεκριμένης 
συνταγής, γιατί δεν μπορείς μετά να κάνεις δουλειά με ένα ζντούπι σε κρίση 
πανικού. Πρέπει να περιμένεις αρκετά μέχρι να βγάλει όλο τον αφρό του. Είπε 
να τον ηρεμήσει λιγάκι: 
– Άχνα είπα! 
Ο Εμβρόντητος σταμάτησε να αναπνέει. 
– Ωραία. Πρωί πρωί παίρνεις την οικογένεια και τα συμπράγκαλά σου και πας 
όπου θέλεις. Αρκεί να σε δεχτούν ειρηνικά. Άμα αρχίσουν πάλι τα «μα» και 
«μου», φεύγεις και ψάχνεις για άλλη πόλη χωρίς δεύτερη κουβέντα. Γκέκε; Α, 
και κάτι τελευταίο. Βρες τρόπο να κάνουν το ίδιο όλοι οι διωγμένοι. Και η φάρα 
σου, μα κι όλοι οι άλλοι που φεύγουν μαζί σου. Δώσε βάση. Ένα, ένας 
μονάχα να ξεκινήσει φασαρία, εσύ θα την πληρώσεις. Θα σε κυνηγάω μέχρι 
τον Αχέροντα, ζωύφιο! 
 



 149 

«Αποστολή εξετελέσθη», σκέφτηκε η Αελλώ και σταμάτησε να πιέζει το 
κουμπί του θαλάμου. Καιρός ήταν. Ήταν πολύ αποπνιχτικά και δύσοσμα τα 
πράγματα εκεί μέσα. Λίγα δευτερόλεπτα μετά, η γριά τράβαγε τσατισμένη την 
κότα από τα χέρια του Εμβρόντητου, που δεν την άφηνε. Ξαφνικά ένιωθε λες 
και μόλις είχε ξυπνήσει από όνειρο. Που στην αρχή τουλάχιστον για τέτοιο το 
είχε. Έντρομος, έφερνε και ξανάφερνε στο νου του τα λόγια της Άρπυιας, μην 
τυχόν και κάνει κάνα λάθος. Έπρεπε να τα ακολουθήσει πιστά, οι Άρπυιες δεν 
αστειεύονταν. 
 
 

Εθελούσια Έξοδος 
 

– ΔΕΝ ΚΑΤΑΛΑΒΑΙΝΩ ΜΙΑ. Πώς σώζεσαι αφού... χαθείς; Κι άμα χαθείς δηλαδή, τι 
ρόλο παίζει να σωθείς μετά; Δώρο άδωρο. 
– Ούτε εγώ, Μαρσύα μου, το καταλαβαίνω. Εδώ εμείς που ’μαστε αθάνατοι 
και δε μας περνά τέτοιο πράγμα απ’ το μυαλό, για ποιο λόγο να θελήσουν 
ποτέ κάτι τέτοιο τα ζντούπια; Να πεθάνουν πρώτα για να σωθούν μετά; Χωρίς 
να εμπλέκεται ούτε μία θρησκεία; Ένας ιερέας; Μια ευσυγκίνητη εικόνα 
θαυματουργή; 
– Δεν μπρεί να είν’ τόσου άκυρ’ όσου νομίζμε, ουρή Έρδα! Εσέν’ δεν σ’ μοιάζ’ 
τραβηγμένου; Α; 
– Καλά λες. Κάπου θα στηρίχτηκαν οι γριές για να το γράψουνε, δε μπορεί! Κι 
έπειτα, είναι της Κλωθώς. Όσο ανταγωνιστικό κι αν είναι πια το περιβάλλον 
εκεί πάνω, πρόκειται για τη μοναδική γριέτζω απ’ τις Μοίρες που υποτίθεται 
ότι αγαπάει έστω μια στάλα τη ζωή των ζντουπιών. Δε γίνεται, δεν έχετε 
καταλάβει καλά το σενάριο. Καθίστε πρώτα να δούμε πώς τα γράφει εκεί 
μέσα. Κάτι θα μας έχει διαφύγει. Βρε Αελλώ μου, βρε κοριτσάκι μου, πάλι 
ξέχασα τα γυαλιά μου. Διάβασέ μου, κόρη μου, τι γράφει το ρημαδοσενάριο 
επί λέξει, μπας και βγάλω άκρη. 
– Ναι αμέ! Για να δω, αριθμός πρωτοκόλλου, μπλα μπλα, υποβάλλουσα 
Μοίρα, επιθυμητό σκηνικό: Μιλένιουμ, μπλα μπλα, σενάριο προς δοκιμή: 
Εθελούσια Έξοδος. Εδώ είμαστε! Λοιπόν, θέλω όμως απόλυτη ησυχία για να 
ακούσετε το σενάριο. 
 

Η Αελλώ καθάρισε το λαιμό της και κάνοντας την έκπληκτη συνέχισε να 
διαβάζει: 
– «Σκηνή πρώτη: Νύχτα, καλοκαίρι, μουσικό χαλί το Δέκατο Ένατο Νυχτερινό 
του Σοπέν». Σσστττ! «Στόρι: Ο Υπόκοσμος υποδέχεται το Μιλένιουμ και η 
έλευση του τέλους έχει διαδοθεί αρκούντως σε όλο τον πλανήτη». 
Παρακολουθείτε έτσι; Πάμε τώρα και στην επόμενη. «Σκηνή δεύτερη: Πρωί, 
καλοκαίρι, ήχοι καμπάνας. Στόρι: Οι οργανώσεις της Αποκαλύψεως ξεκινούν 
να κηρύττουν πως οι ομαδικές εθελούσιες έξοδοι των μελών τους από τον 
Υπόκοσμο θα σώσουν την ψυχή τους. Οι έξοδοι μπορούν να 
πραγματοποιηθούν με όποιο τρόπο επιθυμεί ο εκάστοτε πρόεδρος της 
οργάνωσης». Αυτό ήταν όλο. Ω, μισό. Μισό λεπτό. Έχει και μία υποσημείωση. 
Γράφει: «Ο υπεύθυνος θεός, για την καλύτερη απόδοση και τους σκοπούς του 
σεναρίου, δύναται να χρησιμοποιήσει οιωνούς, όνειρα, εικόνες, οράματα, 
γκόσπελς και μετά θάνατον παραμύθια. Εν Κενώ, τη Δευτέρα Πειραματική 
Αστρόκαινω, η Εγκρίνουσα Θεότης. Ξένιος Δίας. Υπογραφή και σφραγίδα». 



 150 

– Εμ, δε σας τα ’λεγα; Μην κοιτάτε που δεν τα λένε θρησκείες, τα ίδια είναι. 
Θα τα τρομάξουνε πρώτα για τα καλά. Δε θα ψοφάνε έτσι από μόνα τους. 
– Ααα, πες το, ρε παιδί μου, και κοψοχολιάστηκα! Μα απόρησα κι εγώ πώς 
θα ψοφάνε από μόνα τους; Να δίνουν τέρμα στη ζωή τους γιατί έτσι τους 
κάπνισε, γιατί βαρέθηκαν ή από περιέργεια; Χωρίς ένα θεό να τους ζμπρώξει 
προς τον Άδη; Ανήκουστα πράγματα! 
– Χα χα! Να τ’ άκουγε αυτό, Μαρσύα, ο Χάρος θα έδινε και τη βάρκα του για 
να γίνει σενάριο. Φαντάζεσαι να γέμιζε εθελοντικά ο Αχέροντας από ζντούπια 
έτοιμα να πληρώσουν να τα περάσει απέναντι; 
 

Η Αελλώ τράβηξε ένα νοητικό μολύβι και σημείωσε σε ένα πρόχειρο μπλοκάκι 
του μυαλού της την εξαιρετική ιδέα του Μαρσύα. Άλλωστε ήταν καλό φιλαράκι 
ο Χάρος, παρόλο που δεν ήθελε να το παραδεχτεί εκεί μέσα. Του έβαλε και 
τίτλο: «Ιδέες για πραγματικά σατανικά σενάρια». Έπειτα, νοητικά πάντα, 
συνέχισε να ξεψειρίζει τα φτερά της. Κάποια πράγματα, άμα δεν είναι πρέπον 
να τα κάνεις μπροστά σε άλλους, σ’ τα κάνει ο εγκέφαλός σου νοητικά καμιά 
φορά, έτσι για να ξεχαρμανιάζεις. Βέβαια, κάποια άλλα, τα εντελώς 
απαγορευμένα, δεν είναι παίξε γέλασε. Αν ο εγκέφαλός σου κάνει το λάθος να 
σ’ τα προβάλει μία φορά, μετά κολλάει, σκέφτεσαι μόνο αυτά και δε σου μένει 
χώρος στο κεφάλι ούτε για τα βασικά. Καμιά φορά οι γονείς δυσκολεύονται να 
το εξηγήσουν όλο αυτό στα παιδιά τους. Συνήθως το μεταφέρουν ως εξής: 
«Σταμάτα επιτέλους, θα σε τυφλώσει αυτό το πράγμα!».  
 
 

Η Στιγμή της Ειλείθυιας 
 

ΜΕΓΑΛΟ ΠΛΗΘΟΣ είχε συγκεντρωθεί στην Αγορά. Ξένοι και ντόπιοι για 
τελευταία φορά, όλοι μαζεμένοι γύρω από τους φιλοσόφους, που έκαναν τα 
πάνδεινα για να αποφύγουν τη συζήτηση γύρω από τους άδικους μαζικούς 
διωγμούς. 
– Σύμφωνα με τους υπολογισμούς μου, το σύμπαν δεν πρέπει να έχει τέλος. 
Όχι, κύριοι. Λάθος νομίζαμε έως τώρα. Είναι αχανές. Άπειρο. Ασύλληπτο. Όχι 
μόνο για τους ανθρώπους μα και για τους Θεούς. Τόσο μεγάλο! 
 

Μια μεγάλη γυναίκα δεν άντεξε να ακούει όλα αυτά. 
– Ναι, αλλά χωράει τέτοιες αδικίες! Μας διώχνουν, κάντε κάτι! 
Οι φιλόσοφοι όμως πέρα βρέχει. 
– Ω! Και όπως σημειώνει ο αγαπητός συνάδελφος, η αξία των μαθηματικών... 
– Γλιτώσαμε τη Συντέλεια; Πείτε μας την αλήθεια εσείς που είστε σοφοί. Δε θα 
έρθει το τέλος του κόσμου; Να ησυχάσουμε ή μας περιμένουν άλλα; 
– Θα το ξεχνούσα, αγαπητοί συνάδελφοι! Εύρηκα! Εχθές που έπαιρνα το 
ζεστό μπάνιο μου, ανακάλυψα ένα θαυμαστό φαινόμενο... 
 

Στη γόνιμη αυτή συζήτηση αναγκάστηκε να λάβει μέρος και ο Εμβρόντητος. 
Όπως τα σκέφτηκε, τίποτα δεν του έμεινε να χάσει. Εκτός από τη ζωή του 
φυσικά, αλλά κανείς ιερέας δεν ήταν παρών για να φοβάται κάτι τέτοιο. Όλοι οι 
ιερείς είχαν πέσει σε λήθαργο μετά το γερό φαγοπότι της Σκύλλας. Και 
άλλωστε, μέχρι να μάθαιναν τα καθέκαστα, εκείνος θα ήταν μίλια μακριά από 
την πόλη. Πάντως χίλιες φορές ένας ιερέας στο ακροατήριο παρά η Άρπυια. 
Έπειτα, εκεί μαζί με τους ξένους είχαν συγκεντρωθεί σχεδόν όλοι οι πολίτες, 



 151 

πράγμα που σήμαινε ότι για πρώτη και τελευταία φορά θα είχαν γερό 
αντίλογο, αν το «μαραφέτι» ήταν στ’ αλήθεια όπως του είχε πει ο Προμηθέας. 
 

Ένας ακόμη αποφάσισε να ρωτήσει τους φιλοσόφους: 
– Ποια είναι η επίσημη θέση των φιλοσόφων στην απόφαση του ιερατείου; 
– Ναι, αγαπητοί συνάδελφοι. Το φαινόμενο της Άνωσης. Γιατί δε βυθιζόμαστε 
εύκολα; Ποια είναι η δύναμη που μας κρατά στην επιφάνεια, το έχετε σκεφτεί; 
– Κι όμως βυθιζόσαστε! Χωρίς ξένους και δούλους, να σας δω πώς θα τα 
βγάλετε πέρα ολομόναχοι! Χαραμοφάηδες! 
– Η δική μου ανακάλυψη είναι πολύ μεγαλύτερη, αγαπητοί. Έλεγα να πάρει το 
όνομά μου, αλλά μήπως να το ονομάσω Αγοραίο Θεώρημα, αφού μου κάνετε 
την τιμή να είστε το πρώτο μου ακροατήριο; 
 

Ο Εμβρόντητος, χωρίς άλλη σκέψη, έβγαλε από το σακούλι του το ζεσταμένο 
Υπολογιστή, ύψωσε το χέρι του προς τη μεριά των φιλοσόφων, πάτησε το 
κουμπί και είπε να κάνει την αρχή. Αφού δεν του επιτρεπόταν να δείρει, 
τουλάχιστον ας τους ρωτούσε. 
– Εμείς οι ξένοι εφταίαμεν για ούλλα τούτα τελικά;  
Χωρίς οι φιλόσοφοι να προλάβουν να ψελλίσουν κουβέντα, παρενέβη η φωνή 
του Υπολογιστή: 
– Όι. 
– Έν λογικόν τζιαι δίκαιον που μας εδκιώχνουσιν λοιπόν; 
– Όι. 
Όλοι έστρεψαν τα μάτια τους προς το γυαλιστερό μαραφέτι, εμφανώς 
απορημένοι που κάποιος ή έστω κάτι, επιτέλους, απαντούσε στις ερωτήσεις 
τους. 
Ο Εμβρόντητος συνέχισε ακάθεκτος: 
– Είπαν μας ότι τους παίρνουμεν τες δουλειές. Έν λογικόν; 
– Ναι. Ο φόβος του ανταγωνισμού. 
Το ακροατήριο περικύκλωσε τον Εμβρόντητο. 
– Τι είναι αυτό; 
– Προϊόν ευφυούς σχεδιασμού και συγκεκριμένα: «Υπολογιστής κριτικής 
σκέψης, λογικών προτάσεων και ανιχνευτής αλήθειας. Με μια δόση 
ειρωνείας». Οι φίλοι με λένε Υπολογιστή.  
 

Όλοι, ξένοι και ντόπιοι, θαμπωμένοι από το χρυσό μηχάνημα, στριμώχνονταν 
γύρω του, ενώ κάποιοι σήκωναν τα 
χέρια για να ρωτήσουν τον Υπολογιστή. 
Οι φιλόσοφοι προς στιγμήν αισθάνθηκαν ανακουφισμένοι. 
– «Ο φόβος του ανταγωνισμού», ε; Καλά τα λέει η μηχανή... 
– Υπολογιστής κριτικής σκέψης, λογικών προτάσεων και ανιχνευτής αλήθειας. 
Με μια δόση ειρωνείας. Οι φίλοι με λένε Υπολογιστή. 
– Ναι, ρε παιδάκι μου, αυτό. Ο Υπολογιστής. Με συγχωρείς. 
– Και οι τεχνίτες σας, άμα είναι στ’ αλήθεια καλύτεροι, γιατί φοβούνται μήπως 
τους πάρουμε τις δουλειές; Ποιος καλός μάστορας θα φοβόταν κάποιον άλλο; 
– Ποιος που πληρώνεται λογικές τιμές θα φοβόταν τις τιμές των άλλων; 
– Αληθές. 
– Αφού γεννηθήκαμε κατώτεροι, γιατί μας φοβάστε; 
– Δημοκρατία: Όλοι είναι ίσοι. 



 152 

– Δεν είναι όλοι ίσοι. Μόνο οι νόμιμοι πολίτες! Είμαι εγώ ίσος με έναν 
Κένταυρο που έχει ουρά; Ή με έναν κίτρινο; Κάποιοι είναι κατώτεροι, πώς να 
το κάνουμε; 
– Γιατί; 
– Γιατί δεν είναι ίδιοι μ’ εμένα! 
– Γιατί; 
– Γιατί έχουν... ουρά! Γιατί είναι μαύροι ή κίτρινοι. Γιατί μιλάνε άλλες γλώσσες. 
Γιατί δε μοιάζουμε. Όλα αυτά τους κάνουν κατώτερους! 
– Γιατί; 
– Γιατί είναι διαφορετικοί! 
– Ο Δίας είναι πολύ διαφορετικός από εσένα. Υπάρχει κάτι που θα ήθελες να 
του πεις; 
– ... 
 

Οι πολίτες κοίταξαν εναγωνίως τον ουρανό για τίποτα μαύρα σύννεφα, ενώ 
ένιωθαν πως η συζήτηση έπρεπε γρήγορα να αλλάξει. Ένας ξένος βρήκε την 
ευκαιρία να κάνει την επόμενη ερώτηση: 
– Οι νέοι σας γιατί φοβούνται μήπως τους πάρουμε τα κορίτσια, αν είναι στ’ 
αλήθεια ομορφότεροι και καθαρότεροι; 
– Τους νέους μας να μην τους βάζετε στο στόμα σας! 
– Ευρύπυλε, είσαι σίγουρος ότι θέλεις να μιλήσουμε για νέους; 
– Εεε... όχι... 
– Ο Ξένιος Δίας, ο Πατέρας όλων των Θεών, το πρώτο που διδάσκει είναι η 
φιλοξενία. Πού είναι η φιλοξενία των Ισοπολιτών; 
– LOL. 
 

Οι πολίτες, απ’ την άλλη, έχοντας το ένα μάτι καρφωμένο στον ολοκάθαρο 
ουρανό και το άλλο στον Υπολογιστή, άρχισαν να θυμώνουν και ένας ένας 
προέβαλλαν τα δικά τους επιχειρήματα, χωρίς να πολυσκεφτούν το παράλογο 
της όλης κατάστασης που ένα τόσο δα χρυσό κουτάκι έγινε ξαφνικά ο σοφός 
κριτής των πάντων. 
– Έχετε εισβάλει με το έτσι θέλω στη ζωή μας! Για να επιβιώσετε πρέπει να 
πεινάσουμε! 
– Σωστό και λάθος. 
– Πώς γίνεται αυτό που λέω να είναι και σωστό και λάθος; 
– Είσαι ο Κτησίας και έχεις περιουσία εξακόσια οχτώ χρυσά νομίσματα, 
τριάντα αίγες, οχτώ οικίες και δεκαεφτά χιτώνες. Εσύ δε θα πεινάσεις. 
– Εγώ που δεν έχω τίποτα; 
– Εσύ, Χοίριλε, θα πεινάσεις. 
– Είδατε; Είδατε που το λέει και ο Υπολογιστής; Σίγουρα οι Θεοί τον έστειλαν 
να πει την αλήθεια! Τ’ ακούσατε; Θα πεινάσω άμα σας βοηθήσω! Θα πεθάνω 
από την πείνα! 
– Θα πεθάνεις από έμφραγμα του μυοκαρδίου. Συστήνεται αυστηρή δίαιτα και 
άσκηση. Τι θα έλεγες να εργαστείς για αλλαγή; 
 

Οι φιλόσοφοι, παρότι παραγκωνισμένοι και βλέποντας ότι ακούγονται 
αλήθειες, ήθελαν όσο τίποτα μερικές απαντήσεις για τα δικά τους θέματα. 
Περίμεναν ένα τόσο δα κενό ανάμεσα στις απανωτές ερωτήσεις του πλήθους 
για να προλάβουν να θέσουν τα δικά τους μεγάλα ερωτήματα, εκείνα της 
ύπαρξης του ανθρώπου. 
– Τι είναι η ευτυχία; 



 153 

– Αύξηση της σεροτονίνης. 
– Ποιο είναι το νόημα του κόσμου μας; 
– Άσος, χι ή διπλό. 
Και, παρόλο που δεν καταλάβαιναν τις περισσότερες απαντήσεις, έκαναν 
συνεχώς ερωτήσεις, ξέροντας ότι θα είχαν την πολυτέλεια μετά να τις 
σκεφτούν όσο θέλουν. 
– Πώς είναι ο Δίας; 
– Λογοκρίθηκε. 
– Και τα παιδιά μας; Γιατί δε λέτε για τα παιδιά μας; Που αναγκάζονται να είναι 
πίσω στα μαθήματα του σχολείου μέχρι να τους φτάσουν τα παιδιά των 
ξένων; 
– Είσαι η Ειλείθυια, μητέρα του Χθόνη, συμμαθητή του Παφοκράτη. 
– Α γεια σου! Αναγκάζεται ο γιος μου να περιμένει πότε θα τα μάθει ο 
Μικροκλής! Έχασε ήδη μία χρονιά και είναι πανέξυπνος. Χαραμίζεται τέτοιο 
μυαλό. 
– Μέσος όρος βαθμολογίας: 3,5. Ο βαθμός ευφυΐας του Χθόνη είναι 55. Με 
ανώτερο φυσιολογικό το 90. Ειλείθυια. 
– Και τα φαγητά τους είναι βρομερά! 
– Όρισε: «βρομερά». 
– Βρομάνε. Βάζουνε τόσα μπαχάρια που μετά σκυλοβρομάνε όλοι τους! Δεν 
μπορείς να σταθείς απ’ την μπόχα! 
– Είσαι ο Έγιρας, σύζυγος της Φέρτιδος και κατανάλωσες το φυτό σκόρδο 
πριν από δύο ώρες. Βρομάς! 
– Ναι! Δεν αντέχεται η μπόχα του! Και η γυναίκα του μας ζήτησε τη συνταγή 
για το κοτόπουλο χθες το βράδυ. 
– Τζιαι προχτές ήρθεν σπίτι μου τζιαι του εκάμαμεν τζιαι το τραπέζιν του 
αχάριστου! Εν σου εβρόμαγεν το σκόρδον τότε; 
– Όι. 
– Μας παίρνουν και τα κορίτσια μας! 
– Ψευδής πρόταση. Είσαι ο Πολύκαρπος και επιθυμείς τη συνένωση με μία 
ξένη. Τη Μεγίστια της Αλλόπολης. 
– Την κόρη μου, ωρέ; Θα σε πνίξω σαν νυφίτσα! 
– Ψέματα! Εγώ ποτέ δεν επιθύμησα ξένη! Ούτε έχω... συνενωθεί με ξένη! 
– Ψευδής πρόταση. Είσαι ο πατέρας του νεογνού της δούλας Δεινώς. 
 

Όλοι έμοιαζαν λες και είχαν ρίξει μια γερή ματιά στη Μέδουσα. Βλέποντας 
ένας ένας ότι το χρυσό μηχάνημα δεν περιοριζόταν σε γενικές ανώδυνες 
αλήθειες, μα έδινε προσωπικές απαντήσεις με τα άπλυτα του καθενός, 
σκέφτονταν διπλά τις ερωτήσεις και τελικά αρκετοί άρχισαν να δειλιάζουν. 
Κανείς δεν είχε το θάρρος πια να υποστηρίξει πράγματα που γενικά έβρισκε 
εύκολο ως τότε να φωνάξει μέσα από την ανωνυμία ενός πλήθους 
ομοϊδεατών. Πράγματα που, όσο απαίσια ή ψεύτικα και να ήταν, δεν κόστιζαν, 
δεν πήγαινε κανείς τους φυλακή – ήταν τελείως ανώδυνο να τα καταγγείλουν, 
αρκεί να αφορούσαν τους ξένους, όσους διέφεραν από το δικό τους στοργικό 
πλήθος. 
 

Μόνοι τους δεν μπορούσαν να υποστηρίξουν τίποτα πια. Η αντιπαράθεση 
έφτασε σε προσωπικό επίπεδο, ένας προς έναν κατάφατσα, τα πράγματα 
δυσκόλεψαν πολύ και τα επιχειρήματά τους καταρρίπτονταν με ταχύτητα 
φωτός. Ως τότε για τον καθένα ήταν εύκολο να πιστέψει πως είναι ανώ- 



 154 

τερος μέσα σε ένα πλήθος αυτοαποκαλούμενο ανώτερο. Τώρα αναγνώριζαν 
όλοι τους πως βρίσκονταν πια μέσα σε πλήθος αβοήθητων μονάδων, που η 
παραμικρή λεπτομέρεια για τον τρόπο ζωής και τις πράξεις τους γκρέμιζε 
τούβλο τούβλο το σαθρό οικοδόμημα ανωτερότητας που περίπαθα έχτιζαν 
από την πρώτη στιγμή. Με τέτοιες απαντήσεις, με τόσα στοιχεία φανερά, ήταν 
μόνοι τους πια, ήταν γυμνοί και ξεκρέμαστοι. 
 

Οι ξένοι, απ’ την άλλη, πήραν τα πάνω τους: 
– Κι εσύ, Κλεομένη, που φώναζες τόσο καιρό για την άσχημη οικονομική 
κατάσταση της Ισόπολης, για πες στους συμπολίτες σου από πού ψωνίζεις 
μάρμαρο και στάρι; 
– Μάρμαρο: Έσθιος της Σπάρλης. Σιτάρι: Ζήνων της Πενέας. 
– Και τα κορίτσια μας; 
– Έχει απαντηθεί. 
– Η Ισόπολις είναι ο Ομφαλός της Πλάσης; 
– Συντεταγμένες: Συμπαντικό πλάτος 246382° 1874165ʹ 382903ʹʹ. Συμπαντικό 
ύψος 48037525° 105895ʹ 3471860ʹʹ. Η ακριβής παρομοίωση με την 
ανθρώπινη ανατομία είναι: Η Ισόπολις είναι οι όρχεις της Πλάσης. 
 

Τα χαμόγελα, δαρμένα και καταμπερδεμένα, είπαν να μετακομίσουν για λίγο 
στο άλλο στρατόπεδο μήπως είναι καλύτερα εκεί. Οι ξένοι ήταν τώρα γελαστοί 
και ανακουφισμένοι, γιατί, ακόμα κι αν γνωρίζεις ότι έχεις δίκιο, πώς να το 
κάνουμε, θες να τ’ ακούς. Έστω μία φορά. Δεν είναι αρκετό να έχεις το δίκιο 
κρυμμένο βαθιά στο πίσω μέρος του μυαλού σου και να μην το λες γιατί 
φοβάσαι, γιατί είσαι με τους λίγους ή, στην περίπτωση ελάχιστων πολιτών, 
γιατί δε σε συμφέρει. Είναι το ίδιο με το άδικο αυτό.  
 

Οι ξένοι είχαν πάρει την εκδίκησή τους. Μια εκδίκηση σαν χίλιες σφαλιάρες 
Εκατόγχειρων, σαν μια ολόκληρη συναυλία Σειρήνων, σαν πάρτι με Ερινύες 
στα κεφάλια των Ισοπολιτών. Και καλύτερα. Κανείς ξένος δεν είχε όρεξη πια 
για φασαρίες, τους έφταναν οι φάτσες των πολιτών, που ένας ένας λούφαζε 
όταν το μηχάνημα τον ξεμπρόστιαζε δημοσίως. Τα χέρια του Εμβρόντητου 
είχαν κοκκινίσει από τη ζέστη που έβγαζε το μηχάνημα. Άλλαζε χέρι κάθε 
τόσο, αλλά αυτό δεν τον βοηθούσε πάρα πολύ. Σε κάθε ερώτηση, το 
μηχάνημα γινόταν όλο και πιο καυτό, ενώ στις πιο πολύπλοκες και σύνθετες 
ερωτήσεις, έβγαζε καπνούς από παντού.  
 

Όλα αυτά, μέχρι να ακουστεί η τελευταία ερώτηση που έκανε ποτέ άνθρωπος, 
και δη φιλόσοφος, σε έναν Υπολογιστή κριτικής σκέψης, λογικής και αλήθειας 
με μια δόση ειρωνείας: 
– Ποια είναι η απάντηση στη ζωή, στο σύμπαν και… όλα; 
– Όλα; 
– Όλα. 
– Όλα όλα; 
– Όλα! 
– Εντελώς όλα; 
– Όλα είπα! 
Το μηχάνημα έβγαλε μικρούς πνιχτούς ήχους και σε λίγα δευτερόλεπτα 
πύρωσε τόσο, που ο Εμβρόντητος δεν άντεξε το κάψιμο και το πέταξε στο 
χώμα. Για πολλή ώρα μαύροι καπνοί αναδύονταν από το εσωτερικό του, ενώ 



 155 

παράλληλα ακούγονταν ήχοι που κανείς δεν μπορούσε να καταλάβει. Κάποιοι 
ορκίζονταν ότι το άκουσαν καθαρά να λέει «42». 
 

Οι φιλόσοφοι παρακολουθούσαν με έκδηλη ευχαρίστηση τον αργό θάνατο του 
ανταγωνιστή τους, ενώ κάποιοι πολίτες, σίγουροι ότι είχε καταστραφεί 
τελείως, δεν αντιστάθηκαν στον πειρασμό να χλευάσουν την ανικανότητά του 
να απαντήσει σε ένα τόσο θεμελιώδες ερώτημα απ’ το οποίο κάθε σοβαρός 
φιλόσοφος είχε μάθει να ξεγλιστρά. 
– Δαίμονες το ’φτιαξαν, όχι Θεοί τελικά. Άκου σαράντα δύο! Ούτε ένα μωρό δε 
θα έδινε μια τόσο απλοϊκή απάντηση στο πιο πολύπλοκο ερώτημα όλων! 
– Μα δεν το καταλάβατε νωρίτερα; Κι εσείς, συνάδελφοι, δε σας είναι 
προφανές; Τέτοιο κουτσομπολιό για τα προσωπικά των πολιτών μας μόνο οι 
Δαίμονες θα ήταν σε θέση να γνωρίζουν! 
– Και να τους ενδιαφέρει κιόλας, φυσικά. Γιατί, ως γνωστόν, κανείς σώφρων 
και λογικός δεν ασχολείται με τα προσωπικά των άλλων. Τα εν οίκω μη εν 
δήμω! 
 

Ο Εμβρόντητος ήξερε ότι η Άρπυια είχε δίκιο. Η απόφαση δε θα άλλαζε, ενώ 
οι φασαρίες σε τέτοιες περιπτώσεις είναι εντελώς περιττές. Σε λίγες ώρες θα 
έφευγε για πάντα από την Ισόπολη για άγνωστο μα ειρηνικό τόπο. Ένιωθε 
τώρα χαρούμενος και πολύ ανακουφισμένος. Ήταν πια σίγουρος για αρκετά 
πράγματα. Συγκεκριμένα ήταν σίγουρος ότι οι πολίτες όδευαν στην 
αναπόφευκτη καταστροφή τους και κυρίως, μετά απ’ όλα όσα πέρασε, ήταν 
σίγουρος πως δεν ήθελε να μείνει στιγμή σε αυτή την πόλη. 
 
 

Νέα Τάξη Πραγμάτων 
 

ΤΟ ΡΟΛΟΙ ΤΩΝ ΥΠΟΚΟΣΜΩΝ σταμάτησε για λίγα δευτερόλεπτα στον ανθρώπινο 
χρόνο. Στον κόσμο των Θεών ήταν τόσο, όσο χρειαζόταν για να ψηφιστεί, να 
εγκριθεί και να φυτευτεί στην Πλάση το επόμενο επίδοξο σενάριο των Θεών. 
Ένα γερό ντεζαβού για τον Όλυμπο, μια εντελώς καινούρια μέρα για την 
Πλάση και τα ζντούπια της, που θα ορκίζονταν ότι ήταν πάνω της όλη τους τη 
ζωή και πως δεν είχαν ξαναζήσει αυτή τη μέρα... 
 

Ξύπνησε με έναν επίμονο πονοκέφαλο. Σαν να είχε πιει ένα ολόκληρο 
μπουκάλι από το περίφημο χειροποίητο κρασί του Διογένη. Σηκώθηκε 
γρήγορα να προφτάσει τις δουλειές της μέρας και, πριν σταθεί στα πόδια του, 
ένιωσε έντονη ζάλη. Οι ήχοι της Ισόπολης αντηχούσαν στα αφτιά του 
μεγεθυσμένοι, σχεδόν σαν καμπάνες, προκαλώντας ρίγη πόνου στο κεφάλι 
του και κάνοντας τα γόνατά του να τρέμουν. 
 

Φώναξε στη Σπητώ να του φέρει το γιατρό. Έπρεπε να γίνει καλά γρήγορα, 
για να δουλέψει. Ευτυχώς που θα σχολούσε ο μικρός του από στιγμή σε 
στιγμή. Όσο μικρή και να ’τανε, η βοήθειά του ήταν πολύτιμη. Τώρα που η 
Σκύλλα τού είχε παραγγείλει το μενού για το «Πατριδοκαπηλείον» για το 
κρίσιμο Συνέδριο Ιατρικής, δεν τον έπαιρνε να κάνει λάθη, αν ήθελε να 
πληρωθεί. Φρούδες ελπίδες, φυσικά, μα, περιέργως, το είχε πάρει 
απόφαση ότι αυτή τη φορά δε θα της πέρναγε της παλιόγριας. Αυτή τη φορά 
θα πληρωνόταν. Έσωνε πια με τις παγαποντιές και την τσιγκουνιά της! 



 156 

 

– Α, καλάν που ήρτες, πουλίν μου. Θέλω να βοηθήσεις με λίο τζαι μετά 
δκιαβάζεις. 
– Ξέρεις, πρέπει να υπογράψεις... πάλι. 
– Ίντα ένι; 
– Να, ο δάσκαλος... 
– Ο Φριτζίας; Ίντα σου έκαμεν ο γεροξούρης; 
– Είπε να μην εμπιστευόμαστε τους γιατρούς γιατί είναι τσαρλατάνοι και 
θέλουν μόνο το κακό μας και τα λεφτά μας. Και τα ’χουν κάνει πλακάκια με 
τους φαρμακοτρίφτες για να παίρνουν ποσοστά... 
– Ε; Ίντα τζιαιρούς εφτάσαμεν... 
– Κι όταν του είπα ότι σώθηκε η γειτόνισσα, η κυρα-Φτέρλα, που της έκοψε ο 
γιατρός το πόδι, που μαύρισε σε λίγες μέρες, μου είπε ότι όσοι 
εμπιστευόμαστε τους γιατρούς είμαστε αμόρφωτοι και πως αν το τρίβαμε με 
το σωστό φίλτρο θα έγιανε και θα ’χε και το πόδι της τώρα. 
– Χα! Άρκεψε πάλε τες βλατζείες με τα μαντζούνια και τα όμοια που 
θεραπεύουν όμοια; Τζιαι πως εν υπάρχουν φάρμακα ίδια για ούλλους τζιαι 
πως ο θεραπευτής πρέπει να θεραπεύει το όλον; Μας εκατάστρεψαν οι 
φιλόσοφοι πε του! Για να ερχόταν ο ξύπνιος στην Σαλαντίδαν να τα λαλεί αυτά 
πριν καταστραφεί! Τζιαι τους γιατρούς μας είσιαμεν τζιαι τους χειρουργούς 
μας τζιαι έναν ολόκληρον λόχον νοσοκόμες να τους βοηθάνε είσιαμεν! 
– Μπαμπά... 
– Το Νοσοκομείον της Πλάσης είμαστεν! Κανείς εν πέθαινεν εις την 
Σαλαντίδαν που αρρώστιαν! Άσε ’πού εργαλεία και φάρμακα! Έθθα το 
πίστευκες! Έβραζεν ο τόπος. Πρώτοι οι ιατροί μας σε ούλλα τζιαι μεν ακούς 
ίντα λαλούν τούτοι οι ντιγκιντάνγκες ομοιοπαθητικοί... οι Ισοπολίτες. 
– Μπαμπά, ξέρεις... λάθος κάνεις, αυτό ήθελα να σου πω. Ο καθηγητής είπε 
ότι η Σαλαντίδα δεν ήταν ποτέ Νοσοκομείον της Πλάσης. Μόνο η Ισόπολις 
είναι, λέει. Και τώρα πρέπει να σκαλίσω τρεις φορές «Οι κλασικοί γιατροί είναι 
τσαρλατάνοι» κι εσύ να το υπογράψεις, αλλά δεν πειράζει, άσ’ τον, γέρος 
είναι... Σιγά το πράγμα δηλαδή, ας είναι αυτοί το Νοσοκομείον της Πλάσης. 
Θες εμείς να είμαστε το Ιατρικό Κέντρο της Πλάσης, που είναι και πιο μεγάλο 
και κάνει τα νοσοκομεία ό,τι θέλει; Ε; 
 

Τζίφρες 
 

ΑΡΙΘΜΟΣ ΠΡΩΤΟΚΟΛΛΟΥ: Φ2857/543 
ΕΓΚΡΙΣΗ ΕΡΓΑΣΙΩΝ ΠΑΡΑ ΤΗΝ ΑΠΟΦΑΣΙΝ 128/32/56 
ΥΠΟΒΑΛΛΟΥΣΑ ΘΕΟΤΗΣ: ΑΤΡΟΠΟΣ 
ΕΠΙΘΥΜΗΤΟ ΣΚΗΝΙΚΟ: ΤΥΠΟΥ ΑΡΧΑΙΑΣ ΕΛΛΑΔΟΣ 
ΣΕΝΑΡΙΟ ΠΡΟΣ ΔΟΚΙΜΗ: ΕΝΑΛΛΑΚΤΙΚΕΣ ΘΕΡΑΠΕΙΕΣ 
 
 

Εν Κενώ 
Τη Τετάρτη Πειραματική Αστρόκαινω 
Η Εγκρίνουσα Θεότης 
Ξένιος Δίας 
[Υπογραφή – Σφραγίδα] 



 157 

 
 
 

Πάμε Στοίχημα; 
 

– ΟΜΟΙΟΠΑΘΗΤΙΚΗ, ε; 
– Ναι. 
– Στην Πλάση πάλι; 
– Ναι, μωρέ. Μια χαρά επιδόσεις είχε την πρώτη φορά, γιατί όχι; 
– Και τι θα το παίξεις; 
– Άσος με τα μπούνια. Έχει λίγες αντιδράσεις, μα τα πάει περίφημα. 
– Καλά, και τι λέει; 
– Ότι τα όμοια θεραπεύουν όμοια, ότι το νερό δυναμώνει, εκπαιδεύεται και 
άλλα τεκμηριωμένα. Σαν τα κοκόρια θα πέφτουν τα ζντούπια. 
– Τι εννοείς, χωρίς καθόλου φάρμακα και την κλασική τους ιατρική; 
– Χωρίς. 
– Ε ρε γλέντια! 
– Άσος που σου λέω! 
– Ναι, μωρέ. Δε χάλασε ο κόσμος! 
 
 
 
 
 

Τέλος 
 
 
 
 
 
 

...ή μήπως η αρχή; 

 

 


