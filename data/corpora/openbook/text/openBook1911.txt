










































Δικλείδα ασφαλείας


 

 

  

Δικλείδα 
ασφαλείας 

Δάφνη Χασούρου - Νικόλας Στασινός 



Δάφνη Χασούρου - Νικόλας Στασινός 

1 
 

  



Δάφνη Χασούρου - Νικόλας Στασινός 

2 
 

 

 

 

Δικλείδα Ασφαλείας 

Δάφνη Χασούρου - Νικόλας Στασινός 

  



Δάφνη Χασούρου - Νικόλας Στασινός 

3 
 

  



Δάφνη Χασούρου - Νικόλας Στασινός 

4 
 

Δικλείδα Ασφαλείας 

 

Ο διαπεραστικός ήχος του τηλεφώνου 

απλώθηκε στο ήσυχο σπίτι. Βιαστικά βήματα 

στο σκοτάδι κι ένα ψιθυριστό «εμπρός». Το 

φθινοπωρινό φως έμπαινε ωχρό από τις 

γρίλιες του παραθύρου. 7:18. 

Ο Άλκης δεν έκανε τον κόπο να ανοίξει 

τα μάτια του, μόνο μουρμούρισε μια βρισιά 

μες στο σκοτάδι και άλλαξε πλευρό. Η Σοφία, 

η μικρή του αδερφή, κοιμόταν βαθιά στο 

διπλανό δωμάτιο. 

Λίγες στιγμές μετά ο Άλκης άκουσε 

τους γονείς του να κουβεντιάζουν εύθυμα. 

Στο τηλέφωνο ήταν ο θείος Λεωνίδας, που 

μόλις είχε γυρίσει από ταξίδι και θα τους 

επισκεπτόταν. Θα έπαιρναν και τον 

Αναστάση αργότερα, το μεγάλο γιο της 

οικογένειας, να του ανακοινώσουν ότι το 

βράδυ θα έτρωγαν όλοι μαζί. 

 Στο άκουσμα του ονόματος του θείου 

Λεωνίδα ο Άλκης άνοιξε ταραγμένος τα μάτια 

του. Κάπου τότε, ξύπνησε και η μικρή…  



Δάφνη Χασούρου - Νικόλας Στασινός 

5 
 

Το κουδούνι χτύπησε και μια παρατεταμένη 

παιδική τσιρίδα απλώθηκε στον αέρα. Είχε 

έρθει επιτέλους η στιγμή να φύγουμε από 

εκείνο το σημείο που κατακλυζόταν τώρα από 

δεκάδες παιδάκια που έτρεχαν προς την 

έξοδο χαρούμενα, έως και λυσσασμένα, που 

επιτέλους ερχόταν το Σαββατοκύριακο. Ήταν 

μια ωραία μέρα! Ο καιρός μουντός. Το 

χαμηλό πέταγμα των πουλιών μαρτυρούσε 

την επερχόμενη καταιγίδα. Αυτός ο καιρός 

πάντα με έκανε να φαντάζομαι αγριεμένες 

θάλασσες και περιπέτειες με καράβια που η 

θάλασσα τα παρασέρνει στο βυθό της και 

μένουν εκεί για πάντα και παραμύθια 

γεννιούνται γύρω από αυτά. Η θάλασσα μου 

άρεσε. Τα καράβια όχι. Όχι όταν ταξίδευαν. 

Ήταν βαρετά. Στο βυθό όμως… 

Περπατούσαμε κι εγώ μιλούσα στον 

Άλκη. Ο οποίος ποτέ δεν με άκουγε και 

φυσικά ποτέ δεν μου απαντούσε. Του έλεγα 

για το θείο Λεωνίδα. Δεν ήθελα να τον δω. 

Δεν τον συμπαθούσα πια. Για την ακρίβεια θα 

ήθελα να μείνει για πάντα, για πάντα όμως, 

στην άλλη άκρη του κόσμου! Σε ένα ξερονήσι. 

Χωρίς άλλους ανθρώπους γύρω του. Ήταν 

κακός! Έπρεπε να είναι μακριά! Τουλάχιστον 

μακριά από εμάς… 



Δάφνη Χασούρου - Νικόλας Στασινός 

6 
 

Ο συννεφιασμένος ουρανός προμήνυε 

καταιγίδα. Η Σοφία χαμογελούσε πίσω από 

το διπλοτυλιγμένο κασκόλ της. Υπήρχε μια 

εποχή που θα χαμογελούσα κι εγώ, μια 

περίοδος που αρκούσε να είναι Παρασκευή 

για να χοροπηδάω στο δρόμο προσωρινά 

ελεύθερος από τα σχολικά μου δεσμά. Αλλά 

πλέον οι μέρες περνούσαν αδιάφορα, 

επαναλαμβανόμενα εικοσιτετράωρα που 

διαδέχονταν το ένα τ’ άλλο χωρίς εκπλήξεις. 

 Διέσχιζα τη Λυσικράτους με βλέμμα 

χαμένο, κουβαλώντας την τσάντα της 

αδελφής μου στον ώμο, με συνοδεία τη 

φλυαρία της. Στο νου μου ήρθε το πρωινό 

τηλεφώνημα. Είχα χρόνια να δω το θείο 

Λεωνίδα, ταξίδευε στα καράβια. Τι Ινδίες, τι 

Σαγκάες, τι Αμερικές… Όλη η ζωή του ένα 

ταξίδι από λιμάνι σε λιμάνι. 

 Τα βήματά μου με οδήγησαν στο 

Σκλαβενίτη. «Θέλω Lacta», πρόσταξε η 

Σοφία στην είσοδο, τρίβοντας ασυναίσθητα 

τη φουσκωτή κοιλίτσα της. 

 Τα ράφια του σούπερ μάρκετ ήταν 

γεμάτα υποσχέσεις, θελκτικές σειρήνες. 

Σειρήνες που δεν άκουγαν όμως τα έμπειρα 

αυτιά μου, εξασκημένα στις μελωδίες τους. 



Δάφνη Χασούρου - Νικόλας Στασινός 

7 
 

Όταν φτάσαμε στο σούπερ μάρκετ, το πρώτο 

πράγμα που ήχησε στα αυτιά μου ήταν: 

«Lacta». 

Παντού γύρω ήταν πράγματα 

χρωματιστά, περίεργα και κυρίως πολλά! Οι 

άνθρωποι, ορδές από μυρμήγκια, 

πηγαινοέρχονταν από δω κι από κει κάνοντας 

φοβερή φασαρία. Μεταλλικές φωνές έκαναν 

διάφορες ανακοινώσεις. Ήθελα να φύγω. 

Αυτή η κινητικότητα με πανικόβαλλε. 

Προτιμούσα το ήσυχο δωμάτιό μου, όπου 

μπορούσα να είμαι κρυμμένη και ασφαλής 

μέσα στον δικό μου κόσμο. Ο Άλκης, φυσικά, 

αγνοώντας γενικώς τις δικές μου επιθυμίες, 

απλώς έβγαζε από το καλάθι ό,τι θεωρούσε 

άχρηστο. 

 Φτάσαμε στον τομέα των τυριών. Για 

τον Άλκη αυτό ήταν το πιο σημαντικό κομμάτι 

της επίσκεψης στο σούπερ μάρκετ. Η κοπέλα 

που δούλευε εκεί του άρεσε. Προσπάθησε να 

της πιάσει κουβέντα, αλλά ως συνήθως 

μπέρδεψε τα λόγια του. Ίσως τον μπέρδευα κι 

εγώ που γκρίνιαζα διαρκώς να φύγουμε. 

 Και κάποτε, επιτέλους, ήρθε η στιγμή 

και φύγαμε! Έχοντας, βέβαια, αφήσει πίσω 

κάμποσα πράγματα, ακόμα και τη Lacta!  



Δάφνη Χασούρου - Νικόλας Στασινός 

8 
 

Η Σοφία όλο προσπαθούσε να χώσει στο 

καλάθι μικροπράγματα, που κάθονταν στο 

σωρό λίγο πριν επιστρέψουν στην αρχική 

τους θέση με τη βοήθειά μου. 

 Και τότε την είδα, απασχολημένη στο 

μηχάνημα που χωρίζει το τυρί σε φέτες, με τα 

ξανθά μαλλιά της πιασμένα κότσο, πίσω από 

ένα λευκό καπελάκι, σα φωτοστέφανο. Μου 

χαμογέλασε όπως πάντα, κι εγώ παρήγγειλα 

πολλά διαφορετικά τυριά, άλλα σε φέτες, 

άλλα σε κομμάτια, με μόνο μου σκοπό να 

παρατείνω την επαφή μας, να διατηρήσω για 

λίγο περισσότερο το χαμόγελό της στα μάτια 

μου. Και όταν πλέον δεν μπορούσα να 

σκεφτώ κάτι άλλο, την αποχαιρέτισα με 

νόημα και μου ανταπέδωσε προχωρώντας 

στον επόμενο πελάτη. Η Σοφία είχε αρχίσει 

να δυσανασχετεί, οπότε πλησιάσαμε στο 

ταμείο. 28,30. Μαζί μου είχα ένα εικοσάρικο. 

Αναγκάστηκα να αφήσω πίσω τα πιο 

επουσιώδη, μαζί και τη lacta. Η Σοφία 

κλαψούρισε αλλά δεν μπορούσα να πετάξω 

τα τυριά. 

 Λίγα λεπτά αργότερα ήμασταν στη 

στάση και περιμέναμε το λεωφορείο. Έκανε 

ψύχρα κι έδωσα το παλτό μου στη Σοφία. Τα 

δάχτυλά της ήταν παγωμένα. 



Δάφνη Χασούρου - Νικόλας Στασινός 

9 
 

Είχα έναν τρομερό εκνευρισμό. Η δε σκέψη 

του θείου Λεωνίδα όλο και μεγάλωνε. Ένιωθα 

να παγώνω. Και τότε, σαν από θαύμα, ο 

Άλκης αποφάσισε να ασχοληθεί μαζί μου!  

Το λεωφορείο δεν άργησε να έρθει. 

Εγώ, απορροφημένη από τις σκέψεις μου, δεν 

το κατάλαβα. Ο Άλκης το είπε. Εμένα, 

γενικώς, ποτέ δεν με ένοιαζε η ώρα. 

 Ανεβήκαμε. Δεν ξέρω γιατί, αλλά τα 

λεωφορεία μου άρεσαν. Ήταν γεμάτα 

ανθρώπους. Αλλά δεν έμοιαζαν επικίνδυνοι. 

Οι περισσότεροι δεν μιλούσαν καν. Μόνο 

ανέπνεαν. Δεν μπορούσαν να μου κάνουν 

κάτι. Για να είμαι σίγουρη, όμως, μισόκλεινα 

τα μάτια και τότε γίνονταν όλα μια 

μουτζούρα. Αυτή ήταν η ασπίδα μου! Κανείς 

δεν ξεχώριζε. Κανείς δεν υπήρχε πια γύρω 

μου. Τα χρώματα μπερδεύονταν κι έκαναν 

περίεργα σχήματα. Αυτά τα ζωγράφιζα 

αργότερα στο σπίτι. 

Μου αρέσει να ζωγραφίζω. Το 

αγαπημένο μου χρώμα είναι το κόκκινο. 

Καμιά φορά φαντάζομαι πώς θα ήταν όλα 

γύρω αν ήταν κόκκινα. Κόκκινη η θάλασσα, 

κόκκινος ο ουρανός, κόκκινος ο ήλιος και το 

φεγγάρι. Κι αν ήταν κόκκινη η βροχή;  



Δάφνη Χασούρου - Νικόλας Στασινός 

10 
 

Η σκέψη του επερχόμενου δείπνου ξύπνησε 

το ένστικτο του κινδύνου, ανασηκώνοντας 

απαλά τις τρίχες στο σώμα μου. Ανατρίχιαζα. 

Όχι από το κρύο. 

 Όταν είδα από μακριά το λεωφορείο, 

απογοητεύτηκα. «Τόσο νωρίς βρήκε να 

‘ρθει;», μουρμούρισα μέσ’ απ’ τα δόντια μου. 

 Ήθελα να καθυστερήσω το χρόνο, να 

επιβραδύνω την ταχύτητά του, να 

απομακρύνω λίγο το βράδυ από το τώρα. Το 

λεωφορείο γεμάτο όπως πάντα. Δίπλα 

κάποιος έβηξε στο σβέρκο μου. Παραδίπλα 

κάποιος ρουθούνιζε μπουκωμένος. 

Μετρούσα τις στάσεις που έμεναν μέχρι να 

κατέβω από τον κινητό θάνατο, σαν 

παγιδευμένος σε θάλαμο αερίων. Ναι, με 

ενοχλούσαν οι άνθρωποι, ιδίως σε τέτοιες 

πυκνότητες! Ίσως να φταίει το ότι είμαι 

καταθλιπτικός. Να ‘ναι καλά το Internet: Το 

επιβεβαίωσα σε site που απαριθμούσε τα 

συμπτώματα της νόσου. Μελαγχολία; Τσεκ. 

Αφηρημάδα; Στοιχείο της προσωπικότητάς 

μου. Κόπωση και μειωμένη ενέργεια; 

Κουράζομαι και μόνο να απαντήσω. 

Πονοκέφαλοι; Κατά φωνή… Το σχεδόν 

ανύπαρκτο φως της μέρας τσούζει τα μάτια 

μου, τα οποία κλείνουν. 



Δάφνη Χασούρου - Νικόλας Στασινός 

11 
 

Μμμ… Θα έμοιαζε με σταγόνες αίματος…! 

Ανατρίχιασα. Νόμιζα ότι φώναξα αλλά 

κανένας δεν με άκουσε. Και τότε άρχισα να 

κλαψουρίζω σιγανά. Ήθελα να βγω πια από 

το λεωφορείο. Ευτυχώς φτάναμε. Ο Άλκης 

πάτησε το κουμπί και λίγα λεπτά μετά 

ήμασταν επιτέλους στον ανοιχτό αέρα. Και 

μικρά δάκρυα έπεφταν από τον ουρανό. 

 Ψιχάλιζε. Τρέξαμε να φτάσουμε 

γρήγορα στην πολυκατοικία, σαν κάποιος να 

μας κυνηγούσε. Στο μεταξύ, παρατηρούσα τις 

σταγόνες που έπεφταν στο έδαφος 

αφήνοντας υγρά σημάδια σαν μικρά 

βεγγαλικά. Κάποια στιγμή τα σημάδια 

χάθηκαν. Είχαμε μπει στο κτήριο. Σκοτεινό 

και παλιό. Το σπίτι, όμως, ήταν ζεστό. Μετά 

απ’ όλα αυτά ήθελα να πάω κατευθείαν στο 

δωμάτιο, αλλά δεν ήταν ακόμα η ώρα. 

 Ο Άλκης είχε πονοκέφαλο. Μάλλον τον 

είχα ζαλίσει πολύ σήμερα. Πήρε κάτι για να 

ηρεμήσει το κεφάλι του και μετά έπιασε να 

φτιάχνει ομελέτα. Πάλι. Εγώ έμεινα να 

χαζεύω τα υλικά που ψήνονταν στο τηγάνι. 

Τη μορφή τους που άλλαζε σιγά-σιγά. Τις 

φουσκάλες που έσκαγαν. Το χρώμα που από 

σκούρο κίτρινο έγινε ανοιχτό και ύστερα 

καφέ… Την έκαψε ο χαζός! 



Δάφνη Χασούρου - Νικόλας Στασινός 

12 
 

Σφαλιστά τα βλέφαρα. Αφήνω μόνο μια 

χαραμάδα ανοιχτή για να μη χάσω  τη στάση. 

Ο πόνος έντονος κι ακαριαίος. Ευτυχώς 

τελευταία στιγμή παρατηρώ την πράσινη 

αφίσα του γυμναστηρίου στη γωνία, πατάω 

το κουμπί και αρπάζοντας το χέρι της Σοφίας 

βγαίνω επιτέλους στον αέρα. 

 Ψιχάλιζε. Με βήμα βιαστικό φτάνω 

στην πολυκατοικία μας. Στη γωνία υπήρχε 

φως στο ψιλικατζίδικο του πατέρα, αλλά δεν 

είχα όρεξη να του μιλήσω. Η Σοφία 

κλαψούριζε για τα μαλλιά της, πως είχαν 

βραχεί, ότι είχε ξεπαγιάσει. Κι εγώ χωρίς το 

παραμικρό κουράγιο να της απαντήσω. Το 

σπίτι ήταν ζεστό. Μόνοι μας ήμασταν. Η μάνα 

μου αν ήταν τυχερή θα γυρνούσε το 

απόγευμα. Ευτυχώς για εκείνη δεν είχε τη 

βραδινή βάρδια. Δυστυχώς για μένα. 

 Πήρα δύο panadol extra, καθώς πλέον 

δε με έπιανε το ένα. Πεινούσα. Έριξα λίγο 

λάδι στο τηγάνι, έπειτα τέσσερα αυγά, 

τριμμένο τυρί- τόσα κιλά πήρα, μην πάνε 

χαμένα- κι η σπεσιαλιτέ μου ήταν έτοιμη. Η 

Σοφία δυσανασχέτησε βλέποντας πάλι 

ομελέτα, αλλά από τη στιγμή που τη φρόντιζα 

εγώ τόσο καιρό οι απαιτήσεις της ήταν ήδη 

μειωμένες. 



Δάφνη Χασούρου - Νικόλας Στασινός 

13 
 

Όταν το γεύμα ολοκληρώθηκε, ο Άλκης 

μάζεψε -ας πούμε- την κουζίνα και ύστερα 

ολοταχώς στο δωμάτιο. Επιτέλους! Στιγμές 

αργότερα την αρχική ησυχία διατάραξε η 

μουσική του Άλκη… 

Χάζευα την καταιγίδα. Το νερό στο 

παράθυρο έκανε τα πάντα να φαίνονται σαν 

να λιώνουν, σαν να καταρρέουν. Σαν τις 

μουτζούρες στο λεωφορείο όλα άλλαζαν και 

πολύ λίγο παρουσίαζαν τη συνηθισμένη τους 

εικόνα. Και τώρα, που το νερό έπεφτε 

άφθονο και ορμητικό, ήταν σαν να 

ξεπλενόταν ο κόσμος, σαν να έφευγε από 

πάνω του η βρωμιά. Μόνο το σπίτι απέναντι 

ακολουθούσε αντίστροφη πορεία, άρχιζε να 

μου θυμίζει το σπίτι του θείου Λεωνίδα. 

Στο μυαλό μου έρχονταν εικόνες… 

ήταν πολύ τακτοποιημένο και καθαρό. Με 

λίγα έπιπλα. Μια μικρή αυλή κι ένα μπαλκόνι 

με ένα τραπεζάκι και μια κουνιστή 

πολυθρόνα. Θυμάμαι το θείο να κάθεται σε 

αυτήν καπνίζοντας το πούρο του και να με 

κοιτάζει όσο εγώ έπαιζα στην αυλή με τη 

μπάλα μου. Το βλέμμα του ήταν γεμάτο 

σιγουριά. Ήταν εκείνη τη βδομάδα που τόσο 

περίμενα να πάω, που τόσο ξεκάθαρα 

θυμάμαι και που δεν θέλω να θυμάμαι! 



Δάφνη Χασούρου - Νικόλας Στασινός 

14 
 

Μόλις τελειώσαμε, καθάρισα πρόχειρα το 

τηγάνι και τα πιάτα και πήγα στο δωμάτιό 

μου. Άνοιξα τον υπολογιστή, έβαλα μουσική 

από τον αγαπημένο μου ραδιοφωνικό 

παραγωγό και ξάπλωσα. Έπαιζε κάτι από τον 

τελευταίο δίσκο των Red Hot Chili Peppers. 

Πάει χάλασε κι αυτός, θύμα της λαίλαπας του 

mainstream. Βαριέμαι μέχρι να σηκωθώ και 

να το αλλάξω, προτιμώ να το υποστώ. Η ζωή 

μου είναι σκατά. 

 Απέξω έβρεχε. Άκουγα τη βροχή στο 

τζάμι. Οι καταιγίδες είναι ανυπόφορες. Όχι 

όμως ενοχλητικότερες από την ηλιοφάνεια 

που προκαλεί ημικρανίες σε ανθρώπους σαν 

κι εμένα. Και μιας και σκέφτομαι τη βροχή 

και τον ήλιο, ξεμύτισε κι η υπενθύμιση του 

προσεχούς δείπνου. Ο θείος Λεωνίδας, ο 

ταξιδευτής, κάθε φορά με όλο και πιο 

ανατρεπτικές ιστορίες να διηγηθεί. Ο 

άνθρωπος αυτός μπορεί να ήταν η αδυναμία 

όλων, αντικείμενο κρυφής ζήλειας ακόμη 

περισσότερων, αλλά εμένα κάτι πάνω του μου 

είναι απεχθές. Το γεμάτο σιγουριά βλέμμα 

του ίσως. Αν και ήταν κι αυτό μια μακρινή 

ανάμνηση πλέον. Τις προηγούμενες φορές 

φρόντιζα να λείπω από το σπίτι, κάθε φορά 

που τηλεφωνούσε.  



Δάφνη Χασούρου - Νικόλας Στασινός 

15 
 

Ξαφνικά η μουσική σταμάτησε. Παρατήρησα 

ότι ο Άλκης μιλούσε με κάποιον στο 

τηλέφωνο. Παρότι μου έκανε έκπληξη δεν 

έδωσα παραπάνω σημασία. Το μυαλό μου 

είχε γεμίσει με εικόνες. Ξεπηδούσαν ξαφνικά 

στο κεφάλι μου η μία μετά την άλλη. 

 Δεν μπορούσα να τις σταματήσω, κι 

έτσι όταν ο Άλκης κοιμήθηκε άρχισα να τις 

ζωγραφίζω. 

 Από το διπλανό δωμάτιο ακουγόταν η 

τηλεόραση. Εγώ, όμως, ήμουν προσηλωμένη 

στις εικόνες μου. Λεπτές φιγούρες, 

στρογγυλά πρόσωπα με μυτερά πηγούνια, 

μεγάλα, τεράστια μάτια και τα υπόλοιπα 

χαρακτηριστικά λεπτά. Δεν σκεφτόμουν. Οι 

εικόνες ήταν σαν να αποτυπώνονταν 

αυτόματα στο χαρτί. Ένα αγόρι με αθώο 

βλέμμα κι ένα τεράστιο χαμόγελο. Ένας 

κύριος ψηλός χαμένος μέσα σ’ ένα μαύρο 

σκοτάδι. Τα κίτρινα μάτια του, το μόνο που 

ξεχώριζαν. Από το στόμα του έβγαινε καπνός. 

Το σκοτάδι κατέκλυζε την εικόνα. Ο καπνός 

που έβγαινε από το στόμα του κυρίου έγινε 

φωτιά. Ο κύριος δράκος. Πλησίαζε το αγόρι 

απειλητικά. Τελευταία εικόνα: το αγόρι 

ούρλιαζε!  



Δάφνη Χασούρου - Νικόλας Στασινός 

16 
 

Μπάσκετ με την παρέα μου, αν και θα 

κατέληγα μόνος με παγωτό στα βράχια στο 

Παλαιό Φάληρο, δίπλα στο κύμα. Ή 

ραντεβού για σινεμά αργότερα, εργασίες για 

τη σχολή στο Πανεπιστήμιο. Οι δικαιολογίες 

κάθε φορά διαφορετικές για να μην κινήσω κι 

υποψίες, αν κι η μάνα μου είχε σίγουρα 

ψυλλιαστεί το μήνυμα. 

 Σηκώθηκα, έσβησα την ιστοσελίδα και 

τηλεφώνησα στο Γιώργο. «Ναι, καιρό έχουμε 

να τα πούμε… Το ξέρω, έχω χαθεί… Σήμερα 

έχεις ελεύθερο χρόνο; Να μιλήσουμε, μωρέ… 

Ναι, ωραία, κατά τις εφτά καλά είναι… Τα 

λέμε, ρε…» 

 Ξάπλωσα, με το αμυδρό βουητό της 

τηλεόρασης από το δωμάτιο της Σοφίας να με 

νανουρίζει. Ήλπιζα ο πονοκέφαλος να είχε 

υποχωρήσει όταν ξυπνούσα. 

 Στον ύπνο μου κολυμπούσα με όλες 

μου τις δυνάμεις, σα να προσπαθούσα να 

ξεφύγω από κάτι. Στο τέλος ίσως να έφτασα 

στη στεριά. Ίσως πάλι και να πνίγηκα κάτω 

από κάποιο κύμα. 

 Όταν ξύπνησα ένιωθα όλο μου το 

σώμα κουρασμένο, το χέρι μου πιασμένο. 

Σηκώθηκα με κόπο. Έπρεπε να ετοιμαστώ. 



Δάφνη Χασούρου - Νικόλας Στασινός 

17 
 

Άφησα το μαύρο μου πενάκι στο γραφείο. Η 

αναπνοή μου ήταν γρήγορη. Ήμουν κι εγώ 

τρομαγμένη. Ξάπλωσα πάλι. Έκλεισα τα 

μάτια και για λίγο ηρέμησα. Άκουσα το 

ξυπνητήρι να χτυπάει. Ήταν η ώρα του Άλκη 

να ξυπνήσει. 

 Το μυαλό μου δεν είχε ξεκαθαρίσει 

εντελώς από τις περίεργες και σκοτεινές 

εικόνες. Βρισκόμουν σε μια κατάσταση 

ύπνωσης και ζάλης. Νερά που έτρεχαν, 

ομιλίες και δυνατή μουσική. Όλα γύρω μου 

ήταν συγκεχυμένα. 

 Ξαφνικά, σε μια στιγμή απόλυτης 

διαύγειας,  η προσοχή μου επικεντρώνεται 

στο κλειδί που γυρίζει στην εξώπορτα. 

Ακούγονται βήματα. Περισσότερα απ’ όσα θα 

έπρεπε… 

 Στη θέα του θείου Λεωνίδα ένα ρίγος 

με διέτρεξε. Παρέμενε στητός, ο χρόνος, 

όμως, είχε σκάψει το πρόσωπό του και είχε 

ασπρίσει τα μαλλιά και τα πυκνά μα 

περιποιημένα του γένια. Το χαμόγελό του 

ζεστό. Το βλέμμα του σίγουρο, μα ψυχρό 

έφερε κάτι απροσδιόριστα παράξενο, χωρίς 

να προδίδει το  πνεύμα του. 



Δάφνη Χασούρου - Νικόλας Στασινός 

18 
 

Το νερό έπεφτε καυτό στο λαιμό μου, 

γαργαλούσε το δέρμα. Αφρόλουτρο, ξέπλυμα, 

σκούπισμα. Συνοπτικές διαδικασίες. 

Καθαρός, με την πετσέτα τυλιγμένη στη μέση 

βγαίνω από το μπάνιο και χαιρετάω τη μάνα 

μου, η οποία είχε επιστρέψει στο μεταξύ. 

 Ντύνομαι στο δωμάτιό μου βιαστικά, 

τζιν κι ασιδέρωτη μπλούζα, αλλά ποιος δίνει 

σήμερα σημασία σ’ αυτά; Πλησιάζω τον 

υπολογιστή στο γραφείο, παραμερίζω κάτι 

πρόχειρα σκίτσα αφηρημένος, μαζί με κάτι 

manga που δεν πρόλαβα να κοιτάξω ακόμα, 

και βάζω δυνατά τη μουσική. Το κεφάλι 

ακολουθεί τη μελωδία καθώς ξεπλένομαι με 

κολόνια και φοράω τα παπούτσια. Έτοιμος. 

 Παίρνω πορτοφόλι, κλειδιά και κινητό 

στις τσέπες εναλλάξ και βγαίνω. Η κεντρική 

μας είσοδος ανοιχτή. Ο πατέρας μου. 

«Κοιτάξτε ποιον πέτυχα κάτω!», αναφωνεί 

ενθουσιασμένος. 

 Ο θείος-Λεωνίδας, με το περήφανο 

περπάτημά του, διάβηκε το κατώφλι του 

σπιτιού μου. Κι η καρδιά μου είχε 

σταματήσει. Όταν με είδε, με πλησίασε 

έκπληκτος αγκαλιάζοντάς με, μουρμουρίζο-

ντας κοινοτοπίες περί ταχύτητας του χρόνου. 



Δάφνη Χασούρου - Νικόλας Στασινός 

19 
 

Ερχόταν κοντά. Να με πιάσει, να μ’ 

αγκαλιάσει. Δεν ήθελα. Μα είχα παγώσει. 

Καρέ-καρέ ζωντάνευαν μπροστά μου οι 

μνήμες από τότε. Από εκείνη την εβδομάδα. 

Εκείνη την καταραμένη εβδομάδα. 

 Σαν χθες. Πάντα σαν χθες. Ο 

Αναστάσης στο νοσοκομείο. Πνευμονία είχαν 

πει οι γιατροί. Οι γονείς μας δούλευαν πολύ. 

Δεν τα προλάβαιναν όλα. Κάποιος έπρεπε να 

με κρατήσει, να με προσέχει για μια 

εβδομάδα. Οι γονείς μας μια στη δουλειά, μια 

στο νοσοκομείο. Κι ένα τηλέφωνο την ημέρα 

στο σπίτι του θείου να δουν τι κάνω. 

 Όχι δεν ήθελα να τα θυμηθώ αυτά. Δεν 

ήθελα να τα σκέφτομαι. Ήθελα να φύγω απ’ 

αυτήν την ανάμνηση! Ήθελα να φύγω! Αλλά 

να που ζωντάνευε! Στεκόταν τώρα ακριβώς 

μπροστά μου! Ο θείος Λεωνίδας που θα 

πήγαινα τότε σπίτι του και τόσο… 

 είχα χαρεί... Στην αρχή είχα χαρεί πολύ 

που θα πήγαινα στο θείο. Ήταν για μένα σαν 

καλοκαιρινές διακοπές. 

 Με άφησαν στο σπίτι του με όλα τα 

απαραίτητα για μια εβδομάδα. Ο θείος θα 

έφευγε μετά από δύο. Θα πήγαινε στην 

Καμπότζη. 



Δάφνη Χασούρου - Νικόλας Στασινός 

20 
 

Επιχείρησα να απαγκιστρωθώ από την 

αγκαλιά του θείου μου, αλλά η λαβή του ήταν 

γερή και η καρδιά μου δεν έστελνε αρκετό 

αίμα στο σώμα ώστε να ζωντανέψει και να 

αντισταθεί. Κάποια στιγμή πρέπει να με 

άφησε, γιατί βρέθηκα μόνος μου στο χολ, να 

ακούω τις φωνές τους από την τραπεζαρία. 

Πήρα το παλτό μου και άγγιξα το πόμολο της 

εξόδου. 

 «Πού πας;» Η μάνα μου. Της εξήγη-

σα. Διαμαρτυρήθηκε παίρνοντάς με από το 

μπράτσο για να μιλήσουμε στην κουζίνα 

χωρίς να γίνουμε αντιληπτοί από τον 

καλεσμένο μας. «Ο άνθρωπος έχει να σε δει 

τόσα χρόνια, μπορείς να το ακυρώσεις. Κάθε 

φορά κάτι κανονίζεις πάντα. Τόσες μέρες 

καθόσουν και σήμερα βρήκες…» 

 «Σήμερα είναι Παρασκευή», ανταπά-

ντησα βιαστικά. Ναι, ο άνθρωπος έχει να με 

δει τόσα χρόνια, θα είναι άβολο να φύγω 

εφόσον με είδε. Αλλά θέλω να φύγω. Η Σοφία 

κάπου είχε πλησιάσει από τις φωνές. Άρχισε 

κι εκείνη να φωνάζει. Ίσως βέβαια να ήταν 

και ψίθυροι. Ήθελε να μου συμπαρασταθεί; 

Να με κάνει να σωπάσω; 

 Λίγα λεπτά αργότερα καθόμουν στο 

τραπέζι, με το πιρούνι στο χέρι. 



Δάφνη Χασούρου - Νικόλας Στασινός 

21 
 

Θυμάμαι μπήκα στο σπίτι του κι άρχισα να 

τρέχω γύρω γύρω γελώντας. Χοροπηδούσα 

στον καναπέ. Ο θείος με έκανε αεροπλανάκι 

και μου ‘λεγε ότι δεν υπήρχε καλύτερος 

πιλότος στον κόσμο. 

Το πρωί με ξυπνούσε. Μου έφτιαχνε 

πρωινό. Ό,τι ήθελα. Με πήγαινε σχολείο. Κι 

ύστερα ερχόταν να με πάρει. Και όλη μέρα 

παίζαμε. Τελείωνα τα μαθήματά μου και 

παίζαμε. Και μου ‘λεγε ιστορίες από τα ταξίδια 

του. Και κάθε μέρα, όλη μέρα παίζαμε… Και 

όλα ήταν καλά. Αφού παίζαμε… 

 Αλλά μια μέρα… Δεν ήθελα να πάω 

σχολείο κι έπεισα το θείο να μείνω σπίτι. 

 Πήρα τη μπάλα μου. Βγήκα στην αυλή. 

Είχε συννεφιά. Ο θείος καθόταν στην 

κουνιστή πολυθρόνα. Έπινε καφέ, κάπνιζε το 

πούρο του και διάβαζε εφημερίδα. Αλλά 

πάνω από την εφημερίδα με κοίταζε. Κι εγώ 

τον χαιρετούσα και του έδειχνα διάφορα 

κόλπα που είχα μάθει να κάνω με τη μπάλα.  

 Ο καιρός χάλασε απότομα. Έπιασε 

μπόρα. Μέχρι να ξεκολλήσω από το παιχνίδι 

και να μπω στο σπίτι είχα γίνει μούσκεμα. 



Δάφνη Χασούρου - Νικόλας Στασινός 

22 
 

Στο πλάι μου ο Αναστάσης, ο αδελφός μου, 

γέλασε δυνατά ξυπνώντας με από λήθαργο. 

Πώς με είχε πείσει η μάνα μου να το υποστώ 

αυτό;  

 «Εσύ, Άλκη, πώς περνάς; Πώς πάει η 

σχολή; Θύμισέ μου το όνομα…» Εγώ 

σκυθρωπός. Τμήμα Μεθοδολογίας, Ιστορίας 

και Θεωρίας της Επιστήμης. Ή Μ.Ι.Θ.Ε. 

Γέλασε. «Ονόματα που διαλέγουν για κάτι 

σχολές, είναι να απορείς». Έτρωγα βιαστικά 

τις μπουκιές μου, ελπίζοντας μόνο να 

τελειώσει ανώδυνα. Η Σοφία στα αριστερά 

μου, άθικτο το πιάτο της. Αισθανόταν την 

αμηχανία μου, όπως κι οι υπόλοιποι στο 

τραπέζι. 

Ο θείος έχωσε το χέρι στην εσωτερική 

τσέπη του σακακιού του κι έβγαλε από μια 

θήκη ένα πούρο. Το σφήνωσε στα χείλη και το 

άναψε με τη βοήθεια ενός σπίρτου. Η 

μυρωδιά του στα ρουθούνια μου. Έπειτα 

άρχισε να μιλά στην αδελφή μου. Πώς πάει 

στα μαθήματα, τι της αρέσει περισσότερο… 

Το διάλειμμα. 

 «Σου αρέσουν τα παιχνίδια, ε; Α τι 

έμαθα στο καράβι… Χρειαζόμαστε μια 

τράπουλα. Θες να παίξουμε κάτι καινούριο, 

Σοφία;» 



Δάφνη Χασούρου - Νικόλας Στασινός 

23 
 

Ο θείος μου έφερε μια πετσέτα, με τύλιξε και 

με πήρε αγκαλιά.  

Μου έλεγε ιστορίες για καράβια που 

χάνονται στη θάλασσα όταν έχει τέτοιες 

μπόρες. Κι ο ίδιος παραλίγο να πνιγεί μια 

φορά… 

Με πήγε στο μπάνιο. Μου έφερε 

στεγνά ρούχα. Μου έβγαλε τα βρεγμένα. Και 

τότε το είπε: «Θες να παίξουμε κάτι 

καινούριο;». 

 Η φράση ηχούσε ξανά και ξανά. Είδα 

κι άκουσα τα χείλη του να την προφέρουν 

ξανά. Απαράλλαχτη. Με τον ίδιο ζεστό τόνο, 

που καθόλου δεν πρόδιδε τις βαθύτερες 

σκέψεις του… 

Το μυαλό μου μάγκωσε σ’ εκείνη τη 

φράση. Πια δεν άκουγα τίποτε άλλο παρά 

μόνο αυτή. Ανατρίχιασα. Το σώμα μου 

θυμήθηκε τον πόνο. Θυμήθηκε το 

ξεγύμνωμα. Θυμήθηκα τη ντροπή, το κλάμα. 

Θυμήθηκα την κραυγή μου και το χέρι του να 

μου κλείνει το στόμα. Θυμήθηκα την 

αντανάκλαση στον καθρέφτη. Το πρόσωπό 

μου κατακόκκινο, τρομαγμένο. Το πρόσωπο 

του με την ικανοποίηση αποτυπωμένη. Του 

δάγκωνα το χέρι με  μανία... 



Δάφνη Χασούρου - Νικόλας Στασινός 

24 
 

Εφτά δευτερόλεπτα. Ίσως κανείς να περίμενε 

πως θα χρειαζόμουν περισσότερο χρόνο, πως 

το κατέβασμα του διακόπτη θα ‘πρεπε να 

πάρει μέρες, ίσως και βδομάδες. Αλλά για 

εμένα αρκούσαν εκείνα τα κρίσιμα 

δευτερόλεπτα. 

Εφτά δευτερόλεπτα, μέχρι να πέσει η 

ασφάλεια στο κέντρο ελέγχου του εγκεφάλου 

μου. Μέχρι να σβήσει προσωρινά η λογική. 

 Εφτά δευτερόλεπτα και μετά το χάος. 

Το κεφάλι μου μούδιασε, οι σκέψεις μου 

άρχισαν να θολώνουν, φιλτραρισμένες από 

ραγισμένο γυαλί. Ένιωθα κίνηση στους μυς 

μου, παλμούς στις φωνητικές μου χορδές. Σα 

να μην υπάκουε το σώμα στις εντολές του 

συνειδητού, το οποίο αδρανές δυσκολευόταν 

να βγάλει συμπεράσματα ή έστω εικασίες. 

Απλώς παρακολουθούσε ό,τι οι μεθυσμένες 

αισθήσεις του επέτρεπαν να ανακαλύψει. 

 Απομακρυσμένες φωνές. Θρυμματι-

σμός γυαλιού. Βίαιοι κραδασμοί. Υγρά 

βλέφαρα. Πόνος στις αρθρώσεις. Κι εκείνη η 

γνώριμη μυρωδιά από καπνό, που είχε 

σκαλώσει στα πνευμόνια μου, μεταφέροντας 

μέσα απ’ το αίμα το δηλητήριο στον 

εγκέφαλο. 



Δάφνη Χασούρου - Νικόλας Στασινός 

25 
 

Θυμάμαι τη γεύση του αίματος στο στόμα 

μου…  

Τις επόμενες μέρες το σώμα μου, 

γεμάτο μώλωπες, πονούσε όπου και να το 

άγγιζες. Δεν έβγαινα από το δωμάτιο. Δεν 

πήγα πάλι σχολείο εκείνη τη βδομάδα. 

Οι γονείς μου δεν κατάλαβαν τι είχε 

συμβεί. Οι μώλωπες είχαν εξαφανιστεί και το 

μόνο που παρατήρησαν ήταν μια 

απροσδιόριστη αλλαγή στη συμπεριφορά 

μου. Δεν είπα τίποτα σε κανέναν. Μόνο ο 

Άλκης ήξερε, αλλά έκανε ότι δεν ήξερε… 

μέχρι τώρα… 

Τα δάκρυα κυλούσαν καυτά στα 

μάγουλά μου. Ένιωθα τα νύχια στα κλεισμένα 

σε γροθιές χέρια μου να μπήγονται στη 

σάρκα μου. Ο Άλκης είχε αναλάβει να με 

προστατέψει και να εκδικηθεί για όσα τότε 

μου είχαν συμβεί. 

 Ο θείος Λεωνίδας, ο αγαπημένος 

θείος, αυτό το κτήνος που στην ψυχή του 

κουβαλούσε λάσπη και στο μυαλό του 

διαστροφή ήταν, επιτέλους, εξευτελισμένος. 

Μέσα στα αναφιλητά μου, παρακολουθούσα 

τη σκηνή. Και ένιωθα μέσα μου να γεννιέται 

μία απέραντη δικαίωση. 



Δάφνη Χασούρου - Νικόλας Στασινός 

26 
 

Οι γροθιές μου συγκρούονταν με κάτι σφιχτό 

όταν τα μάτια μου άρχισαν να ξεθολώνουν, η 

ακοή να καθαρίζει κι η πραγματικότητα να 

εισβάλλει στο όνειρο ωμή. Η αδελφή μου 

έκλαιγε γοερά, η μάνα μου έστεκε αμίλητη 

μπροστά μου, με πρόσωπο παγωμένο σε μια 

έκφραση δυσπιστίας κι έκπληξης συνάμα. 

Και τέσσερα αντρικά χέρια επιχειρούσαν να 

με τραβήξουν από τους ώμους, να με 

σηκώσουν από τη θέση μου. Ενώ τα δικά μου, 

σαν προγραμματισμένα ειδικά γι’ αυτό το 

σκοπό, συνέχιζαν να γδέρνουν το πρόσωπο 

του θείου-Λεωνίδα. Εκείνος με κοιτούσε 

φοβισμένος, αδύναμος να υπερασπιστεί τον 

εαυτό του κάτω από το βάρος των ποδιών μου 

στα μπράτσα του. Το πρόσωπό του ήταν 

κόκκινο, υγρό από το αίμα που ακόμα 

γλιστρούσε από τις ανοιχτές πληγές, 

χρωματίζοντας τα γκρίζα του γένια. 

Μουρμούρισε κάτι, σα να με παρακαλούσε να 

σταματήσω.  

Ο πατέρας μου κι ο αδελφός μου με 

ανασήκωσαν, αφού συνειδητοποιώντας τις 

πράξεις μου έπαψα να προβάλλω αντίσταση. 

Ο θείος μου παρέμεινε πεσμένος κάτω, σε μια 

λίμνη από γυάλινα θρύψαλα. Να συνεχίζει να 

εκλιπαρεί τον οίκτο μου. 



Δάφνη Χασούρου - Νικόλας Στασινός 

27 
 

Ησυχία. Από το γραφείο του γιατρού 

ακουγόταν μία απαλή μουρμούρα, σαν νερό 

που κυλάει σ’ ένα ρυάκι. Προσπαθούσα να 

ξεχωρίσω κάποια λέξη, αλλά δεν τα 

κατάφερνα. Το μυαλό μου ήταν ανήσυχο δεν 

μπορούσε να συγκεντρωθεί. 

Μετά από το βράδυ του δείπνου 

βρισκόμουν σε μια φοβερή σύγχυση. Οι ώρες, 

τα λεπτά, τα δευτερόλεπτα περνούσαν 

βασανιστικά. Άλλοτε αργά κι άλλοτε 

γρήγορα. Άλλοτε σχεδόν σε ύπνωση κι άλλοτε 

με ισχυρούς πονοκεφάλους και εντονότατη 

εγκεφαλική δραστηριότητα η οποία με 

δυσκόλευε πολύ να ελέγξω τον εαυτό μου. 

Τις περισσότερες ώρες ήμουν σε μια 

καρέκλα ή στο κρεβάτι και κοιτούσα το κενό. 

Συχνά, συχνότατα, όμως, αγρίευα. Το αίμα 

μου έβραζε, το κεφάλι μου πονούσε. 

Κινούμουν ασταμάτητα στο σπίτι, έσπαγα 

πράγματα, κλωτσούσα τους τοίχους και 

φώναζα συνεχώς το όνομά μου, ακόμα και 

στον ύπνο μου. Όταν έτρωγα, έτρωγα σαν 

αγρίμι με τα χέρια και δεν μιλούσα σε 

κανέναν. 

Κάπως έτσι καταλήξαμε με τον Άλκη 

σε αυτό το ιατρείο. 



Δάφνη Χασούρου - Νικόλας Στασινός 

28 
 

Το ιατρείο ήταν ψυχρό. Περισσότερο θύμιζε 

γραφείο, από εκείνα που προσπαθούν 

αποτυχημένα να τυλίξουν γύρω από τους 

τοίχους θαλπωρή κι οικειότητα.  

Καθόμουν σε μια καρέκλα παραξενε-

μένος που δεν υπήρχε κάποιο ντιβάνι στο 

χώρο, όπως είχα συνηθίσει από 

κινηματογραφικές διηγήσεις. Ο ψυχίατρος με 

παρατηρούσε χαμογελώντας ψυχρά. Η μάνα 

μου έχοντας ανησυχήσει για τα γεγονότα των 

τελευταίων δύο ημερών, με πίεσε να έρθω. 

Ευτυχώς απαλλαγμένο από την αγχωτική της 

παρουσία. 

Μιλήσαμε λίγο για τον καιρό, 

προσπαθούσα να μείνω χαλαρός, αλλά 

συνειδητοποιούσε την ταραχή μου, την 

ανάγκη μου απλώς να μάθω την αλήθεια. Με 

πληροφόρησε ότι η μητέρα μου τον είχε 

ενημερώσει τηλεφωνικά για τα συμπτώματα.  

«Ποια είναι η Αλκμήνη;», με ρώτησε 

απρόσμενα. Το όνομα δε μου θύμιζε τίποτα. 

Μου ανέφερε ότι το Σαββατοκύριακο 

μιλούσα συνεχώς για εκείνη. Τίποτα οικείο 

στα λόγια του. Μήπως είχε μπερδέψει τους 

ασθενείς του; Η άρνησή μου όμως τον έκανε 

όλο και πιο επίμονο. «Θέλω να μιλήσω στην 

Αλκμήνη», είπε τέλος αποφασιστικά. 



Δάφνη Χασούρου - Νικόλας Στασινός 

29 
 

Ο κύριος Γιατρός ήταν τυπικός. Ήταν ένας 

ψηλός και μάλλον λιγνός ασπρομάλλης. Είχε 

μια κάποια αυστηρότητα στον τρόπο του, ενώ 

το βλοσυρό του βλέμμα πίσω από τα 

πολυεστιακά γυαλιά του διαπερνούσε και το 

τελευταίο σου κύτταρο.  

Κάθισε σιωπηλός στο γραφείο του και 

άρχισε να σημειώνει σε ένα μπλοκάκι. Εγώ 

τον παρατηρούσα κοκαλωμένη. Κάποια 

στιγμή γύρισε και με κοίταξε. Έστρεψα 

γρήγορα αλλού το βλέμμα μου. Ένιωθα 

άβολα να με κοιτάει τόσο διεισδυτικά. Ο 

κύριος Γιατρός αισθάνθηκε την αμηχανία 

μου και προσπάθησε να με χαλαρώσει με λίγη 

κουβέντα. Χωρίς αποτέλεσμα.  

Κάποια στιγμή έκανε κι ένα σχόλιο 

που το βρήκε αρκετά αστείο. Γέλασε αλλά, 

όταν είδε ότι ήταν ο μόνος, σοβαρεύτηκε 

αμέσως.  

Άρχισε να μου κάνει διάφορες 

ερωτήσεις. Με ρώτησε ποια είμαι. Αρνούμουν 

πεισματικά να του πω. Σε λίγο, όμως, ο τόνος 

του έγινε πιο επιτακτικός. Οι λέξεις άρχισαν 

να γλιστρούν αβίαστα αλλά και αθέλητα από 

τα χείλη μου. Σιγά σιγά άρχισα να μιλάω 

ακατάπαυστα.  



Δάφνη Χασούρου - Νικόλας Στασινός 

30 
 

«Άλκη» Η φωνή του γιατρού με ξύπνησε από 

το λήθαργο. Τι είχε συμβεί; Είχα υπνωτιστεί; 

 «Πες μου για το θείο σου Λεωνίδα. Τι 

θυμάσαι από αυτόν; Για ποιο λόγο τον 

χτύπησες πριν από δυο μέρες;» 

 «Δεν καταλαβαίνω τι ακριβώς 

συμβαίνει. Γιατρέ, τι έχω; Σχιζοφρένεια;», 

ψέλλισα εκφράζοντας τους φόβους των 

τελευταίων ημερών. Κοίταξα το ρολόι: είχε 

περάσει ένα μισάωρο από την ώρα που 

μπήκα. Όμως για μένα ήταν λίγα λεπτά. 

 Ο ψυχίατρος έδειχνε να ακροβατεί 

νοερά, λίγο πριν αποκριθεί ξερά: «Όταν 

ήσουν μικρός υπέστης ένα σοβαρό 

ψυχολογικό τραύμα, το οποίο σε χάραξε 

ανεπανόρθωτα. Ο οργανισμός σου για να σε 

προστατεύσει, προσπάθησε να εγκλωβίσει 

την επώδυνη ανάμνησή σου στο 

υποσυνείδητο μέρος του εγκεφάλου σου. 

Αυτό με τον καιρό, όσο μεταφυσικό κι αν 

ακούγεται, απέκτησε δική του συνείδηση. 

Δημιουργήθηκε έτσι μια δεύτερη 

προσωπικότητα στο σώμα σου, η οποία 

ακούει στο όνομα Αλκμήνη και ζούσε σε 

καταστολή για χρόνια, μέχρι την Παρασκευή 

που πυροδοτήθηκε.» 



Δάφνη Χασούρου - Νικόλας Στασινός 

31 
 

Του μιλούσα για ό,τι είχε συμβεί με το θείο 

Λεωνίδα. Έκλαιγα. Μα ένιωθα να 

ξαλαφρώνω. Ήταν η πρώτη φορά που 

αποκάλυπτα τόσες λεπτομέρειες γι’ αυτό που 

είχε συμβεί. Και δεν έλεγα να σταματήσω. 

Όταν τελείωσα, κατάλαβα ότι ο κύριος 

Γιατρός θα τα έλεγε όλα στον Άλκη. Θα του 

μιλούσε για ό,τι εγώ ήθελα να του πω αλλά 

συνάμα του έκρυβα τόσα χρόνια.  

Ο Άλκης, όμως, δεν θα άντεχε την 

αλήθεια! Ήμουν σίγουρη γι’ αυτό. Ήταν πολύ 

αγνός για να καταφέρει να διαχειριστεί την 

αποκάλυψη μιας τέτοιας εμπειρίας! Έπρεπε 

να συνεχίσει να ζει όπως και πριν, να παίρνει 

τη Σοφία από το σχολείο, να τρώει με τους 

γονείς του και το μεγάλο του αδερφό… Δεν 

έπρεπε να μάθει ποτέ τι πραγματικά είχε 

συμβεί στο σπίτι του θείου Λεωνίδα. Ότι ήταν 

αυτός που έπαιζε με τη μπάλα. Ότι ήταν 

αυτός που έβλεπε τον εαυτό του στον 

καθρέφτη να δαγκώνει το χέρι του θείου του. 

Ότι εγώ υπήρχα, μέσα στο κεφάλι του, για να 

κρατάω καλά φυλαγμένη αυτή του την 

εμπειρία και να τον προστατεύω…  

Άρχισα να του φωνάζω.. «Άλκη! Άλκη! 

Μην τον ακούς! Ό,τι και να σου πει είναι 

ψέματα! Άλκη…».  



Δάφνη Χασούρου - Νικόλας Στασινός 

32 
 

«Δυστυχώς το σύνδρομο πολλαπλών 

προσωπικοτήτων είναι σπανιότατο», 

συνέχισε, «και από πολλούς ψυχιατρικούς 

κύκλους δεν είναι αποδεκτή πάθηση. 

Ελάχιστη βιβλιογραφία. Συνεπώς θα είναι 

δύσκολη η θεραπεία. Αλλά όχι ακατόρθωτη.» 

«Και τι ακριβώς είναι αυτό που μου 

συνέβη χρόνια πριν; Και γιατί να σκάσει 

τώρα;». Αδυνατούσα να πιστέψω ότι στο ίδιο 

σώμα κατοικούσε και κάποιος άλλος ένοικος, 

υπό την πλήρη άγνοιά μου. Βέβαια ίσως έτσι 

εξηγούνταν τα κενά… 

 Ο ψυχίατρος με κοίταξε θλιμμένος. 

«Αυτό είναι κάτι που θα ανακαλύψουμε μαζί 

με τον καιρό. Το σοκ της αποκάλυψης ίσως 

φέρει μη θεμιτά αποτελέσματα αν 

πραγματοποιηθεί τόσο σύντομα και χωρίς να 

προετοιμαστεί το έδαφος, γι’ αυτό θεωρώ 

πως η διαδικασία πρέπει να γίνει σταδιακά.» 

 Συνέχισε να μιλάει. Αλλά τίποτα από 

αυτά δεν άκουγα, σα να είχα χάσει κάθε 

ενδιαφέρον. Δεν άκουγα, παρά μόνο μια 

υπόκωφη κραυγή, από μακριά - σα να μη  

μεσολαβούσε ανάμεσά μας μόνο η απόσταση 

αλλά και ο χρόνος - να μου θυμίζει το όνομά 

μου. 



Δάφνη Χασούρου - Νικόλας Στασινός 

33 
 

  



Δάφνη Χασούρου - Νικόλας Στασινός 

34 
 

 

 

 

 

 

Δικλείδα Ασφαλείας 

Δάφνη Χασούρου - Νικόλας Στασινός 

 

  



Δάφνη Χασούρου - Νικόλας Στασινός 

35 
 

 

  



Δάφνη Χασούρου - Νικόλας Στασινός 

36 
 

 

 

Η Δάφνη Χασούρου είναι 20 ετών. Είναι φοιτήτρια 

στο τμήμα Πολιτικής Επιστήμης και Δημόσιας 

Διοίκησης του Εθνικού και Καποδιστριακού 

Πανεπιστημίου Αθηνών, ενώ παράλληλα ασχολείται 

ερασιτεχνικά με το θέατρο. Η παρούσα ιστορία είναι 

η πρώτη της ουσιαστική απόπειρα να (συν-

)δημιουργήσει μια αφήγηση. 

 

 

Ο Νικόλας Στασινός σπουδάζει στη Σχολή 

Ηλεκτρολόγων Μηχανικών και Μηχανικών 

Υπολογιστών στο Εθνικό Μετσόβιο Πολυτεχνείο. 

Ασχολείται ερασιτεχνικά με το θέατρο και τη 

συγγραφή. 

 

  



Δάφνη Χασούρου - Νικόλας Στασινός 

37 
 

 

  



Δάφνη Χασούρου - Νικόλας Στασινός 

38 
 

 

 

 

 

 

 

 

 

 

 

Η επιμέλεια της έκδοσης και του εξωφύλλου 

έγινε από τον Κώστα Θερμογιάννη 

 

kthermoyiannis@outlook.com 

www.nthermo.com 

www.tovivlio.net 
 

 

[Αναφορά προέλευσης - 

Μη Εμπορική Χρήση - 

Παρόμοια Διανομή] 

 

 
Διανέμεται ελεύθερα με άδεια Creative Commons 

mailto:kthermoyiannis@outlook.com
file:///C:/Users/Liakos/Desktop/tovivlio/Ιστορίες%20με%20δυο%20όψεις/Νικόλας%20Στασινός/www.nthermo.com
file:///C:/Users/Liakos/Desktop/tovivlio/Ιστορίες%20με%20δυο%20όψεις/Νικόλας%20Στασινός/www.tovivlio.net


Δάφνη Χασούρου - Νικόλας Στασινός 

39 
 

 

 

 

 
Η ανθρώπινη ψυχή πληγώνεται ανεπανόρθωτα όταν βιώνει 
τον πόνο και τη βία. Κι όταν η πληγή γίνεται στην παιδική 
ηλικία η επούλωση είναι επώδυνη και δύσκολη. Κάποιες 
φορές είναι ακόμα και αδύνατη. Η εξέλιξη αλλά και η 
ολοκλήρωση της προσωπικότητας εξαρτάται μερικές φορές 
από την ίδια την αντίδραση της πληγωμένης ψυχής. 
 
 
 
 
 
 
 
 
 
 
 

Η νουβέλα αυτή γράφτηκε για τις 

Ιστορίες με δυο όψεις 


