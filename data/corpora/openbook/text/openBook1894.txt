




































Πρωινό Ιντερσίτυ

Νιόβη Λύρη

Published by Niovi Lyri at Smashwords 

Copyright 2015 Niovi Lyri (greek: Νιόβη Λύρη)

Smashwords Edition, License Notes:

Thank you for downloading this book. You are welcome to share it with 

your friends. This book may be reproduced, copied and distributed for 

non-commercial purposes, provided the book remains in its complete 

original form. If you enjoyed this book, please return to Smashwords.com 

to discover other works by this author. Thank you for your support.

Σας ευχαριστούμε που κατεβάσατε αυτό το ηλεκτρονικό βιβλίο. 

Μπορείτε να το μοιραστείτε με τους φίλους σας. Αυτό το βιβλίο μπορεί 

να αναπαραχθεί, αντιγραφεί και διανεμηθεί για μη εμπορικούς σκοπούς, 

υπό τον όρο ότι θα παραμείνει στην πλήρη αρχική του μορφή. Αν σας 

αρέσει αυτό το βιβλίο, επισκεφθείτε πάλι το Smashwords  .  com   και 

ανακαλύψτε άλλα έργα της συγγραφέως. Σας ευχαριστούμε για την 

υποστήριξή σας.

https://www.smashwords.com/
https://www.smashwords.com/


Περιεχόμενα

Τίτλος,   copyright  , όροι χρήσης  

Η βροχή

Σημειώσεις

Νιόβη Λύρη



Η βροχή

Το ποτάμι ξεχείλισε. Η βροχή, που έπεφτε από το πρωί, ενώθηκε μαζί του σε 
έναν υδάτινο σχηματισμό που σκέπασε γρήγορα τα αυτοκίνητα ως τη μέση. Στην 
επιφάνειά του άρχισαν να πλέουν ρόδες και σανίδες, κάδοι απορριμμάτων, τραπέζια 
και καρέκλες καφενείων, ρούχα, ψοφίμια και χαμόκλαδα, όλα ταξιδεύοντας με ορμή 
προς τη θάλασσα. 

Τα συνεργεία της τηλεόρασης βρέθηκαν επί τόπου, όμως ελάχιστοι δέχτηκαν να 
τους μιλήσουν. Κι επειδή όσο περνούσε η ώρα τα πράγματα γίνονταν όλο και πιο 
επικίνδυνα, έκριναν φρόνιμο τελικά να αποχωρήσουν. Από το απόγευμα τα κανάλια 
έδειχναν πλάνα αρχείου.

Νύχτωσε. Το νερό έγινε μαύρο και απειλητικό. Όποιος δεν το είχε ξαναζήσει 
αυτό, πανικοβλήθηκε από τη δύναμή του: άρπαζε στη στιγμή, χτυπούσε και πετούσε, 
άφηνε στο έλεος. 

Και πάγωνε από το κρύο.

Το σπιτάκι με τη μικρή αυλή και την τσιμεντένια ταράτσα στεκόταν μόνο του 
στην όχθη. Δεξιά του ήταν ένα χορταριασμένο οικόπεδο και αριστερά του ένας 
σωρός χαλάσματα. Αργά το βράδυ και τα δύο είχαν σκεπαστεί με νερό και μόνο το 
σπιτάκι ξεχώριζε, με το κάτω μέρος του μέσα στη λάσπη και τα δωμάτια βουτηγμένα 
στο σκοτάδι, λόγω της διακοπής του ρεύματος.

Το φως ενός φακού τρεμόπαιξε στο άνοιγμα της πόρτας και μια φιγούρα 
πρόβαλε από το εσωτερικό του σπιτιού. Ήταν μια γυναίκα μ’ ένα θαλασσί μπουφάν. 
Στο ένα της χέρι κρατούσε το φακό και στο άλλο ένα πακέτο. Παραπάτησε μια 
στιγμή, κατάφερε να σταθεί κι ύστερα, πολύ προσεκτικά, άρχισε να κινείται, με τα 
νερά ως τα γόνατα, προς τη σκάλα που οδηγούσε στην ταράτσα. 

Ξαφνικά ένα κύμα νερού μπήκε από την αυλόπορτα και τη χτύπησε – γιατί 
καθώς η υδάτινη μάζα κινιόταν ανάμεσα στα κτίρια έβρισκε τυχαίες διεξόδους και 
ορμούσε από τα χάσματα με δύναμη. Η γυναίκα ενστικτωδώς άπλωσε το χέρι για να 
πιαστεί και το πακέτο που κρατούσε της έπεσε. Πανικόβλητη όρμησε να το πιάσει 
και γλίστρησε. Ο φακός τής έφυγε με τη σειρά του από το άλλο χέρι, και καθώς είχε 
το νου της να κολυμπήσει για να σωθεί, μα και να σώσει το πολύτιμο αντικείμενο, 
δεν τον κυνήγησε. Με την ανάσα κομμένη κατάφερε να πιάσει το πακέτο. Το έχωσε 
βιαστικά στον κόρφο της κι έκλεισε καλά το μπουφάν. 

Πάτησε στα πόδια της κι ετοιμαζόταν να κινηθεί πάλι προς τη σκάλα, όταν 
αναπάντεχα άκουσε μια φωνή να τη φωνάζει. Φωνή που θα αναγνώριζε ανάμεσα σε 
χιλιάδες: η πιο καλή της φίλη είχε έρθει, ποιος ξέρει πώς, από την άλλη πλευρά του 
ποταμού κι αγωνιούσε να μάθει αν ήταν καλά.

«Φύγε», της απάντησε όσο πιο δυνατά μπορούσε  η γυναίκα με το θαλασσί 
μπουφάν. «Θα πνιγούμε κι οι δυο. Φύγε, καλά είμαι. Ανεβαίνω στην ταράτσα».

«Δεν μπορώ να φύγω τώρα», ακούστηκε η άλλη γυναίκα. «Η γέφυρα έχει 
πλημμυρίσει. Μπορείς να με τραβήξεις;»

Τα τελευταία λεπτά το νερό είχε αγριέψει απότομα. Το ξεχειλισμένο ποτάμι θα 
είχε συναντήσει κάποιο χείμαρρο.

«Κρατήσου, έρχομαι».
Η γυναίκα βεβαιώθηκε πρώτα ότι το πακέτο στον κόρφο της ήταν ασφαλές. 

Ύστερα όρμησε αποφασιστικά με απλωτές – ένα ιδιόρρυθμο κολύμπι με χέρια και 



πόδια, στο οποίο είχαν τα τελευταία χρόνια εξασκηθεί οι κάτοικοι της όχθης – να 
πιαστεί  από τα κάγκελα της αυλόπορτας. 

Τα κατάφερε και στάθηκε να ανασάνει. Μισάνοιξε την πόρτα. Το δύσκολο τώρα 
ήταν να βγει έξω χωρίς να αφήσει τα κάγκελα, κι έπειτα να απλώσει το χέρι, να 
πιάσει τη φίλη της και να την τραβήξει.

Και τότε έγινε. 

Δεν γίνεται συχνά, είναι η αλήθεια. Χρειάζεται η συγκυρία πολλών στοιχείων: ο 
όγκος του νερού κι η δύναμή του, το εκτόπισμα των όσων επιπλέουν και τα γύρω 
εμπόδια, οι κατευθύνσεις που αλλάζουν οι χείμαρροι στη διαδρομή. 

Όμως, έγινε: ένα απίστευτα δυνατό κύμα άρπαξε τη γυναίκα, την ξεκόλλησε από 
τα κάγκελα και την τράβηξε σε χρόνο μηδέν μέσα στη νύχτα. Μια στιγμή μόνο πριν 
χαθεί, άγγιξε με το χέρι της στο στήθος το πακέτο.

Το ίδιο κύμα άρπαξε και τη φίλη της και την έριξε με δύναμη στο κατόπι. Οι δυο 
γυναίκες βρέθηκαν να κατεβαίνουν το ποτάμι. Λίγα λεπτά αργότερα δεν ήταν παρά 
έρμαια στη δίνη του, μαζί με αμέτρητα αντικείμενα. 

Το σώμα της πρώτης γυναίκας – με το θαλασσί μπουφάν και το πακέτο στον 
κόρφο – σκάλωσε σ’ ένα σωρό από μπάζα που είχαν κατηφορίσει από την όχθη στον 
πυθμένα, στενεύοντας την κοίτη του ποταμού. Σκάλωσε κι έμεινε εκεί. 

Την άλλη γυναίκα την πήρε το ποτάμι μέχρι τη θάλασσα.

Στην τηλεόραση έγιναν είδηση για μέρες: φίλες από μικρές, μεγάλωσαν μαζί στη 
γειτονιά της όχθης και τους έμελλε να βρουν φριχτό θάνατο από την εγκληματική 
αμέλεια των υπευθύνων. Με συνοδεία μουσικής και με την παραμόρφωση της εικόνας 
να κρύβει τη δική του παραμόρφωση, το πτώμα της γυναίκας με το θαλασσί μπουφάν 
έκανε το γύρο των καναλιών. Την προβολή συνόδευε μονότονα η ανακοίνωση των 
ονομάτων των δύο γυναικών και της ηλικίας τους, καθώς και η επισήμανση ότι οι  
έρευνες για την ανεύρεση της δεύτερης γυναίκας απέβησαν άκαρπες.

Τα συνεργεία λήψης μπήκαν στο σπιτάκι με τη μικρή αυλή και την τσιμεντένια 
ταράτσα και τράβηξαν γκρο πλαν με τα μουσκεμένα απομεινάρια. Εξασφάλισαν και 
μια φωτογραφία από την εποχή που οι δυο φίλες ήταν κοριτσόπουλα και την 
πρόβαλλαν επί μέρες.

Έδειξαν επίσης τις καταστροφές που είχαν υποστεί τα νοικοκυριά, αλλά και τα 
δημόσια κτίρια της περιοχής: Δημαρχείο, σχολείο, μαιευτήριο. Πλημμύρες στα 
υπόγειά τους είχαν καταστρέψει αρχεία και έγγραφα. Η κυβέρνηση υποσχέθηκε τη 
σύσταση επιτροπής για τη μελέτη και την αποκατάσταση των ζημιών.

Έπειτα υποσχέθηκε αποζημιώσεις. 
Έπειτα πέρασαν χρόνια.



Η αγορά

1

Ο ποιητής κατέβασε ως τα μισά το ρολό της μπαλκονόπορτας κι έκανε έναν 
έλεγχο ρουτίνας στο χώρο: δυο ανοιχτά βιβλία και σημειώσεις κείτονταν στο 
γραφείο. Ο υπολογιστής ήταν κλειστός, ο θερμοσίφωνας επίσης κι ο νεροχύτης σε 
υποφερτή κατάσταση.

Έβαλε μπροστά και ξεκίνησε από το διαμέρισμά του στην Καστέλα για το 
καινούργιο του σχολείο στα δυτικά προάστια. Νωχελικά και χωρίς αγωνία: στα είκοσι 
και παραπάνω χρόνια που δούλευε ως καθηγητής Αγγλικών είχε αλλάξει πάμπολλες 
θέσεις. Του άρεσε να αλλάζει περιβάλλον.

Βρήκε εύκολα χώρο για να παρκάρει, βγήκε από το αυτοκίνητο και 
κοντοστάθηκε μπροστά στο τοπίο. Ήταν απόγευμα του Σεπτέμβρη μεγάλο και ζεστό, 
κι ο ουρανός ήταν αχνοκίτρινος μ’ ένα ανεπαίσθητο γαλάζιο στις άκρες. 

Τα φουγάρα της ΒΙΑΜΥΛ και της ΕΤΜΑ υψώνονταν στον ορίζοντα μ’ έναν 
τόνο συνετού θριάμβου: όχι δοξολογία για το μέλλον, μα το συγκρατημένο τέμπο του 
παρελθόντος που ξέρει να κρατά ισορροπίες και να ελίσσεται στη νέα εποχή. 
Μπροστά τους το οπτικό πεδίο του ποιητή έφραζαν ημιτελείς οικοδομές – σκελετοί 
από ατσάλι που κύκλωναν γυμνές εκτάσεις ή έριχναν τις σκιές τους στις γραμμές του 
τρένου. Στα βορειοδυτικά ξεχώριζε, αργοκυλώντας γύρω από τον άξονά της, η 
τεράστια ρόδα του Λούνα Παρκ. Και προς την ίδια κατεύθυνση μα πιο κοντά, 
μάντευε κανείς το ποτάμι. 

Το ποτάμι των δυτικών συνοικιών οριοθετούσε την περιοχή με ένα είδος 
δαιδαλώδους οχύρωσης. Διέθετε γέφυρες βεβαίως, που μάλιστα ανακαινίζονταν 
πυρετωδώς στα πλαίσια των μεγάλων έργων. Αλλά κατά ανεξήγητο τρόπο, ο ποιητής 
είχε την εντύπωση ότι οι γέφυρες του ποταμού ακυρώνονταν από τη δόμηση στις 
όχθες του: κανένας δρόμος δεν φαινόταν να οδηγεί εύκολα σ’ αυτές. Ο κόσμος του 
καινούργιου του σχολείου έμοιαζε φυλακισμένος ανάμεσα στις γραμμές του τρένου 
στα ανατολικά και στο ποτάμι από την άλλη.

Δεν είχε όμως παράπονο. Τελευταία στιγμή τη ζήτησε τη θέση αυτή εδώ, στο 
Εσπερινό Τεχνικό Εκπαιδευτήριο του δυτικού τομέα, και ανέλπιστα τη  πήρε. Ήταν 
τυχερός που η καθηγήτρια των Αγγλικών μόλις είχε βγει στη σύνταξη. 

Περπάτησε αργά την διαδρομή από το σημείο όπου είχε παρκάρει μέχρι την 
είσοδο  του σχολείου. Χτισμένο κοντά στις γραμμές και αρκετά μακριά από το 
ποτάμι, το κτίριο απέπνεε μια προκάτ αθωότητα, βγαλμένη από τα αρχιτεκτονικά 
πατρόν του Οργανισμού Σχολικών Κτιρίων. Δεντράκια φυτεμένα σε αλέες το 
περιέβαλλαν και σχηματισμοί από σωμόν τσιμεντόλιθους – νύξεις σουρεαλιστικού 
ντιζάιν– διακοσμούσαν τον αύλειο χώρο. Ο ήλιος αντανακλούσε στα γυαλότουβλα 
του πλαϊνού τοίχου κι έριχνε χρυσαφί πινελιές στο τσιμεντένιο έδαφος και στα 
γκράφιτι του φράχτη. Αποκαΐδια είχαν ξεχαστεί σε μια γωνιά, πιθανόν από 
εκκαθάριση εγγράφων. Δίπλα τους μια παρέα αγοριών έπαιζε μπάλα, κάτω από τη 
μοναδική μπασκέτα.

Η πρώτη εντύπωση των συναδέλφων του ποιητή ελάχιστα διέφερε από σχολείο 
σε σχολείο: αντίκριζαν αμήχανοι τη λάμψη νιότης των –ολοφάνερων– πενήντα παρά 



κάτι και με επιφύλαξη τη συστολή στο βλέμμα του, μετά τις από μέρους τους 
φιλοφρονήσεις. 

Κι έπεφταν έξω ως προς το δεύτερο. Γιατί η συστολή του ποιητή μετά τις 
φιλοφρονήσεις ήταν γνήσια. 

Αυτή τη φορά ωστόσο είχε σοβαρό λόγο να προσέξει περισσότερο γύρω του, την 
στιγμή των συστάσεων. Μα όσο κι αν πρόσεξε, από ό,τι μπόρεσε να διαπιστώσει ο 
«λόγος» του δεν φαινόταν πουθενά: ούτε στο γραφείο του διευθυντή, ούτε στην αυλή 
ή τις σκάλες, ούτε και απέναντι, στο γραφείο των καθηγητών, όπου κατέληξε μετά τις 
συστάσεις ο ποιητής.

Τι γυρεύει ένας ποιητής εδώ; αναρωτήθηκε ο διευθυντής, μόλις εκείνος 
απομακρύνθηκε από μπροστά του. 

Και έσπευσε, καθώς δεν ήταν μόνος του, να σβήσει την απορία από το πρόσωπό 
του.

Όχι, όμως, κι από το μυαλό του: Μα, ποιήματα; Ποιος διαβάζει ποιήματα; 
Πολύ περισσότερο, ποιος α γ ο ρ ά ζ ε ι ποιήματα για να τα διαβάσει; 

Στο γραφείο καθηγητών, η Φυσικός άρχισε να απαριθμεί στον ποιητή τα 
προνόμια του σχολείου: καλά τα παιδιά, χαμηλό το επίπεδο, δεν θα χρειαζόταν 
σχεδόν καθόλου προετοιμασία. Τα τελευταία χρόνια βέβαια, με τους αλλοδαπούς 
μαθητές, είχαν, πού και πού, «προβληματάκια». Κυρίως επειδή, σε αντίθεση με 
παλιότερα, τα παιδιά ήταν μικρά. Ακόμα και δεκαεξάχρονα. 

Και ήταν και πολλά: λόγω των ειδικοτήτων του σχολείου – από Πληροφορική 
και Ηλεκτρονικά μέχρι Κομμωτική και Μηχανική αυτοκινήτων – έρχονταν μαθητές 
από μακριά, κι από τις δύο όχθες του ποταμού: δυτικά και νότια από το Αιγάλεω και 
τον Πειραιά και ανατολικά από το Γκάζι και το Μεταξουργείο. 

Ο ποιητής άκουγε με τον εξασκημένο, ευγενικό του τρόπο: καλά θα περνούσε. 
Να φρόντιζε μονάχα να εξασφαλίσει ένα συρτάρι. Κατά προτίμηση με κλειδί.

Η Φυσικός έδωσε όσες πληροφορίες έκρινε απαραίτητες, μετά αποτράβηξε το 
βλέμμα και σώπασε. Στον τοίχο απέναντι, ένας χάρτης επέμενε πως ο κόσμος ήταν 
μεγάλος. Ο ποιητής σχημάτισε στο νου του ένα στίχο κι έβγαλε το μπλοκ του να τον 
καταγράψει.

Εκείνη τη στιγμή ακούστηκε απ’ έξω ένα βαρύ, συρόμενο βουητό, που κάλυψε 
για λίγα δευτερόλεπτα το θόρυβο των αυτοκινήτων.

«Είναι το βραδινό ιντερσίτυ», είπε η Φυσικός. «Μόλις ξεκίνησε για επάνω».
Ο ποιητής συνέχιζε να κοιτάζει το χάρτη, με το μολύβι και το μπλοκ στο χέρι, 

ώσπου αντιλήφθηκε ότι γινόταν αγενής.
«Μια φορά μόνο το είχα πάρει», είπε. «Συνήθως παίρνω το πρωινό. Είναι πιο 

βολικό, πηγαίνει κατ’ ευθείαν».
«Ξέρω», είπε η Φυσικός.
Ήταν γνωστό, από τα βιογραφικά του, ότι ο ποιητής είχε γεννηθεί στη 

μεγαλούπολη του βορρά κι ότι έζησε εκεί, κοντά στο κέντρο της, τα παιδικά και τα 
φοιτητικά του χρόνια. Πολύ λιγότερο γνωστή ήταν μια άλλη πλευρά της ζωής του, 
εκείνη της Άνω Πόλης. Αυτή ακριβώς η πλευρά που τον είχε φέρει τώρα εδώ, στον 
κόσμο ανάμεσα στο ποτάμι και τις γραμμές.

«Τη γνωρίζετε την πόλη;» ρώτησε ευγενικά.
Η Φυσικός ετοιμάστηκε να απαντήσει. 



Μα δεν πρόλαβε: μια παλλόμενη, καμπανιστή γυναικεία φωνή ακούστηκε 
καθαρά και με αύξουσα ένταση, καθώς, διασχίζοντας το προαύλιο, πλησίαζε από το 
απέναντι γραφείο του διευθυντή προς το γραφείο των καθηγητών:

«Μετεξεταστέοι; Σε τέτοιο σχολείο; Εδώ τα παιδιά έχουν προβλήματα. Εδώ δεν 
θα έπρεπε  να αφήνετε καθόλου μετεξεταστέους. Μα καθόλου! Με άλλα πράγματα 
έχουμε να ασχοληθούμε!»

Μια στιγμή αργότερα η φωνή εισέβαλε στο γραφείο μαζί με την κάτοχό της. 
«Εισέβαλε» είναι η λέξη και καμιά άλλη, καθώς μαζί της μπήκε ορμητικά μια 
διάθεση επέμβασης στο χώρο. Μια αποφασιστική φρεσκάδα – κι ωστόσο αρκετά 
εγωιστική, ώστε να εκληφθεί ως αφελής αγένεια, αν όχι ως πρόθεση επιβολής. 

 Από τη Φυσικό. Όχι από τον ποιητή.

Το αίμα του ζεστάθηκε απότομα. Τα χέρια του άρχισαν να τρέμουν και τα 
έκρυψε κάτω από το γραφείο. Όλη του η ζωή, εδώ και είκοσι τόσα χρόνια, ήταν 
χτισμένη μέσα στην απουσία της. Σαν να ήταν – η απουσία – ένα δωμάτιο. 

Που τώρα οι τοίχοι του κατέρρεαν. 
Το ήξερε όμως πως έτσι θα ήταν. Γιατί τις τελευταίες μέρες, που περίμενε να τη 

δει, υπέφερε από πόνους στο σώμα.
Προειδοποίηση που τελικά τον βοήθησε να ανασυνταχθεί: συνέλεξε αστραπιαία 

τα δεδομένα – ίδιο σώμα, κάπως πιο στρογγυλεμένο, σχεδόν ίδιο πρόσωπο, μόνο πιο 
γλυκό, ίδια κοντά μαύρα μαλλιά, σαν μόλις να είχε βγει από το κομμωτήριο της 
πόλης του βορρά, όπου κουρευόταν πριν εικοσιπέντε χρόνια. Και πάνω απ’ όλα, ίδια 
– επίπλαστη κατά τη γνώμη του – αγωνιώδης και διαρκής πολυπραγμοσύνη.

 Ο ποιητής μάζεψε τα αποθέματα του θάρρους του, στηρίχτηκε με εμπιστοσύνη 
στη συγκίνησή του, κοίταξε τη γυναίκα κατάματα και είπε: 

«Γεια σου, Νάντια.»

2

Παραλία, στην πόλη του βορρά: οι καφέδες – αυτοί που χτυπιόνταν με το 
κουταλάκι επί δεκάλεπτο, να γίνουν κρέμα πριν δεχτούν το νερό– μοσχομύριζαν στις 
σάλες, κάτω από φώτα διαθλασμένα στη βροχή. 

Όταν έβρεχε. Γιατί όταν δεν έβρεχε, καφέδες και πελάτες, με τα κουταλάκια στα 
χέρια, μεταφέρονταν στο πεζοδρόμιο. Κι όταν ο καιρός γλύκαινε, ο ζεστός καφές 
έδινε τη θέση του στο φραπέ και τα κουταλάκια στα καλαμάκια.

Που εκείνα τα χρόνια δεν λύγιζαν από τη μια τους άκρη.

Τίποτα δεν λύγιζε εκείνα τα χρόνια. Ούτε η Νάντια, στα είκοσι, όρθια πλάι στη 
θάλασσα, με τον αέρα να θαμπώνει τη μορφή της, να την ενσωματώνει στο φως. 
Ήταν ένα πλάσμα όλο ίνες, που έφερνε στο νου τραγούδια για ταξίδια κόντρα στον 
άνεμο. 

Εκτός από το νου του ποιητή. Εκεί έφερνε τη γοργόνα. Του παραμυθιού. Με τα 
ψεύτικα πόδια, που πονούσαν πολύ σε κάθε βήμα. Που τα φόρεσε για να συναντήσει 
το πριγκιπόπουλο κι έκρυβε το μυστικό της με το γέλιο. Ένα γέλιο ανάλαφρο 
μέταλλο, τυλιγμένο στην πάχνη του πρωινού ή απόμακρο, απλωμένο ψηλά πάνω από 
την πόλη και την παραλία.

Όσο για το πριγκιπόπουλο, δεν ήταν βέβαια ο ποιητής – ποτέ δεν γίνεται έτσι. 
Ήταν ο δραστήριος φοιτητής που σκάρωνε δεκάδες μέτρα πανό και μετρούσε κάλπες 
με ψήφους. Που πέρασε στα τέσσερα χρόνια των σπουδών από όλες τις βαθμίδες της 



μεγαλύτερης τότε νεολαίας. Που ήταν ευφυολόγος κι ευφραδής. Που έφτιαχνε πλάνα 
και προγράμματα για τον καινούργιο κόσμο. Το πριγκιπόπουλο το έλεγαν 
Μηλόπουλο και κοιμόταν κάθε βράδυ με τη Νάντια. 

Επί τέσσερα χρόνια ο ποιητής – που τότε ακόμα δεν ήταν ποιητής – άκουγε τα 
λόγια του Μηλόπουλου. Λόγια ανεξάντλητα, διανθισμένα με στίχους, τσιτάτα κι 
ανέκδοτα. Λόγια που εκτοξεύονταν κυρίως επάνω στη Νάντια, κι ο ποιητής τα έξυνε 
διαρκώς από την εικόνα της για να την αφήσει και πάλι καθαρή, την ώρα που εκείνη 
πήγαινε για ύπνο.

Με τον Μηλόπουλο.
Ώσπου μια νύχτα την είδε να λάμπει παράξενα κι ένιωσε ακόμα μεγαλύτερο 

πόνο. Γιατί δεν μπορούσε να καταλάβει γιατί έλαμπε, κι αυτό ήταν πιο οδυνηρό κι 
από τον Μηλόπουλο.

3

Βάδισαν μαζί μέχρι το αυτοκίνητο. Σαν να μην είχε περάσει στιγμή. 
«Τι κάνεις, Νάντια; Χαίρομαι τόσο που σε βλέπω…»
Είχε νυχτώσει, κι ένα τρένο περνούσε στο βάθος.  Όχι ιντερσίτυ, εμπορικό. 
«Αυτά ταξιδεύουν τώρα, πάλι, τακτικά», είπε η Νάντια, κι ύστερα «καλά είμαι».
Προς τα ανατολικά, από την άλλη πλευρά των γραμμών, ο ουρανός ασήμιζε. 

Ήταν τα φώτα της αγοράς τροφίμων, όπου θα είχε ήδη αρχίσει το μεγάλο αλισβερίσι. 
Δυτικά, το Λούνα Παρκ φώτιζε το στερέωμα μ’ ένα ζεστότερο, απαστράπτον φως. 

Ήταν μόνη της; «Ναι». 
Παιδιά; 
«Όχι, εσύ;» 
Ούτε. 
«Και πώς λοιπόν από δω;» συνέχισε ο ποιητής. «Από ό,τι ξέρω, εσύ δεν 

δουλεύεις σε σχολεία. Κάτι στο Πανεπιστήμιο κάνεις, κάτι στο Υπουργείο, έτσι έχω 
μάθει».

Δεν της είπε βέβαια ότι το ήξερε πως θα ερχόταν. Ότι το είχε ακούσει στα 
κεντρικά γραφεία, τυχαία, όταν είχε πάει την άνοιξη για μια δουλειά. Άλλωστε η 
ερώτησή του είχε κι ένα κομμάτι ειλικρίνειας: πράγματι ο ποιητής δεν είχε καταλάβει 
τι είχε έρθει να κάνει στο σχολείο η Νάντια.

«Ήρθα για να κάνω μια έρευνα». 
Επρόκειτο, του εξήγησε, για ένα επιδοτούμενο πρόγραμμα Διαπολιτισμικής 

Εκπαίδευσης, από τα αζήτητα του Υπουργείου Παιδείας. Το είχε ξεθάψει ένας 
γνωστός της, στέλεχος στο Δημοσίων Έργων, που χρειαζόταν μια δημογραφική 
μελέτη με στόχο την αξιοποίηση της περιοχής. Και είχε την ιδέα, μια και μελέτη από 
το δικό του χώρο δεν έβλεπε, να εκμεταλλευθεί το πρόγραμμα του Παιδείας και να 
μαζέψει μέσω αυτού στοιχεία.

«Ενδιαφέρον». 
Κοντοστάθηκαν μπροστά στο αυτοκίνητο.
«Έβαλε για χάρη μου τις γνωριμίες του», συνέχισε η Νάντια, «και ήρθα. Να 

κάνω με τους μαθητές αυτό το πρόγραμμα». 
Γιατί αυτό το σχολείο, είπε, ήταν από δημογραφικής πλευράς ό,τι έπρεπε. Και το 

σπουδαιότερο, δεν θα αντιμετώπιζε αντιρρήσεις από γονείς. Πρώτον, γιατί οι 
περισσότεροι μαθητές ήταν ενήλικοι. Και, δεύτερον, γιατί τι αντιρρήσεις να φέρουν 
οι μετανάστες;

«Αντιρρήσεις; Για ποιο πράγμα;» απόρησε ο ποιητής. 



«Ε, να… Ότι σκαλίζεις τη ζωή τους. Τέτοια».
«Θα σκαλίσεις ζωές;»

Στεκόταν από την πλευρά του συνοδηγού. Όχι, είπε,  τι να σκάλιζε; Καμιά 
συνέντευξη από εργαζόμενους θα έπαιρνε μόνο και ίσως να έκανε και καμιά έρευνα 
σε αρχεία. Ό,τι πιο εύκολο. Έπειτα μπήκε στο αυτοκίνητο κι ο ποιητής αναρωτήθηκε 
αν ονειρευόταν.

Κατά βάθος δεν την ένοιαζε και πολύ η έρευνα, συνέχισε να εξηγεί. 
Ενδιαφέροντα ήταν βέβαια όλα αυτά, αλλά δεν πολυπίστευε ότι κάποιος θα τα 
χρειαζόταν, ούτε ότι το φίλο της στο Δημοσίων Έργων θα εξυπηρετούσαν ιδιαίτερα. 
Κι ούτε τα χρήματα, εννοείται, την ένοιαζαν – σιγά τα χρήματα. 

Αλλά αυτή την εργασία θα την έβαζε στο βιογραφικό της. Για μια καλύτερη 
ευκαιρία στην αγορά θέσεων, στο Πανεπιστήμιο. Όπου είχε μείνει στάσιμη μετά το 
μεταπτυχιακό.

«Στο Πανεπιστήμιο είμαι, από τότε», διευκρίνισε. «Επάνω. Στο Υπουργείο είμαι 
κάτι σαν ελεύθερος συνεργάτης».

Ο ποιητής πρόσεξε κυρίως το από τότε. Και το επάνω.
Έπειτα του είπε ότι αυτός ο φίλος της στο Δημοσίων Έργων, που ήθελε να 

αξιοποιήσει την περιοχή, ήταν ο Μηλόπουλος. Τον θυμόταν;
Ο ποιητής είπε ότι τον θυμόταν. Ύστερα μουρμούρισε «πρέπει να βάλω 

βενζίνη.»

Το βενζινάδικο βρισκόταν δίπλα στις γραμμές από την άλλη πλευρά τους, προς 
την αγορά. Η φωτεινή του επιγραφή τους οδήγησε χωρίς δυσκολία στην είσοδό του, 
λίγο μετά τη φυλασσόμενη διάβαση.

«Γεμάτο», είπε ο ποιητής στο παιδί. 
Το παιδί σηκώθηκε να βάλει βενζίνη, αφήνοντας πάνω στην καρέκλα το βιβλίο 

που διάβαζε. Ο ποιητής έριξε μια κλεφτή ματιά στο εξώφυλλο, κι αυτό που είδε τον 
έκανε να απορήσει. Τόσο, που όταν μίλησε στη Νάντια γι’ αυτό η κουβέντα του 
καθόλου δεν ήταν μια ακόμα αφορμή για να μιλήσει μαζί της. Ήταν γνήσια – πράγμα 
που τον έκανε να σκεφτεί μιλάω κιόλας με τη Νάντια.

«Ξέρεις τι διάβαζε ο πιτσιρικάς;» τη ρώτησε, μόλις ξεκίνησαν.
Η Νάντια άργησε λίγο να αντιδράσει. Έπειτα ρώτησε μηχανικά «τι;»
«Introduction to Mathematical Psychology. Όπως το άκουσες. Στα Αγγλικά, 

παρακαλώ!»
Μετά από μια στιγμή απορίας, η Νάντια σχολίασε εύθυμα ότι άψογες 

διαγράφονταν οι φετινές προοπτικές του ποιητή, με τέτοιους αγγλομαθείς περιοίκους.

Η Πειραιώς φωτιζόταν από τα φανάρια των αυτοκινήτων κι από τα φώτα 
ασφαλείας των καταστημάτων της. Αποθήκες, αλάνες και μάντρες στη σειρά 
μισόκρυβαν στοιβαγμένα τα υλικά του υπό κατασκευήν μέλλοντος, που αργά ή 
γρήγορα θα έβρισκαν τη θέση τους, μέσα ή έξω από το κόσμο ανάμεσα στο ποτάμι 
και τις γραμμές. 

Στο Γκάζι οι όγκοι των φουγάρων οριοθετούσαν χώρους ψυχαγωγίας. Εκεί τα 
έργα είχαν ήδη πάρει το σχήμα τους: ο μέσος επισκέπτης αγνοούσε πια το πέρασμα 
στη σκοτεινή πλευρά.

Η Νάντια ωστόσο έμενε στο κέντρο της πόλης, στο παλιό διαμέρισμα της μαμάς 
της. 



Ο ποιητής την άφησε όπου του ζήτησε. Περίμενε λίγο, καθώς εκείνη 
απομακρυνόταν κι έπειτα, ακολουθώντας τις πινακίδες, βγήκε στην κάθοδο της 
Πειραιώς για το σπίτι του. 

Η πόλη ετοιμαζόταν για έξοδο. Τα αυτοκίνητα όλο και αυξάνονταν, τα φώτα 
επίσης. Πώς ήταν δυνατόν όλα να κυλούν κανονικά αυτή τη νύχτα; 

4

Στην αγορά τροφίμων, ανατολικά από τις γραμμές, είχε φουντώσει το μεγάλο 
αλισβερίσι. Το χρηματιστήριο πατάτας και μαρουλιού αντηχούσε από φωνές κι 
ανέδινε οσμές απροσδιόριστες: ήταν η ώρα που οι έμποροι έκαναν χοντρό παιχνίδι. 

Στην πίσω αυλή, έξω από τις στεγασμένες εγκαταστάσεις, ο Σοκόλ κουβαλούσε 
τελάρα. Ο Ντριτάν έσπρωχνε με τα δικά του στον ώμο, ο μικρός αδερφός του το ίδιο. 
Όλοι υπάκουαν αλαφιασμένοι σε διαταγές και οδηγίες από μεσάζοντες. Που ήταν, 
στα μάτια του Ντριτάν, και κυρίως του μικρού αδερφού του, γίγαντες. Τους φοβόταν.

Όχι όμως και ο Σοκόλ.
Για όποιον δεν τον ήξερε, το ύφος του Σοκόλ θα μπορούσε να περάσει για 

αναιδές. Το λιγότερο, για διαρκώς και αταίριαστα ανάλαφρο. Λεπτός και σβέλτος, με 
μακριά δάχτυλα, γυαλιά που του γλύκαιναν την όψη και γερά αποθέματα χιούμορ, ο 
Σοκόλ δεν φοβόταν, τους μεσάζοντες ή ο,τιδήποτε άλλο, γιατί ο νους του ήταν 
μονίμως αλλού. Ήταν, παρά την εντύπωση που ο ίδιος φιλότιμα μοχθούσε να δώσει, 
πέρα από τον κόσμο που του παρουσίαζαν για αληθινό.

Επειδή όμως αυτό που είχε στο νου του σχετιζόταν κάπως και με το σχολείο, ο 
Σοκόλ αυτή τη νύχτα θυμήθηκε ότι το σχολείο άνοιξε – τουλάχιστον για τους 
καθηγητές.

«Ε, Ντριτάν, χρωστάς μάθημα;»
«Όχι, ρε, τι μάθημα; Ο μικρός κάτι έχει μάθημα».
Ο μικρός αδερφός του Ντριτάν βρισκόταν εκείνη τη στιγμή σχεδόν πλακωμένος 

κάτω από ένα τελάρο.
«Ρε, άνοιξε το σχολείο, μάθημα, μαλάκα», έσπευσε να τον πληροφορήσει ο 

Ντριτάν, πριν το ξεχάσει κι αυτός μέσα στην αναμπουμπούλα της δουλειάς.
Ο μικρός μουρμούρισε κάτι  και κινήθηκε με δυσκολία για να αδειάσει το 

τελάρο εκεί όπου τον διέταξαν. Ο Ντριτάν τον κοίταζε, μην ξέροντας αν έπρεπε να 
επιμείνει. Δεν ήταν σίγουρος ότι ο μικρός τον είχε ακούσει. 

Έπειτα στράφηκε προς τον Σοκόλ, μα απομακρύνθηκε χωρίς να τον ενοχλήσει: ο 
Σοκόλ είχε κοντοσταθεί μέσα στη φασαρία, κι αν τον πρόσεχε λίγο κανείς, θα τον 
έβρισκε ανεπιφύλακτα εκείνη τη στιγμή πολύ όμορφο. 

Είχε κοντοσταθεί και κοίταζε πέρα από την αυλή και τα φώτα της αγοράς.  Προς 
ένα σημείο όπου κανείς, όσο προσεκτικά κι αν ακολουθούσε το βλέμμα του, δεν θα 
διέκρινε τίποτα: ο ορίζοντας κλεινόταν ερμητικά από φορτηγά, τελάρα και γιωταχί. 
Από παραγωγούς, κουβαλητές και μεσάζοντες. 

Ο Σοκόλ έβλεπε με το νου του το τρένο.
Έβλεπε κι άκουγε το εμπορικό που περνούσε κάθε βράδυ, με τα βαγόνια του 

γεμάτα. Ήξερε πως περνούσε τα σύνορα και συνέχιζε για πολλά χιλιόμετρα, 
διασχίζοντας σκοτεινές εκτάσεις. Και τσαντιζόταν που δεν ήταν μέσα.

Ο Σοκόλ, στα δεκαοχτώ του, τσαντιζόταν συχνά με τον κόσμο που του 
παρουσίαζαν για αληθινό.



Τρεις το πρωί δούλευε ακόμα. Τέσσερις το ίδιο. Στις πέντε κατούρησε –
επιτέλους– έπλυνε τα χέρια του κι έφυγε.

«Άγγελος», σκέφτηκε, οδηγώντας το μηχανάκι του προς τις γραμμές και 
ευχόμενος να μην τον σταματήσουν μπάτσοι. Όσο κι αν είχε γίνει πια ρουτίνα αυτή η 
«αναγνώριση», δεν θα το άντεχε. Τέτοια ώρα, μάλλον όχι.

«Άγγελος», ξανασκέφτηκε, και οδήγησε φρόνιμα και σταθερά προς το 
βενζινάδικο.

Εδώ και λίγο καιρό οι σκέψεις του είχαν μπει σε κρίσιμη από πλευράς 
σχηματισμού τους καμπή: ο Σοκόλ δυσκολευόταν να αποφασίσει αν θα σκεφτεί 
αλβανικά ή ελληνικά. Έτσι σκέφτηκε απλώς Άγγελος, εννοώντας ότι ναι, απόψε ο 
φίλος του ο Άγγελος στο βενζινάδικο διανυκτέρευε.

Τον βρήκε να διαβάζει έξω από το μίνι μάρκετ. Η φωτεινή επιγραφή του 
βενζινάδικου φώτιζε τη νύχτα στην πιο σκοτεινή της στιγμή. Σε λίγο θα έρχονταν οι 
μεσάζοντες με τις μπεμβέ, να φουλάρουν και να γκαζώσουν προς την παραλία, στο 
δρόμο δίπλα στο ποτάμι. Ή προς την άλλη πλευρά, προς την Εθνική, για τις πίστες 
και τα στριπ σόου που έμεναν ανοιχτά ως το πρωί.

Προς το παρόν ο Άγγελος και ο Σοκόλ κάθισαν οι δυο τους. Κάθονταν εδώ στο 
βενζινάδικο μαζί, όποτε ο Άγγελος διανυκτέρευε. Η βάρδια ήταν λιγότερο σκληρή με 
την παρέα του Σοκόλ – που θα ερχόταν εξάπαντος μόλις θα σχόλαγε από την αγορά.

Τις άλλες μέρες συναντιόνταν, όπως όλα τα παιδιά, στην πλατεία ανάμεσα στο 
σχολείο και τις Πολυκατοικίες. Στις καφετέριες και το φαστφούντ – την πρώην 
ταβέρνα. Ή στο σπίτι του Άγγελου, στο δώμα μιας από τις Πολυκατοικίες. (Ποτέ στο 
σπίτι του Σοκόλ. Εκεί μέσα γινόταν το αδιαχώρητο). 

Και βέβαια, στο σχολείο. Στο Νυχτερινό. Όπου οι δυο τους ήταν συμμαθητές, 
στη Β΄ Πληροφορικής.

Ο Άγγελος και ο Σοκόλ ήταν φίλοι.

«Τι διαβάζεις, ρε;»
Ο Άγγελος έδειξε το εξώφυλλο του βιβλίου. Ο Σοκόλ το κοίταξε με ενδιαφέρον. 

Τα αγγλικά ήταν μια λύση στο πρόβλημά του: αυτά ήταν σίγουρα μια ξένη γλώσσα.
«Είναι παλιό βιβλίο», διευκρίνισε ο Άγγελος. «Για τη σχέση Ψυχολογίας και 

Μαθηματικών. Δεν το καταλαβαίνω πάντα, μερικά όμως που λέει είναι πολύ 
ενδιαφέροντα».

Το φως της επιγραφής έπεσε στις σελίδες και τα χέρια, καθώς ο Άγγελος έτεινε 
το βιβλίο. Ο Σοκόλ το πήρε προσεκτικά και το ξεφύλλισε. Το επέστρεψε με το 
βλέμμα ακόμα στο τυπωμένο χαρτί. Όταν μίλησε, τα λόγια του σαν να είχαν 
υποκινηθεί από την επαφή του με αυτό:

 «Σκεφτόμουνα, ρε, αυτά που λέγαμε προχτές για τους ποιητές».
Ο Άγγελος προσπάθησε να θυμηθεί. Τι έλεγαν προχτές για τους ποιητές; Α, ναι: 

ότι πια έβγαιναν από σχολές, σαν Πανεπιστήμια.
 Ήταν μια κουβέντα που έκαναν στο σπίτι του Άγγελου, στο δώμα. Όπου ο 

Σοκόλ του διάβασε ένα δυο ποιήματά του, μεταφρασμένα από τα αλβανικά όπως 
όπως.

Γιατί ο Σοκόλ ήθελε πολύ να γίνει ποιητής. Επιθυμία που δεν μπορούσε να 
μοιραστεί με κανέναν άλλο, μονάχα ο Άγγελος τον καταλάβαινε.

«Λοιπόν;» ρώτησε ο Άγγελος, ενθαρρύνοντας τον.
Λοιπόν, ωραία θα ήταν μια σχολή ποιητών στην Αυλώνα, φανέρωσε τη σκέψη 

του ο Σοκόλ. Σχολή Ποιητών – τόνισε τις λέξεις. Κι ανάμεσά τους θα ξεχώριζαν οι 
καλύτεροι. Από διάφορα μέρη.



Και, μ’ ένα ξέσπασμα ενθουσιασμού, αναφώνησε:
«Σχολή ποιητών στην Αυλώνα! Αυτό, είναι, ρε!»
Ο Σοκόλ ήταν από την Αυλώνα. Από τα δεκαοχτώ του χρόνια τα δέκα τα είχε 

ζήσει εκεί και τα οχτώ στην Ελλάδα. Στο μυαλό του οι φοίνικες της μεγάλης 
παραλίας που απλωνόταν μπροστά στη θάλασσα της Αδριατικής κόντευαν πια να 
γίνουν ζούγκλα.

Ο Άγγελος έμεινε για λίγο σιωπηλός. Έπειτα είπε:
«Στο σχολείο ήρθε ένας ποιητής. Γνωστός ποιητής. Θα μας κάνει Αγγλικά».
Ο Σοκόλ τον κοίταξε άφωνος. Ο Άγγελος συνέχισε:
«Αλήθεια. Μου το είπε η Εύα απόψε. Το έμαθε από τη Φυσικό, που τη 

συνάντησε στην πλατεία».
Ο Σοκόλ εξακολουθούσε να τον κοιτάζει δύσπιστος. Αυτό ήταν πάρα πολύ.
«Ναι, ρε, αλήθεια!» Ο Άγγελος το απολάμβανε. «Σήμερα παρουσιάστηκαν οι 

καθηγητές. Σου λέω, ήρθε ένας καινούργιος, που είναι ποιητής!»
Και τόνισε ξανά:
«Κανονικός ποιητής!»
Ο Σοκόλ επιτέλους μίλησε. 
«Πώς είναι;» ρώτησε μόνο. 
«Και πού θέλεις να ξέρω εγώ, ρε, πώς είναι;» διαμαρτυρήθηκε ο Άγγελος – που 

αγνοούσε ότι λίγες ώρες πριν είχε βάλει στον ποιητή βενζίνη.
«Είπα, μήπως η Εύα σου είπε…», δικαιολογήθηκε ο Σοκόλ.
Έπειτα, κοιτώντας την αντλία με την Απλή, τη Σούπερ και την Αμόλυβδη, κι 

ανάβοντας παράτολμα τσιγάρο λίγα μέτρα από την υπόγεια δεξαμενή, άλλαξε 
εντελώς θέμα:

«Γιατί τη λέτε Εύα-Παντμίνι;» ρώτησε.

5

Η Εύα-Παντμίνι μεγάλωσε στις Πολυκατοικίες.
Αυτή την ώρα κοιμόταν, κουλουριασμένη στο κρεβάτι της, στο διαμέρισμα του 

πατέρα και της μητριάς της, με τη γιαγιά (τη μαμά της κανονικής της μαμάς) στο 
διπλανό δωμάτιο. Ήταν πολύ γριά πια η γιαγιά – που παλιά στη γειτονιά την είχαν και 
για μάγισσα. Υποτίθεται ότι θα φρόντιζε την Ευούλα μετά το θάνατο της μαμάς της, 
αλλά τα πράγματα γρήγορα ήρθαν αντίστροφα: η Εύα φρόντιζε πια τη γιαγιά.

Άλλωστε την Εύα τη φρόντιζε ο Άγγελος.
Στου Άγγελου το κρεβάτι, στο δώμα – στη διπλανή πολυκατοικία – θα κοιμόταν 

κανονικά απόψε η Εύα. Μαζί του, όπως σχεδόν κάθε βράδυ. Αλλά απόψε ο Άγγελος 
είχε βάρδια στο βενζινάδικο. Η Εύα πέρασε και τον είδε μετά τη δουλειά της. Δυο 
κουβέντες μονάχα μαζί του όλες κι όλες σήμερα.

Δεν πείραζε, καλύτερα να μην τον ενοχλούσε πολύ. Κι εκείνη άλλωστε ήταν 
πολύ κουρασμένη. Είχε περάσει μια ακόμα σκληρή μέρα στο κομμωτήριο. Δέκα ώρες 
ορθοστασία, διαταγές και υποχρεωτικά χαμόγελα. Και πού να άρχιζαν και τα 
μαθήματα στο Νυχτερινό!

Έπρεπε όμως να το τελειώσει αυτό το σχολείο. Πάση θυσία –και θα το τέλειωνε. 
Γιατί με το χαρτί του Λυκείου τίποτα δεν έκανε, ενώ με το πτυχίο της Κομμωτικής 
από το Τεχνικό θα μπορούσε ακόμα και εκπαιδεύτρια να γίνει. 

Γιατί είχε βαρεθεί πια. 



Την πρώτη της δουλειά την έπιασε στα δεκαεφτά, στο μαιευτήριο, μόλις πέθανε 
η μαμά της. Δουλειά καθαρίστριας, που δύσκολα θα την δέχονταν τα άλλα κορίτσια 
των Πολυκατοικιών. Συνήθως προτιμούσαν θέσεις πωλήτριας σε πολυκαταστήματα ή 
σερβιτόρας στις καφετέριες της πλατείας. 

Μετά πήγε κι αυτή σερβιτόρα. Στο φαστφούντ – την πρώην ταβέρνα – του 
πατέρα της. Είχε για αφεντικό την καινούργια του γυναίκα, κι έλεγε στον Άγγελο ότι 
μια μέρα θα τη δηλητηρίαζε. Αλλά ο Άγγελος ήξερε πως η Εύα του, κι ας την έλεγαν 
μικρή μάγισσα, δεν μπορούσε να πειράξει μυρμήγκι.

Τέλος, μετά από αποτυχημένες απόπειρες σε δυο τρία άλλα κομμωτήρια, 
κατάφερε να στεριώσει στο κομμωτήριο της πλατείας. Εκεί ένιωσε στ’ αλήθεια καλά, 
τόσο που πίστεψε στην αρχή πως σ’ αυτή τη δουλειά θα μπορούσε επιτέλους να 
δημιουργήσει. 

Αλλά…
Στην πραγματικότητα ήταν τόσο, μα τόσο λίγες οι φορές που έπαιρνε την 

ικανοποίηση ότι πραγματικά δημιουργούσε κάτι. Όποτε πρότεινε κάτι αληθινά ωραίο 
για τα μαλλιά των πελατισσών, την αντιμετώπιζαν σχεδόν εχθρικά: πώς τολμούσε;

Μια φορά μάλιστα, μια πελάτισσα, στο άκουσμα μιας τέτοιας πρότασης, είπε: 
«Να σου λείπουν αυτά, μικρή μάγισσα!»

Η Εύα-Παντμίνι δεν ήξερε με τι μοιάζει  μια μάγισσα. Δεν πίστευε σε μάγισσες, 
εννοείται. Γελούσε όποτε άκουγε να λένε για τη μαμά και τη γιαγιά της. 

Ήξερε πως η μαμά της υπήρξε απλώς η καλύτερη μοδίστρα που γνώρισε ποτέ η 
γειτονιά, για δεκαετίες ολόκληρες. Στην αρχή, πριν γεννηθεί η Εύα, δυτικά από το 
ποτάμι, κι ύστερα κι από την άλλη όχθη, ως τις γραμμές κι ακόμα παραπέρα. Πως η 
γιαγιά της, όταν ήταν πιο νέα, έφτιαχνε μαντζούνια και θεράπευε. Και πως η ίδια, από 
μικρή, είχε ένα κυρίως χαρακτηριστικό, αυτό που λέγανε οι μεγάλοι πως έπιαναν τα 
χέρια της. 

«Γιατί τη λέμε Εύα-Παντμίνι, ε;» 
Ο Άγγελος επανέλαβε την ερώτηση του Σοκόλ. Συνειδητοποιώντας ότι το 

Παντμίνι, που ο ίδιος είχε κολλήσει στην Εύα, το είχαν πια καθιερώσει όλα τα παιδιά. 
Στην πλατεία, στο σχολείο, στο φαστφούντ. Σαν το κανονικό της όνομα, μαζί με το 
Εύα ή και χωρίς. 

«Παντμίνι είναι η γυναίκα-λωτός», άρχισε να εξηγεί.
Η φωτεινή επιγραφή του πρατηρίου είχε αρχίσει να χλομιάζει. Ο Άγγελος θα 

προτιμούσε να μιλήσει για την πολυεθνική των καυσίμων, για το πώς ξεκίνησε και 
πώς εξελίχτηκε η σηματοδότηση του κόσμου με τις φωτεινές της επιγραφές. Και, πώς 
τα Μαθηματικά… 

Μα ο Σοκόλ άλλο είχε ρωτήσει. 
«Η γυναίκα-λωτός ήταν η τέλεια γυναίκα για τους παλιούς Ινδούς», συνέχισε 

υπομονετικά – και φοβούμενος ότι ο Σοκόλ, ως μικρότερος, δεν θα καταλάβαινε και 
πολλά.

Στην πραγματικότητα ούτε ο Άγγελος και η Εύα είχαν καταλάβει πολλά. Ή, 
μάλλον, είχαν καταλάβει με τον δικό τους τρόπο.

6

Ο Άγγελος και η Εύα μεγάλωσαν μαζί. Ο Άγγελος στη δυτική όχθη, μέχρι τα 
δεκαεφτά του. Η Εύα από την άλλη πλευρά του ποταμού, στις Πολυκατοικίες. Αλλά 



επειδή οι μαμάδες τους ήταν φίλες από μικρές – από τότε που και η μαμά της Εύας 
ζούσε στη δυτική όχθη – οι δυο τους έγιναν κολλητοί.

Ήταν ξεχωριστά παιδιά. Υπό την επήρεια παραμυθιών της μαμάς του για 
φαντάσματα με κιθάρες, που τριγυρίζουν τις νύχτες στην όχθη και τραγουδούν για 
ταξίδια και περιπέτειες, ο Άγγελος προκαλούσε αμηχανία στο σχολείο, από τις 
πρώτες κιόλας τάξεις του δημοτικού. Αρνιόταν πεισματικά να δουλέψει στο 
ψαράδικο του πατέρα του και κατέστρωνε μόνος του μικρές επαναστάσεις, 
σχεδιασμένες επί χάρτου με λεπτομέρειες. Θύματά του – σπανιότερα πραγματικά και 
συχνότερα φανταστικά – ήταν οι αυθεντίες της γειτονιάς και του σχολείου. 

Η Εύα πάλι μεγάλωσε με συνταγές της γιαγιάς, αδέσποτα γατάκια για τα οποία 
κατασκεύαζε σπιτάκια και κούνιες και παιχνίδια με ψαλίδια και κόλλες, στα οποία 
στην αρχή προσπαθούσε να μιμηθεί τη μαμά της τη μοδίστρα, έπειτα όμως οι 
εμπνεύσεις της αυτονομήθηκαν.

Μια νύχτα έπαιζαν κρυφτό με άλλα παιδιά δίπλα στο ποτάμι και κρύφτηκαν μαζί 
σε κάτι χαλάσματα. Την κράτησε σφιχτά κάτω από το στήθος του και της ψιθύρισε 
μη φοβάσαι, δεν θα μας βρουν. Το ποτάμι μύριζε λάσπη κι ασβέστη, τραγούδια 
ακούγονταν μακριά – κι οι δυο τους ξέχασαν για ώρα το παιχνίδι.

Πήγαιναν στην Τετάρτη Δημοτικού όταν ξέσπασαν οι καταλήψεις στα Λύκεια. 
Ο Άγγελος και η Εύα μοίρασαν προκηρύξεις στο σχολείο. Ο δάσκαλος έμεινε 
άναυδος, κανένα παιδαγωγικό σεμινάριο δεν τον είχε προετοιμάσει γι’ αυτό.

Από τότε έγραφαν τους δασκάλους στα παλιά τους τα παπούτσια. Μα με 
διαφορετικό τρόπο: ο Άγγελος τους ξεπερνούσε. Διάβαζε τόσο πολύ, και τόσο 
αλλοπρόσαλλα πράγματα, που κανένας δάσκαλος δεν μπορούσε να τον 
παρακολουθήσει. Διάβασε από Μαρξ και μπήτνικς, μέχρι Μαρκούζε και Άντζελα 
Ντέηβις, τη μαθήτρια του Μαρκούζε. 

Και προτιμούσε την Άντζελα Ντέηβις από τον Μαρκούζε, γιατί αυτή είχε 
δοκιμάσει τον πόνο. Από πρώτο χέρι. 

Το διάβασμα κατάφερε αυτό που ως τότε ο πατέρας του δεν είχε καταφέρει: να 
τον φέρει στο ψαράδικο. Όπου δούλεψε αρκετά καλοκαίρια στη σειρά, κουβαλώντας 
τόνους τελάρα στην ιχθυόσκαλα, λουσμένος στο ιδρώτα όλη νύχτα και βοηθώντας με 
μεγάλη επιτυχία στην αγορά της ψαριάς. 

Τότε ακριβώς, μαζί με την όψη του – στοχαστική, με σταθερές κινήσεις και 
ζεστό βλέμμα –,  διαμορφώθηκε οριστικά και η στάση του απέναντι στον κόσμο: το 
αίσθημα δικαιοσύνης που, νύχτα τη νύχτα και ψαριά την ψαριά, ανέπτυξε στις γωνιές 
της ιχθυόσκαλας, όχι μονάχα τον συμφιλίωσε με τη σκληρότητα της ζωής μα και τον 
προίκισε με το καλύτερο: μια αισθαντική, διαρκώς παρούσα συμπάθεια για τους γύρω 
του, που εκδηλωνόταν ωστόσο μ’ έναν περήφανο, εγκρατή τρόπο.  

Ο πατέρας του, που ποτέ δεν είχε καταφέρει να του επιβληθεί, παρατηρούσε 
έκπληκτος. Σχεδόν ένιωσε υποχρεωμένος απέναντι στο απόμακρο, το τόσο 
ανεξάρτητο παιδί. 

Η Εύα από την πλευρά της, απλώς αμελούσε τα μαθήματα. Με το ζόρι περνούσε 
τις τάξεις, και καταγινόταν με δημιουργήματα που κανένας εκτός από τον Άγγελο δεν 
εκτιμούσε.

Όσο για την ερωτική τους μόρφωση, συμπληρώθηκε με τα χρόνια κι από θεωρία: 
βάλθηκαν να μελετούν την Κάμα Σούτρα, που κανένας δεν τη διάβαζε πια, αλλά ο 
Άγγελος, με τις αναχρονιστικές ανησυχίες του, την είχε ανακαλύψει. Καθώς δεν είχαν 
κανένα φεμινιστή δάσκαλο να τους εξηγήσει ότι η Κάμα Σούτρα «υποβίβαζε τη 
γυναίκα σε αντικείμενο», κανείς από τους δυο τους δεν κατάλαβε κάτι τέτοιο. Ο 



Άγγελος, που στα δεκαέξι του είχε ήδη την Εύα σφραγισμένη στα χέρια του και τα 
μάτια, ποτέ δεν ένιωσε την ανάγκη να επιβάλει έναν αντρισμό που κανείς δεν 
αμφισβητούσε. Άλλωστε, μην έχοντας διαπαιδαγωγηθεί μέσω της επιβολής, δεν 
έβρισκε κανένα ενδιαφέρον στο να επιβάλει ο,τιδήποτε σε οποιονδήποτε. Όσο για την 
Εύα, αν και κολλημένη επάνω του, ούτε κατά διάνοια δεν ένιωθε γυναίκα-
αντικείμενο: στα δεκαέξι της είχε κιόλας, μαζί με τις όλο χάρη κι ευστοχία κινήσεις, 
αποκτήσει για πάντα την αυτοεκτίμηση που οφείλεται στο εξασφαλισμένο χάδι. Αυτό 
που κυρίως της άρεσε στο βιβλίο ήταν το ότι η γυναίκα-λωτός ήξερε να φτιάχνει 
ενδιαφέροντα πράγματα: από χειροτεχνήματα και τατουάζ μέχρι ακροστιχίδες και 
πολύπλοκες συνταγές για αρώματα. Η Κάμα Σούτρα ήταν, κατά τη γνώμη της, ένα 
αναλυτικό πρόγραμμα εκπαίδευσης, αντίβαρο στην ανιαρότητα του σχολείου.

Όταν οι μαμάδες τους πέθαναν και οι μπαμπάδες τους ξαναπαντρεύτηκαν, ο 
Άγγελος και η Εύα ήρθαν ακόμα πιο κοντά: ο Άγγελος μετακόμισε κι αυτός στις 
Πολυκατοικίες, με τη μητριά του και τον πατέρα του, και εγκαταστάθηκε στο δώμα 
που η καινούργια μητέρα τού παραχώρησε από την προίκα της. 

Από εκεί έβλεπε όλο τον ορίζοντα με τα φουγάρα της ΒΙΑΜΥΛ και της ΕΤΜΑ. 
Έβλεπε το παλιό εργοστάσιο χάρτου και το μεταβαλλόμενο – και πάντα ημιτελές – 
μολυβένιο τοπίο της δύσης. Μύριζε θάλασσα, καμένα λάστιχα και λάσπη. Και πού 
και πού, την πνιγερή οσμή των τελευταίων βυρσοδεψείων ή την αινιγματική της 
σοκολατοποιίας. 

Και βέβαια, έβλεπε σταθερά το ποτάμι. Στο βάθος, στα δυτικά. Χρόνο με το 
χρόνο όλο και πιο χτισμένο και πιο λειψό. 

Και τις γραμμές του τρένου από την άλλη. Απ’ όπου κάθε πρωί περνούσε το 
πρώτο ιντερσίτυ. Και το σούρουπο το τελευταίο, το βραδινό.

Το δώμα δεν ήταν παρά ένα δωμάτιο με κουζινάκι και μπάνιο, σκεπασμένο με 
κεραμίδια και με τους τέσσερις τοίχους του στο κενό. Το χειμώνα έκανε πολύ κρύο 
και το καλοκαίρι πολλή ζέστη, μα χρόνο με το χρόνο γέμιζε από ανθρώπινη ενέργεια 
και γλύκαινε. Ο Άγγελος με ζήλο το μετέτρεπε σ’ ένα όλο και πλουσιότερο βασίλειο 
με βιβλία, γλάστρες και φιλοξενούμενες – κατά τη δική τους βούληση – γάτες. 

Ο Άγγελος δεν ήξερε τι να σπουδάσει, ούτε κανείς τον ώθησε ποτέ σ’ αυτό. Ο 
πατέρας του θα ήταν ευχαριστημένος να του άφηνε το ψαράδικο. Πήγε στρατιώτης 
και γύρισε έχοντας μόνος του μάθει Αγγλικά, και αποφασισμένος να γραφτεί στο 
Νυχτερινό, στο τμήμα Πληροφορικής. 

Τότε έπιασε και τη δουλειά στο βενζινάδικο. Ο βενζινάς τον ήξερε από μικρό και 
τον εκτιμούσε. Ήταν από τα ελάχιστα παιδιά της γειτονιάς που δεν είχαν ποτέ 
μπλεχτεί σε φασαρίες.

Τέλος, ο Άγγελος δεν δυσκολεύτηκε να πείσει  και την Εύα – που ήδη δούλευε 
στο κομμωτήριο – να γραφτεί κι αυτή στο Νυχτερινό, στο τμήμα Κομμωτικής.

Κι έτσι οι δυο τους ξανάγιναν μαθητές, στα είκοσι και κάτι, στο «Εσπερινό 
Τεχνικό Εκπαιδευτήριο» του δυτικού τομέα. Και περίμεναν τη νέα εποχή.

Που επί χρόνια ερχόταν και ξαναερχόταν.
Στο μεταξύ, ο ορίζοντάς τους κλεινόταν όλο και πιο πολύ με ατσάλινους 

σκελετούς και το μυαλό τους προσαρμοζόταν, κατ’ ανάγκην, στη νέα τεχνολογία και 
αμελούσε όσο να ’ναι να στοχαστεί για σοβαρότερα πράγματα. Ο Άγγελος φρόντιζε, 
όπως μπορούσε, να το κρατάει σε εγρήγορση, με βιβλία που εντόπιζε σε 
παλαιοπωλεία και σε ιστοσελίδες διάφορων ρομαντικών. Η εποχή που σχεδίαζε 
επαναστάσεις επί χάρτου είχε περάσει, κι είχε δώσει τη θέση της σε μια ήρεμη  πίστη 



σε ατομικές επιλογές, που δεν θα πατρονάριζαν άλλους. Παρά τις εξελίξεις, ήταν 
αισιόδοξος για τις εφαρμογές της γνώσης, που θα βελτίωναν ουσιαστικά το μέλλον. 

Τουλάχιστον της δικής του γνώσης, για το μέλλον όσων τον αφορούσαν. 
Το ποτάμι στένευε ωστόσο, και το νερό στην κοίτη του όλο και αυξανόταν. 

Μέσα σε λίγα χρόνια οι πλημμύρες, για τους κατοίκους ανάμεσα σ’ αυτό και τις 
γραμμές,  έγιναν ετήσια διαδικασία ρουτίνας.

7

Όταν ο δάσκαλος της Τετάρτης Δημοτικού βρέθηκε μπροστά στις προκηρύξεις 
«για τα προβλήματα της παιδείας», μην ξέροντας τι άλλο να κάνει, έπιασε τη μαμά 
του Άγγελου και τη μαμά της Εύας. Όμως εκείνες δεν σκοτίστηκαν και πολύ: αφού η 
μαμά του Άγγελου ήταν αυτή που του είχε βάλει τις ιδέες. Όσο για τη μαμά της Εύας, 
ό,τι έκρινε καλό η φίλη της, ήταν και για την ίδια καλό. 

Έτσι, αφού απάντησαν με υπεκφυγές, άφησαν το δάσκαλο να τα βγάλει πέρα 
μόνος του με τις προκηρύξεις που καλούσαν σε κατάληψη το Δημοτικό.

Η μαμά του Άγγελου κι η μαμά της Εύας μεγάλωσαν μαζί στη δυτική όχθη. 
Έφαγαν μπόλικο ξύλο, σχεδόν παρέα, από τους πατεράδες τους, κι έτρεξαν άπειρες 
φορές, με κομμένη την ανάσα, ως το ποτάμι και πίσω, σε ραντεβού με αγόρια. Τα 
σημεία των ραντεβού ήταν τα εκκλησάκια της όχθης. Εκεί οι δυο τους, καθισμένες 
κολλητά και σιγομιλώντας, περίμεναν τους εραστές, που συχνά τους αντάλλαζαν. Το 
καλοκαίρι ο αέρας έφερνε από την ξερή κοίτη μυρωδιές, το χειμώνα τα νερά 
μαύριζαν κάτω από το φεγγάρι.

Ένα βράδυ άνοιξης η μαμά του Άγγελου είδε στο πλάι της ένα βάτραχο. 
Μεγάλο, λασπωμένο κι ακίνητο. Λίγο πιο κει, αγκαλιά με το άλλο αγόρι,  η μαμά της 
Εύας τον κοίταζε κι αυτή και γελούσε. Μα της μαμάς του Άγγελου ο βάτραχος της 
καρφώθηκε στο νου, έτσι που αργότερα πίστεψε πως από εκείνη ακριβώς τη νύχτα 
σημαδεύτηκε από τη μοίρα.

Το σίγουρο ήταν πως από εκείνη τη νύχτα η μαμά του Άγγελου – που ακόμα δεν 
ήταν μαμά του Άγγελου – άλλαξε. Μπορεί να ήταν και σύμπτωση, βέβαια, αλλά, 
πάντως, έγινε πιο απόμακρη. Άρχισε να ψάχνει άλλες παρέες. Αρκετοί την είδαν, 
βαμμένη παράξενα, να τριγυρίζει τις νύχτες με κάτι τύπους με κιθάρες, από άλλη 
γειτονιά. Τραγουδούσε μαζί τους πρωτάκουστα για την όχθη τραγούδια. Για ήλιους 
και για ταξίδια κόντρα στον άνεμο.

Ωστόσο αυτό δεν κράτησε πολύ. Μια χρονιά μόνο ή περίπου. Μετά ξαναγύρισε 
στις παλιές της παρέες. 

Μα αλλαγμένη.
Στα χρόνια που ήρθαν, η μαμά του Άγγελου σπούδασε νοσοκόμα κι έπιασε 

δουλειά στο μαιευτήριο της περιοχής. Παράλληλα η μαμά της Εύας έγινε, φόρεμα το 
φόρεμα, η καλύτερη μοδίστρα της όχθης. Παντρεύτηκαν σχεδόν ταυτόχρονα, η μαμά 
της Εύας έναν ταβερνιάρη – και μετακόμισε μαζί του στην άλλη πλευρά, στις 
Πολυκατοικίες – και η μαμά του Άγγελου έναν έμπορο ψαριών της δυτικής όχθης, 
όπου συνέχισε να ζει ως το θάνατό της.

Η μαμά του Άγγελου και η μαμά της Εύας πνίγηκαν μαζί στο ποτάμι, σε μια 
πλημμύρα από τις χειρότερες της πόλης. Ο θάνατός τους έγινε θέμα στις ειδήσεις για 
μέρες. Φωτογραφία τους από την εποχή του βάτραχου έκανε το γύρο των καναλιών, 
κι ο Άγγελος με την Εύα κυνηγήθηκαν από τους δημοσιογράφους ανελέητα. 



Ένας δημοσιογράφος μάλιστα, μπερδεύτηκε από το ψευδώνυμο της Εύας, κι 
αναζητούσε την κόρη της οικογένειας «Παντμίνη».

Ο ουρανός ρόδιζε πάνω από τη φωτεινή επιγραφή και τα βλέφαρα άρχιζαν να 
βαραίνουν. Ακριβώς τότε ο πρώτος μεσάζων ήρθε να φουλάρει. 

Κοίταξε τον Σοκόλ καχύποπτα όσο ο Άγγελος του γέμιζε το ρεζερβουάρ και τον 
ρώτησε  αν δούλευε εκεί. Και τους κοίταξε και τους δυο ακόμα πιο καχύποπτα όταν, 
αντί για τον Σοκόλ, ο Άγγελος απάντησε «όχι, είμαστε φίλοι».

Έπειτα γκάζωσε, πέρασε τις γραμμές κι έστριψε προς την Εθνική. Προς τα 
μαγαζιά με τα στριπ σόου.

Άλλη μια μέρα άρχιζε.
Που θα εκτεινόταν, εννοείται, πολύ πιο πέρα από τις γραμμές, από την αγορά 

τροφίμων και από το ποτάμι.

8

Το φως του απογεύματος τύλιγε καΐκια και εστιατόρια με μια αδιόρατη 
μεμβράνη που τρεμόπαιζε στα μάτια του ποιητή. Καθώς οδηγούσε  αργά δίπλα σε 
κουβαριασμένα δίχτυα, η μυρωδιά των θαλασσινών του θύμιζε άνοιξη. 

Ένα συγκεκριμένο απόγευμα της άνοιξης του 1979.

Εκείνο το απόγευμα, στο σπίτι του Μηλόπουλου, στην Άνω Πόλη, αντηχούσαν 
όπως πάντα τα λόγια του για τα μεγάλα τρέχοντα του κόσμου. Στις σύντομες παύσεις 
του, αντηχούσαν οι ανάσες των τριών τους: της Νάντιας, του Μηλόπουλου, του 
ποιητή.

Και το γέλιο της.
Ύστερα, οι ανάσες επικράτησαν. Και το γέλιο της άλλαξε τόνο.
Ο Μηλόπουλος την άγγιζε με άνεση, εκείνη είχε καπνίσει κάτι. Ο ποιητής την 

κοιτούσε. Είχε απελπισμένος βάλει όλη την αγάπη του στο βλέμμα του και την 
κοιτούσε. 

Ώσπου του αντιγύρισε ένα βλέμμα παγωμένο. 
Τότε ο ποιητής σηκώθηκε κι έφυγε, ψελλίζοντας μια δικαιολογία. 
Από το δρόμο ξανάκουσε το γέλιο της. Για πολλοστή φορά γλιστρούσε από το 

παράθυρο, ξέφευγε από τον κηπάκο του σπιτιού και απλωνόταν, ανάλαφρο μέταλλο, 
πάνω από την πόλη.

Ζωή είναι μονάχα η στιγμή, έλεγε η Νάντια, η στιγμή που φεύγει. 
Κι η Νάντια έφυγε. Με τον Μηλόπουλο. Αμέσως μετά την αποφοίτηση. Άφησε 

πίσω της την Άνω Πόλη και το βορρά για πάντα. Έτσι είπε.
Κι ο ποιητής έφυγε κι αυτός από την πόλη του. Για να αφήσει τις μνήμες 

ανέγγιχτες στα χρόνια που θα έρχονταν. Για να τηρήσει με τον τρόπο του ό,τι εκείνη 
είχε πει.

Κι ύστερα, το έμαθε από γνωστούς, η Νάντια γύρισε. Γύρισε! Για να κάνει, λέει, 
διδακτορικό! 

Τότε ήταν που ο ποιητής άρχισε να γράφει. Όχι τόσο ακόμα για να μιλήσει, όσο 
κυρίως για να αντισταθεί. Στην αποδοχή ότι τα λόγια είναι μόνο λόγια. Για να 
περισώσει κάπως το κύρος τους σε σχέση με μια συνείδηση αντανακλώμενη πολύ 
αμυδρά στις λέξεις, συνείδηση δηλαδή που μόνο με την ποίηση θα μπορούσε ίσως 
κάποτε να φανερώσει. 



 Στην αρχή μουτζούρωνε. Με την εικόνα της, μια μάσκα γέλιου σχεδόν πληγή, 
σκυμμένη επάνω του τις νύχτες. 

Έπειτα έγραψε κανονικά. Και πολύ.
Στίχους μονάχα βέβαια. Αλλά στο βάθος τους τρεμόπαιζε η ελπίδα πως κάποτε, 

με τη βοήθειά τους, θα συναντούσε όχι μονάχα την πληγή μα και τη λάμψη της. 
Κάποτε, με το πλήρωμα του χρόνου. Τη λάμψη της την ανεξήγητη. 
 
Ήταν λίγες μέρες μετά από εκείνο το απόγευμα. Ο Μηλόπουλος έκανε πάρτι. Οι 

συμφοιτητές φόρεσαν στο σκοτάδι μαύρα γυαλιά. Κρυμμένη πίσω από τα δικά της, η 
Νάντια είχε όλη τη νύχτα μια λάμψη γύρω της. 

Αλλά μπορεί και να ήταν μονάχα οι ίσκιοι που χόρευαν στον κηπάκο, ή το κρασί 
–μπορεί κι ο πόνος του ποιητή που την έχανε για πάντα: ήταν πάρτι αποφοίτησης.

Νάντια μου, Νάντια, εσύ τι θυμάσαι;

Ασφαλώς και τον θυμόταν η Νάντια, πολύ καλά. Πρωτοσυναντήθηκαν στη 
Φιλοσοφική Σχολή. Εκείνος ήταν στο Αγγλικό τμήμα κι εκείνη στο Ιστορικό. Αν και 
μεγαλύτερός της, βρέθηκαν συμφοιτητές, γιατί ο ποιητής άργησε να μπει στο 
Πανεπιστήμιο.

Όσο για τον Μηλόπουλο, σπούδαζε οικονομολόγος.
Η Νάντια τον θυμόταν – τον ποιητή – πάντοτε πρόθυμο για συντροφιά. Πάντα 

να ακολουθεί πιστά τον Μηλόπουλο και την ίδια, να την κοιτάζει συχνά άφωνος, με 
βλέμμα που η ίδια προσπαθούσε να αγνοεί. 

Ώσπου εκείνο το απόγευμα…

Η συνάντηση μαζί του τόσα χρόνια μετά την συγκίνησε βέβαια. Μα αυτή ήταν η 
μία όψη του νομίσματος. Η άλλη ήταν ότι η παρουσία του στο σχολείο αποσπούσε 
την προσοχή της από τη δουλειά της.

Γιατί η Νάντια είχε στρωθεί με ζήλο στη δουλειά: λίγες μονάχα μέρες αφ’ ότου 
άρχισαν τα μαθήματα, κάλεσε τους μαθητές που (με δική τους προαίρεση) θα 
αποτελούσαν την ομάδα της, τους συγκέντρωσε στο γραφείο κι άρχισε να τους εξηγεί 
πώς θα γινόταν η εργασία και τι περίπου θα μπορούσε να κάνει ο καθένας.

Οι μαθητές την άκουγαν με περιέργεια και προσοχή. Ανάμεσά τους ο Σοκόλ κι ο 
Άγγελος.

9

Στο πρώτο μάθημα Αγγλικών ο ποιητής τους έφερε ασκήσεις με το tomorrow, 
μα είτε για το κέφι του είτε γιατί ασυναίσθητα είδε στα πρόσωπά τους το ερέθισμα, 
αντί για τις ασκήσεις τούς έδωσε στίχους:

Tomorrow, for the young, the poets exploding like bombs,
The walks by the lake, the winter of perfect communion;
Tomorrow the bicycle races
Through the suburbs on summer evenings: but today the struggle.

«Το αύριο είναι μια λέξη με πολλά νοήματα. Είναι ωραία λέξη, έτσι;» είπε.
Συνέχισε τονίζοντας ότι το today ήταν κυρίως αυτό που έδινε το ιδιαίτερο βάρος 

στο tomorrow –και ξαναγυρίζοντας έτσι στη γραμματική, που θεωρεί τις λέξεις ως 
σύστημα αντιθέσεων.



Τέτοιες παρεκβάσεις του χρησίμευαν πιο πολύ του ίδιου, ως ασκήσεις 
γλωσσικής εγρήγορσης. Οι μαθητές σπάνια ανταποκρίνονταν, το πολύ πολύ να τον 
άκουγαν για λίγο με κάπως αυξημένη προσοχή. Ετοιμαζόταν να συνεχίσει με τις 
συμβατικές ασκήσεις, όταν ο Άγγελος τον διέκοψε:

«Αυτό το the struggle, κύριε, νομίζω πως είναι το πιο σημαντικό, από αυτό 
εξαρτώνται τα υπόλοιπα».

Ο ποιητής πήγε να πει πάλι κάτι για την αντιθετική δομή του ποιήματος. Αλλά 
τότε πετάχτηκε ο Σοκόλ, που όλη την ώρα τον κοιτούσε κατάματα: 

«Χωρίς την ποίηση ούτε το struggle έχει αξία», είπε.
Απέμεινε άφωνος. Σε τι τάξη βρισκόταν; Αυτή δεν ήταν η Β΄ Πληροφορικής του 

Τεχνικού Εσπερινού, ανάμεσα στις γραμμές και το ποτάμι; Συνήλθε ακούγοντας τον 
Άγγελο να αντιτείνει στον Σοκόλ ότι «δεν έκανε και κανένα struggle αυτός που 
έγραψε το ποίημα», κι έσπευσε να υπερασπιστεί τον Ώντεν: είχε πάρει μέρος στον 
ισπανικό εμφύλιο.

«Ως ποιητής;» επέμεινε ο Άγγελος.
«Ως τραυματιοφορέας», αναγκάστηκε να παραδεχτεί ο ποιητής. 
Κλέβοντας χρόνο για να κουρντίσει τη σκέψη του είπε κάτι κοινότοπο για την 

κοινωνία και την ποίηση. Κι ότι δεν ξέρουμε ποιο από τα δυο προηγείται –η κοινωνία 
βέβαια το πιθανότερο. Έπειτα, μη βοηθούμενος άλλο από τους μουδιασμένους ιστούς 
του, επέστρεψε στη ρουτίνα του μαθήματος, υποσχόμενος στον εαυτό του την 
επόμενη φορά να προετοιμαστεί καλύτερα.

Στο τέλος της ώρας τον πλησίασε ο Σοκόλ: 
«Αυτό που λέγατε για την ποίηση και την κοινωνία…» είπε και δίστασε, 

περιμένοντας ενθάρρυνση.
«Ναι;» 
«Έχω διαβάσει πολύ Αραβική ποίηση…» 
Σταμάτησε πάλι. Ο ποιητής τον κοίταξε προσεχτικά: το φως της αίθουσας φώτιζε 

άπλετα το έξυπνο πρόσωπο με τα γυαλιά και το ευθύ, αμυδρά περιπαιχτικό βλέμμα. 
Του χαμογέλασε. Ο Σοκόλ τότε τον ρώτησε αν το ήξερε πως οι Άραβες ποιητές είχαν 
στραφεί στον ελεύθερο στίχο μετά την κατάληψη της Παλαιστίνης. Ο ποιητής 
απάντησε πως το ήξερε, και να που συμφωνούσαν. (Και υποσχέθηκε στον εαυτό του 
να θυμηθεί τους Άραβες ποιητές).

«Κι ένας ποιητής της πατρίδας μου», συνέχισε ενθαρρυμένος ο Σοκόλ, «λέει πως 
από τη φωτιά που γκρέμισε τα παλιά ιδανικά –εννοεί, ξέρετε, την πτώση του 
καθεστώτος– βγήκαν άλλου είδους στίχοι».

Ο ποιητής ένιωσε πως το παιδί άξιζε τον κόπο. «Πώς σε λένε;» ρώτησε.
«Σοκόλ. Που θα πει, στη γλώσσα μου, γεράκι».
Εκείνη τη στιγμή πλησίασε ο Άγγελος: 
«Ποιος είναι ο λόγος της ποίησης-Που βγαίνει απ’ το ποιώ-Και που σημαίνει  

πράττω-Ζητάω την απάντηση-Απ’ τους ακινητοποιημένους», είπε, σε τόνο όχι 
απαγγελίας αλλά κουβέντας. Ύστερα, κι ενώ ο ποιητής εντυπωσιασμένος σκεφτόταν 
πως αυτός ο τύπος είχε κάτι που σε έκανε με τη μία να μην τον ξεχνάς, πήρε τον 
Σοκόλ και απομακρύνθηκαν.

Αν ωστόσο στην ώρα του ποιητή ο Άγγελος αμφισβητούσε την αξία και τη 
χρησιμότητα της ποίησης, στην ώρα της Νάντιας τα πράγματα για την επίδοξη 
ερευνήτρια Διαπολιτισμικής Εκπαίδευσης (και βοηθό του Μηλόπουλου στην 
προσπάθεια αξιοποίησης της περιοχής) ήταν πολύ πιο σκούρα: από τις πρώτες κιόλας 
συναντήσεις –και παρά το ότι οι δυναμικοί τόνοι της Νάντιας απέναντι στους 
κουρασμένους, εργαζόμενους μαθητές γρήγορα χαμήλωσαν πολύ– ο Άγγελος ήταν 



επιθετικός. Ήταν πιο επιθετικός από ό,τι θα περίμενε κανείς από κάποιον με 
ιδεολογικές αντιρρήσεις. Η Νάντια, που από τη γενικότερη εικόνα του ούτε αγενή, 
ούτε και τύπο με εμμονές θα τον χαρακτήριζε, παραξενεύτηκε. Κάτι παραπάνω: 
καθώς δεν είχε πείρα από μαθητές πανικοβλήθηκε. Ήθελε κιόλας να τον διώξει από 
την ομάδα, αλλά πώς;

Το κακό ξεκίνησε όταν η Νάντια έκανε λόγο για συνεντεύξεις από μετανάστες. 
Ο Άγγελος τη διέκοψε: να διευκρίνιζαν τι ακριβώς ερωτήσεις θα έκαναν και με ποια 
κριτήρια.

«Όπως;» ρώτησε εκείνη, ανέμελα.
Όπως, θα λάβαιναν υπόψη τους την πτώση των καθεστώτων; Κι ότι πολλοί 

έφυγαν γιατί διώχτηκαν από τις δουλειές τους; Ή θα έλεγαν απλώς πως ήταν 
οικονομικοί μετανάστες;

«Γιατί, δεν είναι;» 
Αντί για απάντηση, ο Άγγελος σχολίασε ειρωνικά την ειδικότητά της ως 

ιστορικού. Και κατέληξε με κάτι σαν «το κορόιδο κάνεις;»
Τη Νάντια την ενόχλησε ο ενικός του. Ακόμα περισσότερο την ενόχλησε που, 

όπως είχε προσέξει, ο Άγγελος μιλούσε σε άλλους καθηγητές στον πληθυντικό. Μα η 
περηφάνια της την εμπόδισε να το σχολιάσει. Ούτε τον τρόπο που την κοίταζε –
απίστευτα έντονα – σχολίασε βέβαια. Είπε μονάχα κάτι ασαφές για την 
παγκοσμιοποίηση, κι ότι η ομάδα τους θα τόνιζε τις ιδιαιτερότητες των μειονοτήτων, 
για να δείξει πως μπορούσαν να συνυπάρχουν και παράλληλα να διατηρούν την 
ταυτότητά τους.

«Ωραία τότε», είπε ο Άγγελος, «πολύ ωραία. Δεν έχουμε παρά να δείξουμε πόσο 
σημαντικό είναι να λειτουργούν οι μικρές κοινότητες. Και θα ξεκινήσουμε από αυτήν 
εδώ την ομάδα, όπου θα πάρουμε όλοι μαζί απόφαση για το πώς θα γίνει η εργασία, 
κι όχι σώνει και καλά όπως μας την έφερες εσύ, έτοιμη από το υπουργείο ή δεν ξέρω 
από πού».

«Κοίτα, καλό ακούγεται, αλλά θα πάρει χρόνο…»
Καθόλου χρόνο δεν θα έπαιρνε, της αντέτεινε, τάκα τάκα θα γινόταν. Θα 

κατέβαζαν προτάσεις και θα ψήφιζαν. Δεν το είχε ξανακάνει αυτό;
Και συμπλήρωσε, κοιτάζοντας την κατάματα: «Ιδιαιτερότητα δεν είπες; Αυτό 

είναι ιδιαιτερότητα. Ταυτότητα δεν είπες; Αυτή είναι η ταυτότητα. Ποια είναι, οι 
χοροί και τα τραγούδια;»

Σ’ αυτό το σημείο παρενέβη ο Σοκόλ: θα μπορούσαν να ασχοληθούν όχι με 
τραγούδια αλλά με ποιητές. Από τις χώρες που εκπροσωπούνταν στο σχολείο. 

Η Νάντια έσπευσε να πιαστεί από τα λόγια του: με την ιδέα του Άγγελου ας 
ασχολούνταν άλλη φορά, προς το παρόν ας δούλευαν την ιδέα του Σοκόλ, φαινόταν 
ενδιαφέρουσα.

Η ιδέα του Σοκόλ, τουλάχιστον στη φάση της συλλογής του υλικού, αποδείχτηκε 
εύκολη στην εφαρμογή της: καθώς ο ποιητής είχε αρχίσει να τους πηγαίνει για 
Αγγλικά στο εργαστήριο υπολογιστών, ο Σοκόλ άνοιγε σελίδες στο διαδίκτυο και 
μάζευε ποιήματα για τη Νάντια:

Μέσα μου κοιμούνται τα τραγούδια μου
Είμαι ένα ηφαίστειο που τώρα ηρεμεί
Μα όταν θα έρθει η μέρα θα αναβλύσω
Σε χίλια αθάνατα χρώματα.



Το ποίημα –στα αγγλικά– συνέχιζε σε αρκετές στροφές, απλωμένο σε όλη την 
ιστοσελίδα. Ο Σοκόλ το μελετούσε ένα βράδυ απορροφημένος. «Ωραίο», σχολίασε ο 
ποιητής διακόπτοντάς τον. «Είναι ο αγαπημένος μου», δήλωσε ο Σοκόλ, χωρίς να 
σηκώσει το βλέμμα από την οθόνη. Ο ποιητής επιδοκίμασε και συμπλήρωσε πως 
ήταν κρίμα που ο δημιουργός του ποιήματος πέθανε τόσο νωρίς. Ο Σοκόλ τότε 
σήκωσε το βλέμμα από την οθόνη και τον κοίταξε έντονα πίσω από τα γυαλιά, έπειτα 
κούνησε κυματιστά τα μακριά του δάχτυλα, πάτησε enter για την εκτύπωση και 
αναπάντεχα είπε: 

«Θέλω να φύγω».
Ο ποιητής δεν κατάλαβε.
«Να φύγω. Θέλω να γυρίσω στην πατρίδα μου».
Τότε ο ποιητής κατάλαβε. 

Όταν τελείωσε η ώρα, ο ποιητής είπε στον Σοκόλ πως ήθελε να του χαρίσει κάτι. 
Του έτεινε ένα φύλλο χαρτί, όπου είχε γράψει μερικούς στίχους. Δεν ήταν δικοί του, 
διευκρίνισε, ήταν του δικού του αγαπημένου ποιητή. Που υπήρξε, μάλιστα, κι αυτός 
καθηγητής, Γαλλικών.

Ο Σοκόλ είπε «ευχαριστώ πολύ» και πήρε το χαρτί με λαχτάρα. Βγαίνοντας 
βιαστικά από την τάξη, κοντοστάθηκε κα διάβασε:

Αν φύγεις εκεί που η θάλασσα σμίγει με μουσικές και με φώτα
Να θυμάσαι κάνει κρύο σ’ αυτό τον παράξενο κόσμο…
Δεν έχω τίποτε άλλο, μόνο δάκρυα,
που παίζουν με το μουσκεμένο φως του δρόμου

Καθώς δίπλωνε με ευλάβεια το χαρτί και το έβαζε στο πορτοφόλι του, ο ποιητής 
τον κοίταζε και ήξερε πως είχε πετύχει διάνα. Όχι τόσο με το πρώτο μέρος του 
τετράστιχου, όσο με το φαινομενικά άσχετο δεύτερο. Γιατί όταν ένα παιδί στα 
δεκαοχτώ θέλει να φύγει, δεν είναι γιατί θέλει να γυρίσει στην πατρίδα του. 
Δεκαοχτώ χρονών δεν γυρνάς στην πατρίδα.

Όταν ένα παιδί στα δεκαοχτώ θέλει να φύγει, είναι γιατί είναι ερωτευμένο.

10

Ασφαλώς και είχε προσέξει η Νάντια πώς την κοιτούσε ο Σοκόλ. Ήταν το είδος 
του βλέμματος που εδώ και χρόνια νόμιζε πως γνώριζε καλά. Το είχε πρωτοδεί στα 
μάτια του ποιητή, σ’ εκείνον τον πλανήτη τον γεμάτο μουσική και καφέδες, υγρασία 
και μαστιχωτό καϊμάκι.

Έβγαινε, πρωί, από το σπίτι του Μηλόπουλου και κατηφόριζε το δρόμο, σχεδόν 
τρέχοντας. Υπακούοντας σε μια ορμή που δεν τη συνειδητοποιούσε ως δική της. 
Συχνά έτρεχε όλη τη διαδρομή ως κάτω, στην παραλία. Όπου στεκόταν κι άφηνε τον 
άνεμο να τη χτυπά, μέχρι που δάκρυζε.

Λίγο πριν, στο δωμάτιο με τα βιβλία και τα μαξιλάρια, έβλεπε από το παράθυρο 
τη θάλασσα. Γκρίζα και με ακίνητα καράβια στο βάθος. 

Ο Μηλόπουλος της μιλούσε με πάθος για τον καινούργιο κόσμο, ή την κοίταζε 
έντονα και με διάρκεια και της έλεγε είσαι όμορφη. Έπειτα απέσυρε το βλέμμα κι 
άρχιζε ξανά να μιλάει για τις κοινωνικές συγκρούσεις και για το μέλλον τους. 

Όχι το δικό τους, των συγκρούσεων.



Κι η Νάντια θύμωνε. Εκείνη ήθελε να ακούει συνέχεια το είσαι όμορφη και τις 
παραλλαγές του. Που τη συμφιλίωναν σιγά σιγά με τη σκιά της, τη διαρκώς 
απωθημένη μέχρι τότε πίσω από ποικίλους χαρωπούς ρόλους.

Εκείνη ακριβώς την εποχή στο φοιτητικό της δωμάτιο θέλησε για πρώτη φορά 
να αποκτήσει ολόσωμο καθρέφτη. Για πρώτη φορά επίσης άρχισε να παραμένει για 
λίγο κοντά στη σκιά, όποτε την έπαιρνε είδηση. Να μην της ξεφεύγει αμέσως, 
στρεφόμενη προς τα πράγματα.

Ώσπου εκείνο το απόγευμα της άνοιξης – το θυμόταν ζωηρότερα από κάθε τι: η 
συνείδησή της έλαμψε μεμιάς ολόκληρη. Μια ενάργεια ανείπωτη –και δεν ήταν, όχι, 
ο Μηλόπουλος υπεύθυνος γι’ αυτό. Ούτε μάλλον αυτό που η ίδια είχε καπνίσει.

Ήταν το βλέμμα του ποιητή: για μια στιγμή, μια μόνο, γέμισε το δωμάτιο και τη 
φώτισε ολόκληρη. Σχεδόν την ακινητοποίησε, σε μια έκφραση που εκείνος θα 
εξέλαβε ως παγωμένη.

Ύστερα έφυγε. Και η Νάντια, τρομαγμένη, έσμιξε για πολλοστή φορά με τον 
Μηλόπουλο. 

Στο πάρτι αποφοίτησης λίγες μέρες μετά, το ίδιο βλέμμα του ποιητή την 
ακολουθούσε όλη νύχτα. Μα η Νάντια, πίσω από μαύρα γυαλιά και ποτήρια κρασιού, 
σταθερά το απέφυγε.

Επειδή ό,τι είχε δει σ’ αυτό καθόλου  δεν ήταν αινιγματικό. Αν και θα 
αδυνατούσε να το διατυπώσει, το είχε στην ουσία του συλλάβει: ήταν αγάπη χωρίς 
διάθεση εξουσίας.

Πράγμα που η Νάντια δεν ήξερε τι να το κάνει. Έτσι προτίμησε να βαφτίσει το 
βλέμμα αυτό σαγηνεμένο. Από το μυστήριο που στην πραγματικότητα η ίδια 
αποτελούσε για τον εαυτό της.

Τέτοιο σαγηνεμένο ήταν κατά την κρίση της και το βλέμμα του Σοκόλ. Κι η 
Νάντια, που και τώρα ακόμα δεν ήξερε τι να το κάνει, αποφάσισε απλώς να το 
εκμεταλλευθεί. Ένας ερωτευμένος μαθητής θα ήταν ίσως χρήσιμος, αρκεί να 
μπορούσε να τον κουμαντάρει. Ακόμα περισσότερο που ήταν φίλος με τον Άγγελο. 
Θα τον συγκρατούσε κάπως. Γιατί, για να τον βγάλει από την ομάδα τον Άγγελο, 
τώρα πια πολύ δύσκολο φαινόταν.

11

Το πράγμα με τον Άγγελο έφτασε στο απροχώρητο όταν της κουβάλησε 
ιστορικό για το πώς είχαν φτάσει ως εκεί κάποιοι μετανάστες που ζούσαν από την 
άλλη πλευρά του ποταμού. Σ’ ένα παλιό εργοστάσιο, που ήταν ζήτημα χρόνου να το 
κατεδαφίσουν. 

Αυτοί που τους έφεραν, είπε ο Άγγελος, ήταν οι ίδιοι που ξέπλεναν λεφτά στα 
κάθε είδους Λούνα Παρκ. Σε συναλλαγές με όλους. Ανεξαρτήτως καταγωγής. 

«Διαπολιτισμικά πράγματα», κατέληξε.
Η Νάντια παραδέχτηκε πως είχε δίκιο. Όμως, εκτός του ότι αυτή ήταν απλοϊκή 

προσέγγιση της Ιστορίας, δεν είχαν καθόλου  χρόνο για τέτοια. Η εργασία τους 
έπρεπε να είναι περιορισμένης εμβέλειας, αλλιώς θα έβγαιναν από τα πλαίσια.

Ο Άγγελος τότε της θύμισε ότι δεν βρίσκονταν σε κανένα Πανεπιστήμιο. Και, 
επομένως, δεν έκαναν καμία έρευνα με «πλαίσια». Βρίσκονταν σε σχολείο, και εκεί 
κάθε νύξη ήταν χρήσιμη. 



«Αλλά, βέβαια», κατέληξε, «εσένα μάλλον δεν σε νοιάζει ότι εδώ είναι σχολείο. 
Εσύ το προϊόν σου ήρθες να φτιάξεις. Να είναι κατάλληλο για την αγορά».

Εκείνη τη στιγμή, η Νάντια αποφάσισε ως εδώ. 
Όχι τόσο επειδή την πόνεσε.  Κυρίως επειδή ο τρόπος του, αόριστα και διαρκώς 

διεκδικητικός, άσχετα από το αν τα αιτήματά του εισακούγονταν ή όχι, την 
αποδιοργάνωνε συνέχεια και της έριχνε όλο και περισσότερο το ηθικό. Ήταν αδικία. 
Στο κάτω κάτω, παρά την έχθρα του, είχε κάνει φιλότιμες προσπάθειες να παραμείνει 
φιλική. 

«Λυπάμαι», του είπε, «αλλά φεύγεις από την ομάδα».
Το είπε και περίμενε έκρηξη. Έτοιμη να υπερασπιστεί την απόφασή της. 
Μα η έκρηξη δεν ήρθε. Ο Άγγελος μισάνοιξε το στόμα, χαμήλωσε το βλέμμα κι 

απομακρύνθηκε.
Κανονικά η Νάντια θα έπρεπε να νιώσει ανακούφιση. Όμως η στάση του της 

φάνηκε απειλή. Κακό σημάδι.

Το ίδιο βράδυ, στην πλατεία –και παρά την ψύχρα, που είχε μαζέψει τους 
περισσότερους μέσα στο φαστφούντ– ο Άγγελος κι ο Σοκόλ κάθισαν έξω.

Ο Σοκόλ σε λίγο έπιανε δουλειά. Ο Άγγελος, που είχε κάνει το πρωί τη βάρδια 
του στο βενζινάδικο, θα πήγαινε να βρει την Εύα-Παντμίνι. 

«Έλα, ρε», έσπασε τη σιωπή ο Σοκόλ. «Πώς θα μείνω εγώ με αυτήν, χωρίς 
εσένα; Μη φύγεις από την ομάδα, γαμώτο!»

 «Αφού δεν με θέλει».
«Έλα, ρε, ‘δεν σε θέλει’! Αφού κι εσύ το παράκανες! Λες και την τσιγκλάς 

επίτηδες! Τι έχεις πάθει;» 
«Κι εσύ τι ζόρι τραβάς;» 
Ο Άγγελος μίλησε απότομα. Ο Σοκόλ το πρόσεξε.
Ο Σοκόλ ήταν ντόμπρος.
«Κανένα ζόρι», είπε. «Η τύπισσα μου αρέσει, κι εσύ είσαι φίλος μου, και θέλω 

να είμαστε μαζί. Αυτό.»
«Τι εννοείς, σου αρέσει;»
«Τι τι εννοώ, ρε; Μου αρέσει. Τι έπαθες;»
«Τίποτα. Να πηγαίνω. Έχω στήσει την Εύα».
Ο Σοκόλ απέμεινε μόνος. Χωρίς να βιαστεί να αποτελειώσει τον καφέ.

«Τι έχεις;» ρώτησε η Εύα-Παντμίνι τον Άγγελο, μόλις εκείνος μπήκε στο δώμα.
Ο Άγγελος μουρμούρισε γενικότητες. Τι να έλεγε; Φέτος τα πράγματα είχαν 

έρθει γι’ αυτόν τα πάνω κάτω. 
Δεν ήταν μόνο που η Νάντια τον είχε φέρει, απότομα, αντιμέτωπο με τα μεγάλα. 

Με κρίσιμες επιλογές. Ήταν και που δεν του άφηνε χρόνο να τις επεξεργαστεί. 
Καθότι, μαζί της, στη ζωή του είχε μπει για τα καλά το άγνωστό του μέχρι τότε 

παιχνίδι του θρίαμβου και της υποταγής. Η διάθεσή της να του επιβληθεί όχι μονάχα 
δεν του ήταν αδιάφορη, μα το ακριβώς αντίθετο: παρά τον όλο και συχνότερο θυμό 
του, κατά βάθος την αποζητούσε. Γιατί όπως γρήγορα κατάλαβε, από την κόντρα 
αυτή έβγαινε πάντα κερδισμένος: αν «νικούσε», μπορούσε τότε – και μόνο τότε – να 
τη σκέφτεται με συμπάθεια και στοργή. Να την αγαπά, για μέρες.

Αν όμως «έχανε» –πράγμα που μέχρι απόψε δεν του είχε ξανασυμβεί– τότε το 
κέρδος θα ήταν ακόμα μεγαλύτερο: θα απολάμβανε τη συγγνώμη της. Την αποδοχή 
της, μετά τη δική του θεληματική υποταγή. 

Το ότι θα υποτασσόταν ήταν δεδομένο. Δεν μπορούσε να χάσει τη Νάντια. 



Στον ύπνο του την ονειρεύτηκε. Βρισκόταν ολομόναχος στην ιχθυόσκαλα, 
ανάμεσα σε άδεια τελάρα. Σαν να τον είχαν ξεχάσει εκεί, ή να τον είχαν αφήσει 
επίτηδες, τιμωρώντας τον για κάτι. Από την πύλη της στεγασμένης αγοράς πρόβαλε 
στο σκοτάδι το πρόσωπό της. Τεράστιο και φωτεινό, τον πλησίασε κι έπειτα, αργά, 
σχηματίστηκε απ’ αυτό το σώμα της και το χέρι της τον άγγιξε στον ώμο.

Το πρωί στο βενζινάδικο ήταν άρρωστος. Ξερνούσε.

Το βράδυ στο σχολείο την πέτυχε δήθεν τυχαία, την ώρα που εκείνη διέσχιζε την 
αυλή από το γραφείο του διευθυντή προς το γραφείο των καθηγητών. Της είπε πως 
ήθελε πολύ να είναι στην ομάδα. Και πως θα ήταν, από εδώ και πέρα, 
«συνεργάσιμος».

Η Νάντια το δέχτηκε με ανακούφιση. Ένιωθε πιο ασφαλής έτσι.

12

 «Η Διαπολιτισμική Εκπαίδευση αντλεί το αντικείμενό της από τα κοινά των 
πολιτισμών. Με γνώμονα, ασφαλώς, την αντίληψη ότι δεν υπάρχουν ανώτεροι και 
κατώτεροι, απλώς διαφορετικοί. Στα πλαίσιά της, λοιπόν, όλοι μπορούν να 
ασχοληθούν συστηματικά με την κουλτούρα τους. Και να την συγκρίνουν με άλλες».

Αυτά τους τόνισε η Νάντια στην επόμενη συνάντηση. Κεφάτη και χωρίς άγχος, 
επιτέλους, για την αντίδραση του Άγγελου. 

Που, κανονικά, θα είχε βάλει τις φωνές. Για την πονηριά με την οποία, κατά τη 
γνώμη του, η μέθοδος οδηγούσε προς τα ανώδυνα κι έκανε να αμελούνται τα 
ουσιώδη.

Μα δεν μπορούσε πια να μιλήσει, είχε δηλώσει συνεργάσιμος. 

Ευτυχώς, υπήρχε ο Σοκόλ. Που είχε βρει τρόπο να ακυρώνει τη δουλειά της 
Νάντιας, πολύ πιο αποτελεσματικά από τον Άγγελο. 

Ο Σοκόλ δεν της πήγαινε κόντρα. Καθόλου. Την αγαπούσε, της δινόταν 
ολόψυχα. Δεν ζητούσε τίποτε από αυτήν. 

Και της τα έπαιρνε όλα. Η Νάντια όχι μόνο δεν είχε καταφέρει να τον 
χρησιμοποιήσει, όπως λογάριαζε, αλλά τον παρακολουθούσε ανήμπορη να διαλύει 
συστηματικά τη δουλειά της με τον αγνότερο ενθουσιασμό. Τόσο μάλλον που η ίδια, 
μετά και τις προστριβές με τον Άγγελο, δεν είχε το κουράγιο για άλλες.

Ο Σοκόλ της έφερνε ποιήματα. Για τη διαπολιτισμική τους εργασία. Ποιήματα, 
ποιήματα, κάθε φορά ποιήματα. Που καμιά σχέση δεν είχαν όχι μόνο με έρευνα για 
τον πληθυσμό της περιοχής, αλλά ούτε καν γενικά με μετανάστες. Ήταν απλώς 
ποιήματα – το πιο διαπολιτισμικό πράγμα που γίνεται, κυρία, η πιο διεθνής γλώσσα. 
Ξεχνώντας την υπόσχεσή του ότι θα παρουσίαζε τους ποιητές της Αλβανίας, έφερνε 
Ρεμπώ, Καβάφη και Αχμάτοβα, κι έπειτα, «για κάτι πιο οικείο», διάβαζε μεγαλόφωνα 
στην τάξη τους στίχους του καθηγητή τους των Αγγλικών από τις δημοσιευμένες 
συλλογές του. 

Η Νάντια άφριζε. Η ώρα ροκανιζόταν ολόκληρη με τις ευτυχισμένες απαγγελίες 
του Σοκόλ, που σταματούσε στη μέση της φράσης του για να σχολιάσει και να κάνει 
και χιούμορ. Το βλέμμα του πίσω από τα γυαλιά παιχνίδιζε και γελούσε, τα δάχτυλά 
του κινούνταν εκφραστικά διανθίζοντας την απαγγελία. Ο Άγγελος – που, μολονότι 
«συνεργάσιμος», δεν συγχωρούσε, εννοείται, στη Νάντια τη δοκιμασία στην οποία 
τον υπέβαλλε – απολάμβανε: Μεγάλε Σοκόλ, χώσ’τα! 



Ώσπου ένα βράδυ η Νάντια κατάφερε, επιτέλους να οδηγήσει την κουβέντα στην 
έρευνα των δημόσιων αρχείων. Είπε πως θα έπρεπε να παρουσιάσουν ντοκουμέντα 
για το πόσοι περίπου αλλοδαποί ζούσαν στην περιοχή και πως θα μπορούσαν γι’ αυτό 
το σκοπό να ψάξουν στο Δήμο και αλλού.

Ακριβώς τη στιγμή που τα παιδιά ξεσπούσαν σε γέλια – η λέξη αλλοδαποί για 
άγνωστους λόγους τους φαινόταν πολύ αστεία – ο Άγγελος μελετούσε την 
πιθανότητα να ανταγωνιστεί τον Σοκόλ, κάνοντας ό,τι έκανε εκείνος, αλλά με θέμα, 
αντί για την ποίηση, τα Μαθηματικά. Θα πρότεινε στη Νάντια μια εργασία για την 
ιστορία των Μαθηματικών. Που ήταν, περισσότερο κι από την ποίηση, παγκόσμια 
γλώσσα.

Ναι, καλό φαινόταν. Εξίσου «διαπολιτισμικό» –κι εξίσου αποπροσανατολιστικό 
με τα ποιήματα του Σοκόλ.

Ετοιμαζόταν να ζητήσει το λόγο, όταν, επιστρέφοντας με το νου του στην τάξη, 
άκουσε τη Νάντια να λέει ότι θα μπορούσαν να κάνουν και μια μικρή έρευνα στο 
μαιευτήριο. Να βρουν πόσοι αλλοδαποί γεννήθηκαν εκεί τα τελευταία χρόνια. 

«Δεν θα μας αφήσουν».
Η κουβέντα τού ξέφυγε. Κοφτή.
«Θα μας αφήσουν», διαβεβαίωσε η Νάντια. «Το έχω φροντίσει.»
Μα ο Άγγελος της βρήκε κι άλλα εμπόδια, αυτή τη φορά αξεπέραστα:
«Δεν θα βρεις αρχεία», είπε. «Έγιναν μούσκεμα».
Η Νάντια δεν κατάλαβε.
Τότε τα παιδιά της εξήγησαν ότι, στην πλημμύρα του ’97, τα βιβλία που 

περιείχαν παλιές καταγραφές – βιβλία που είχαν κλείσει και μεταφερθεί στο υπόγειο 
– είχαν βραχεί και χαλάσει. Υπήρχαν βέβαια επιμέρους έγγραφα, από τα οποία θα 
έβγαζαν ίσως μια άκρη, αλλά ήταν σκόρπια. Χρειάζονταν δουλειά, και για ποιο λόγο 
να την κάνουν;

«Απ’ το ’97;» επανέλαβε η Νάντια μηχανικά. «Από εκεί και πίσω δεν υπάρχει 
τίποτα;»

«Είπαμε, υπάρχουν κάτι σκόρπια. Τα μεγάλα βιβλία – μητρώα, πώς τα λέτε εσείς 
οι υπάλληλοι;– έγιναν μούσκεμα. Τα έχουν φυλάξει βέβαια, μα ακόμα περιμένουν οι 
εργασίες αποκατάστασης. Αποκλείεται να τα πλησιάσουμε».

Η Νάντια δίστασε λίγο. Ύστερα είπε πως εντάξει, δεν πείραζε. Άλλωστε τις 
περισσότερες γεννήσεις αλλοδαπών θα τις είχαν μετά το ’97, έτσι δεν ήταν; Έλπιζε 
τουλάχιστον τα νεότερα στοιχεία να μην κινδύνευαν πια από το ποτάμι.

Όχι, τα νεότερα στοιχεία δεν κινδύνευαν, αρχειοθετούνταν ηλεκτρονικά. 

Την ώρα που έβγαιναν από την τάξη, ο Σοκόλ την πλησίασε. Ο Άγγελος μπήκε 
ανάμεσά τους.

«Εδώ το πρόβλημα είναι το ποτάμι», είπε.
«Το ποτάμι είναι σκοτάδι», είπε κι ο Σοκόλ, απαγγέλλοντας με κωμικό ύφος –

και ξαναμπαίνοντας με τη σειρά του ανάμεσά τους.
«Και το φως πού είναι;» ρώτησε η Νάντια, ανάλαφρα. 
«Το φως είναι το τρένο», απάντησε ο Σοκόλ. «Μ’ αυτό φεύγουμε».

13

Τα σύννεφα πύκνωσαν. Τα δέντρα στην πλατεία βάρυναν, οι γάτες κούρνιασαν 
κι η υγρασία σκέπασε τα παρμπρίζ. Στο φαστφούντ όλοι μαζεύτηκαν στη σάλα, 
στριμώχνοντας απ’ έξω τα οχήματά τους: παπάκια κι αυτοκίνητα αγορασμένα 



δεύτερο ή τρίτο χέρι και φτιαγμένα από τα παιδιά με ζήλο, με τη βοήθεια περιοδικών 
και των συμμαθητών τους. (Του τμήματος Μηχανικών Αυτοκινήτων). Υπήρχαν 
πάντως και ελάχιστα καινούργια, μηχανές-γκάζια ή μικρά δίπορτα σε έντονα 
χρώματα.

Στη σάλα στήθηκε ο κλασικός καβγάς για το πρωτάθλημα. Οι φετινές 
μεταγραφές δεν ικανοποιούσαν όλους. Τα λεφτά τους, των πανάκριβων εισιτηρίων, 
είχαν σπαταληθεί σε αμφιλεγόμενης αξίας πόδια.

Ανάμεσά τους ξεχώριζαν με ζωηρά επιχειρήματα ο Ντριτάν και τα ξαδέρφια του 
Σοκόλ. Διαφόρων ηλικιών, μαθητές ή και όχι, όλοι τους πάντως με κάρτα, «νόμιμοι». 
Και όχι μόνο: χάρη στο πρωτάθλημα, όλοι τους πια ενεργοί πολίτες. 

Ελάχιστοι, πολύ ελάχιστοι, έκαναν και παράνομες δουλειές. Βαποράκια ή άλλου 
είδους μικρομεσάζοντες. Για να κερδίσουν το εισιτήριο για τον αγώνα, το γραμμάτιο 
της μηχανής, μια νύχτα στο στριπ σόου. Οι πιο πολλοί δεν τσιμπάγανε πια σε τέτοια, 
είχαν μάθει να περιμένουν φρόνιμα μια θέση στην αγορά. Όχι των τροφίμων, την 
αγορά γενικώς.

Οι παράνομες δουλειές γίνονταν ή από τους πιο μεγάλους σε ηλικία, ή αντίθετα 
από τους πιο μικρούς. Που στα δεκαέξι τους βρίσκονταν συχνά στην κόψη ενός 
ξυραφιού που ποτέ ξανά δεν θα ήταν το ίδιο: δεύτερη ευκαιρία δεν έχει, τώρα ή ποτέ 
αρπάζεις την καλή, τώρα που καίει. 

Τώρα, με ένα λοφίο εξωτικού πουλιού στο κεφάλι και ξυραφιές και παραμάνες 
στο μπουφάν. Ή χαρακώνεις τον εχθρό που αόρατος σε στρίμωξε ή χάνεσαι.

Ο μικρός αδερφός του Ντριτάν: δεκαέξι και με λοφίο. Έφτασε νήπιο με παλιό 
λεωφορείο στον κόσμο ανάμεσα στο ποτάμι και τις γραμμές. Κρατούσε ακόμα 
μνήμες νύχτας και φωνών της μάνας του. Μα είχε τώρα στο σπίτι δικό του 
ηχοσύστημα, καινούργιο. Είχε κάτω από το κρεβάτι του ένα παροπλισμένο 
καλάσνικοφ. Κι είχε πάνω από το κρεβάτι του, στον τοίχο, τη Σκλεναρίκοβα, τη 
Μανιάνι (τη Μιρέλα, όχι την Άννα) και μια Πόρσε. Και θα προτιμούσε μονάχα την 
Πόρσε, αλλά ο τοίχος πάνω από το κρεβάτι του ήταν δικαιοδοσίας κυρίως του 
μεγάλου αδερφού, του Ντριτάν, που το δικό του κρεβάτι ήταν ράντζο και δεν είχε 
τοίχο από πάνω του. (Και που προτιμούσε τη Σκλεναρίκοβα και τη Μανιάνι από την 
Πόρσε).

Ο μικρός αδερφός του Ντριτάν αυτό το βράδυ στο φαστφούντ δεν σκοτιζόταν 
για τη συννεφιά, ούτε για τη βροχή που ερχόταν. Κανόνιζε με τα φιλαράκια του, της 
Α΄ Τάξης Μηχανικών, το πώς θα μοίραζαν τα λεφτά από το «Στοίχημα» που θα 
παίζανε. Μοίραζαν κάθε εβδομάδα το κέρδος, το πιθανό κέρδος. Που για χάρη του 
έδιναν ένα μέρος του μεροκάματου, ανάλογα με το κέφι τους. Ποτέ μεγάλο όμως, 
γιατί πρώτα έπρεπε να δώσουν το κανονισμένο στο σπίτι. Όσοι πάντως περνούσαν τα 
δεκαοκτώ είχαν μεγαλύτερη άνεση για δικό τους κουμάντο. 

Ο Σοκόλ, λόγου χάριν, που καθόταν αυτό το βράδυ σ’ ένα τραπέζι μόνος του. 
Είχε κερδίσει πια με το σπαθί του την αυτονομία του, και αυτοκίνητο ακόμα θα 
μπορούσε να αγοράσει. Μα αυτός προτιμούσε το μηχανάκι του και να ονειρεύεται 
πως θα γίνει ποιητής και θα ιδρύσει σχολή ποιητών στην Αυλώνα. Με θέα – πιθανόν 
– στην παραλία, στη δύση. Και – οπωσδήποτε – κοντά στο σχολείο. Εκεί όπου, παιδί, 
εντρύφησε για πρώτη φορά στη συναρπαστική πολυσημία της γλώσσας. Στις μικρές 
μεταβολές της και τα κόλπα της που μπορούσαν να του αλλάζουν ριζικά, και το πιο 
ενδιαφέρον, αενάως, τον τρόπο αντίληψης του κόσμου. 



Πράγματι, δύσκολα θα το διατύπωνε, μα ό,τι κυρίως με τα χρόνια τον 
χαρακτήρισε – αισιοδοξία, πίστη στην ενδότερη ομορφιά, συνδυαστική ικανότητα 
σκέψης – προερχόταν κατευθείαν από την παιδική του εκείνη απόλαυση, της 
διερεύνησης της γλώσσας, απόλαυση που δοκιμάστηκε προκλητικά στην μετακίνησή 
του από τη μητρική σε μια γλώσσα ξένη. 

Ο Σοκόλ είχε ξεκόψει τα πολλά, τελευταία μόνο με τον Άγγελο έκανε παρέα. 
Γιατί σ’ αυτόν μονάχα μπορούσε να πει τις σκέψεις του. 

Όμως, αυτό μόνο είναι η φιλία; 
Ανάβοντας τσιγάρο και κοιτάζοντας προς το απέναντι τραπέζι, προς τον Άγγελο, 

σκέφτηκε πως όχι, πως είναι κι άλλο πράγμα η φιλία. Και πως αργά ή γρήγορα αυτό 
το άλλο πράγμα θα ερχόταν, γιατί η φετινή χρονιά μάλλον επεφύλασσε εκπλήξεις.

Πρώτον είχε έρθει στο σχολείο ο ποιητής. Με τέτοιο δυνατό σημείο αναφοράς, 
το όραμα Σχολή Ποιητών έγινε φυσικά πολύ εναργέστερο. Το μονοπάτι που τον 
χώριζε από αυτό πήρε κατεύθυνση και διαστάσεις: δύσκολος δρόμος, αλλά επιτέλους 
δρόμος.

Που θα ήταν ακόμα ευκρινέστερος αν έλειπε η Νάντια.
Καθότι, δεύτερον, φέτος είχε έρθει στο σχολείο η Νάντια.
Ο Σοκόλ δεν είχε ξαναδεί τέτοια γυναίκα στη ζωή του. Μέχρι τότε δύο μονάχα 

είδη γνώριζε, τις πραγματικές και τις εικονικές. Τη διαφορά μεταξύ τους τη θεωρούσε 
κυρίως ποσοτική: φτηνότερα ρούχα, περισσότερες ατέλειες, λιγότερη άνεση στα 
βλέμματα των άλλων. Η Νάντια τού έμαθε την ποιοτική διαφορά: σχεδόν μαγεία του 
φαινόταν η σύνθετη μα τόσο ζεστή γλώσσα της, ο εκλεπτυσμένος νους, η 
αφοπλιστική της συμφιλίωση με τις αντιφάσεις. Δεν ήταν απλώς ερωτευμένος, είχε 
ερωτευθεί μια γυναίκα που συνόψιζε στα μάτια του βασικές αξίες του ποιητικού του 
σύμπαντος: λόγο που ζωντανεύει την ελπίδα, ομορφιά πέρα από υλικές συνθήκες, 
αγώνα για εναρμόνιση των αντιθέτων.

Έσβησε το τσιγάρο ξαναρίχνοντας ματιά προ τον Άγγελο. Που, ο Σοκόλ ήταν 
σίγουρος, είχε επίσης στο νου του τη Νάντια. Τι λοιπόν άλλο είναι η φιλία, εκτός από 
το να μοιράζεσαι τις σκέψεις σου; Ο Άγγελος από τη θέση του (καθόταν με την Εύα-
Παντμίνι) του έκλεισε το μάτι. Κυρίως τι άλλο είναι η φιλία, όταν οι σκέψεις γίνονται 
τέτοιες που δεν μπορείς πια να τις μοιραστείς; 

Το χαρτί στο πορτοφόλι του Σοκόλ έγραφε τους στίχους του δάσκαλού του, του 
ποιητή.

Λάθος: του αγαπημένου ποιητή του δάσκαλού του, του ποιητή:

Αν φύγεις εκεί που η θάλασσα σμίγει με μουσικές και με φώτα
Να θυμάσαι κάνει κρύο σ’ αυτόν τον παράξενο κόσμο

Σίγουρα θα έφευγε. Όταν στην Αυλώνα η θάλασσα θα έσμιγε με μουσικές και με 
φώτα κάθε βράδυ.

Μα πρώτα είχε άλλες δουλειές εδώ.
Ο Σοκόλ άναψε κι άλλο τσιγάρο και συγκέντρωσε το βλέμμα στην καύτρα.

Στο απέναντι τραπέζι η κουβέντα είχε φουντώσει για τα καλά. Τα κορίτσια 
συζητούσαν ξαναμμένα το μεγάλο πρόβλημα της Κομμωτικής: που το εργαστήριό 
τους ήταν μια σταλιά, πολύ μικρότερο από ό,τι προέβλεπε ο νόμος, και όποτε έκαναν 
μάθημα με βαφές και περμανάντ λιποθυμούσαν κυριολεκτικά από τις αναθυμιάσεις. 
Κοβόταν η αναπνοή τους κι έλεγαν πως σίγουρα θα αρρώσταιναν πολύ σοβαρά, αν 
δεν έκαναν κάτι για να βρουν μεγαλύτερο εργαστήριο. Η Εύα-Παντμίνι, στην 



αγκαλιά του Άγγελου, ισχυριζόταν πως η διεύθυνση ασφαλώς και είχε λεφτά για 
μεγαλύτερο εργαστήριο, μα προτιμούσε να τα δώσει σε άλλους κλάδους. Την 
Πληροφορική, π.χ. Κι ο Άγγελος συμφωνώντας είπε ότι, ναι, ασφαλώς και 
προσφερόταν η Πληροφορική για ακριβότερες προμήθειες. Κι οι δάσκαλοί της ήταν 
πιο κολλητοί της διεύθυνσης, τους είχαν και ανάγκη για την ηλεκτρονική 
αρχειοθέτηση του σχολείου – και σιγά μη νοιάζονταν τώρα για τις κομμώτριες. Που 
έπρεπε οπωσδήποτε να πατήσουν πόδι. Και θα τις βοηθούσαν και τα άλλα παιδιά. 

Στη γωνιά του τραπεζιού, πάνω από ένα μισοφαγωμένο μπιφτέκι, μια κομμώτρια 
φιλιόταν, εδώ και αρκετά δευτερόλεπτα, με ένα παιδί της Πληροφορικής. 

«Μη μας βάλετε να τσακωθούμε», είπαν διακόπτοντας το φιλί. (Και με την 
ευκαιρία αποτέλειωσαν το μπιφτέκι).

Πίσω από τον πάγκο της κουζίνας, η μητριά της Εύας έδινε εντολές για τα 
μπιφτέκια και το γέμισμά τους. Το φαστφούντ ήταν το μοναδικό της περιοχής, ίσως 
και της πόλης, που έκανε αυτά τα γεμιστά μπιφτέκια, με φρέσκο κιμά και με 
μυρωδικά σύμφωνα με τις συνταγές της γιαγιάς μάγισσας. 

Ταυτόχρονα η μητριά έδινε εντολές στο παιδί της κουζίνας – που μόλις είχε 
σχολάσει κι αυτό από το Νυχτερινό – για την ετοιμασία της σαλάτας του σεφ. Κι είχε 
κι άλλο πρόβλημα: έψαχνε να ξαναβαφτίσει το φαστφούντ. Που τώρα το έλεγαν 
«Γιάμι Γιάμι».

Γιατί το φαστφούντ της πλατείας, το αγαπημένο του Νυχτερινού, δεν ήταν παρά 
μια μεταμφιεσμένη ταβέρνα: η πρώην ταβέρνα του μπαμπά της Εύας, που την έκανε 
«φαστφούντ» μετά το δεύτερο γάμο του. Για να προσελκύσει τη νεολαία με τη 
μεταλλική επίπλωση, τα κόκκινα καθίσματα και τη mainstream μουσική. Απλώς 
προμηθευόταν λιγότερα κρεμμύδια και τζατζίκι από ό,τι πριν  και περισσότερη 
μουστάρδα και κέτσαπ. 

Κι αγόρασε και χάρτινα σερβίτσια. Γιατί άρχισαν οι παραγγελίες για έξω, και τα 
παιδιά του Νυχτερινού ήταν πανευτυχή για την εύκολη δουλειά, στην οποία 
εναλλάσσονταν δημοκρατικότατα όλα: ντελίβερι του φαστφούντ, με εξασφαλισμένο 
το φαγητό και τον καφέ τους για μέρες. Όσο για τη mainstream μουσική, κι αυτή δεν 
ήταν παρά προσαρμογή στο ρυθμό της αγοράς. Γιατί αργά τη νύχτα όποιος περνούσε 
από την πλατεία μπορεί και να άκουγε από το φαστφούντ ζεϊμπέκικα, κι αν ήταν 
τυχερός μπορεί να έβλεπε πίσω από την κουρτίνα της τζαμαρίας την Εύα-Παντμίνι 
πάνω σε κάποιο τραπέζι, σε αυτοσχέδιο χορό.  

«Και πώς θα το βγάλουμε το μαγαζί, Ευούλα, τώρα;» ρώτησε η μητριά –που 
κάποτε η Εύα δήλωνε πως θα τη δηλητηριάσει.

Η κουβέντα για τη μετονομασία του φαστφούντ παραμέρισε την αγανάκτηση για 
το εργαστήριο Κομμωτικής. Το ενδιαφέρον άναψε κι οι προτάσεις έπεσαν βροχή. 
Τελικά επικράτησαν δύο. Η μία, «Το Κόκκινο Στέκι», ήταν του Άγγελου. Άρεσε, 
προκάλεσε όμως σκεπτικισμό: θα απομάκρυνε τους οπαδούς των άλλων ομάδων. 

Η άλλη πρόταση, από το τραπέζι των μικρών, ήταν το «Sweet Home». Ο 
Άγγελος διαφώνησε με το αγγλικό, αλλά η μητριά της Εύας φάνηκε να το προτιμάει. 

«Ξέρω, είναι όνομα διαπολιτισμικό», είπε τότε ο Άγγελος. 
Πράγμα που η μητριά της Εύας δεν κατάλαβε. Η Εύα όμως και ο Σοκόλ 

κατάλαβαν κι αντάλλαξαν βλέμμα μεταξύ τους.
«Βαφτίστε το όπως θέλετε», συνέχισε ωστόσο ο Άγγελος, «σε λίγο καιρό θα το 

πάρει η αλυσίδα και τέρμα. Νομίζετε πως θα αφήσουν αυτοί με τα έργα τους 
ανεκμετάλλευτο τίποτε;»



Ο μικρός αδερφός του Ντριτάν, όρθιος δίπλα στον πάγκο –εκείνη τη στιγμή 
μόλις είχε πάρει μια μπίρα– απάγγειλε, σε ρυθμό ραπ, κουνώντας τα χέρια και το 
λοφίο του: «Home-sweet home-Home-sweet…» Μα ο Σοκόλ, που είχε σηκωθεί κι 
αυτός, αφού έκανε μια χορευτική στροφή μαζί του τον τράβηξε ελαφρά από το 
μπράτσο. «Εσύ κοίτα να μη χάνεις τα μεροκάματα», του είπε. «Έλα, ώρα για 
δουλειά!»

Η αλήθεια ήταν ότι το μεροκάματο της αγοράς τροφίμων ήταν για τα παιδιά του 
Νυχτερινού ήδη κουτσουρεμένο: λόγω σχολείου πήγαιναν στη δουλειά αργότερα από 
το κανονικό. Μα κι έτσι πάλι ήταν καλό, πολύ καλύτερο από άλλων παιδιών.

Η αγορά έλουζε στο ασημί της φως τα σύννεφα, την ώρα που ο Άγγελος και η 
Εύα-Παντμίνι έβγαιναν από το φαστφούντ. Η υγρασία της νύχτας τους έκανε να 
ριγήσουν. Η Εύα στριμώχτηκε στην αγκαλιά του Άγγελου: 

«Κρυώνω».
Σε μια γωνιά της πλατείας διαγραφόταν ο όγκος ενός αυτοκινήτου, με τα φώτα 

σβησμένα και το ηχοσύστημα στη διαπασών. Μέσα το παιδί από την Πληροφορική 
και η κομμώτρια φιλιούνταν ακόμη. 

Κατά τα άλλα, η πλατεία είχε ερημώσει. Ήταν ώρα για άλλες, κάθε είδους, 
δουλειές, ίσως και για έκτακτο χαρτζιλίκι. Γιατί, για μεροκάματο αύριο, χλομό το 
έβλεπαν τα παιδιά: τα περισσότερα, όσα δεν δούλευαν στην αγορά, δούλευαν σε 
οικοδομές. Και οι οικοδομές αύριο μάλλον δεν θα άνοιγαν, λόγω βροχής.

Γιατί θα έριχνε γερή βροχή, το είχε πει το δελτίο.



Το ποτάμι

1

Πριν ξημερώσει ξέσπασε η πρώτη μεγάλη νεροποντή του φθινόπωρου. Οι 
δρόμοι γύρω από το ποτάμι έγιναν χείμαρροι και στα γραφεία των αρμοδίων σήμανε 
συναγερμός. Τα τελευταία χρόνια υπηρεσίες και φορείς είχαν οργανωθεί καλύτερα 
και με την πρώτη μπόρα έθεταν διάφορα επώνυμα σχέδια σε εφαρμογή. Είχαν και τη 
βοήθεια της μετεωρολογικής, που προέβλεπε έκτακτα καιρικά φαινόμενα εγκαίρως, 
και οι ανακοινώσεις προς τους πολίτες ήταν πάντα καθησυχαστικές. 

Όμως οι κάτοικοι ανάμεσα στις γραμμές και το ποτάμι, κι ακόμα από την άλλη 
όχθη του, και σε όλο το μήκος του από το βουνό μέχρι τη θάλασσα, ανησυχούσαν. 
Και δεν τους καθησύχαζε το έκτακτο δελτίο, που διαβεβαίωνε την ετοιμότητα 
στρατού, αστυνομίας και πυροσβεστικής. 

Γιατί ήξεραν πως στο ποτάμι γίνονταν έργα. Εντατικά. Έργα διαπλάτυνσης, 
επιμήκυνσης, πρόσχωσης.  Έργα δισεκατομμυρίων, που δεν μπορούσαν να 
περιμένουν. Και τα έργα αντιμάχονταν την ασφάλεια, γιατί τα προστατευτικά και οι 
πρόχειρες οχυρώσεις που εμπόδιζαν το ποτάμι και τους δρόμους να πλημμυρίσουν 
συχνά αφαιρούνταν, νόμιμα ή κατά παράβαση, για να προχωρήσει το έργο. Και οι 
αρμόδιοι δεν έσπευδαν πάντα να τα επανατοποθετήσουν, όταν ο κίνδυνος πλησίαζε.

Από το παράθυρό του, στην ταράτσα της πολυκατοικίας, ο Άγγελος κοίταξε τον 
ουρανό: κι όλη τη μέρα να έβρεχε, δεν σκόπευε να ξανοίξει. 

Στην γωνιά του δωματίου, πάνω στο μαξιλάρι της, η γάτα που φιλοξενούσε 
φέτος κοιμόταν βαθιά. Αντίθετα, στο κρεβάτι, η Εύα είχε μισοξυπνήσει: σε λίγο θα 
σηκωνόταν για το κομμωτήριο.

Την κοίταξε αναποφάσιστος. Ύστερα, με αργές κινήσεις, φόρεσε αδιάβροχο και 
μπότες, πήρε το κράνος του και πριν βγει κοντοστάθηκε στην πόρτα.

Μια βροντή συντάραξε το δώμα. Η γάτα τέντωσε τα αυτιά.
«Να προσέξεις», είπε απαλά ο Άγγελος. «Βρέχει».
Φτάνοντας στο βενζινάδικο, χώθηκε βιαστικά στο μίνι μάρκετ. Τέτοια μέρα, 

μακάρι να μην είχε πελάτες. Άνοιξε το βιβλίο του κι ευχήθηκε να μην έρθουν τα 
χειρότερα. Δεν μπόρεσε όμως να συγκεντρωθεί. Παράτησε το διάβασμα κι απέμεινε 
να κοιτάζει τη βροχή.

Η μορφή της Νάντιας, απορημένης μπροστά στις επιθέσεις του και διαρκώς 
αλαφιασμένης από κάτι, ήρθε στο νου του. Η συναίσθηση πως παρά τις συγκυρίες 
ήταν δυνατότερός της, τον γέμισε τρυφερότητα. Τι ακριβώς ζητούσε από αυτήν;

Η Εύα είχε νιώσει τη βροχή από ώρες. 
Πρώτα στα μαλλιά της: μακριά και βαριά, μάζευαν την υγρασία και βάραιναν 

περισσότερο. Έπειτα στο κεφάλι: ο απλωμένος πόνος τής ήταν γνωστός. 
Σηκώθηκε, μόλις έφυγε ο Άγγελος, και πριν κάνει ο,τιδήποτε κοιτάχτηκε στον 

καθρέφτη. Της άρεσε η πρωινή εικόνα της. Εξέπεμπε τη θέρμη του κρεβατιού και την 
αντανακλούσε στο γυαλί, τυλίγοντάς την με μια αίσθηση ασφάλειας και υγείας: η 
αύρα του Άγγελου επάνω της, για πάντα. 

Όχι ότι δεν τα είχε φτιάξει και με άλλους, όσο διάστημα ήταν μαζί. Το ίδιο 
άλλωστε είχε κάνει κι εκείνος. Αλλά ήταν σαν συμφωνία μεταξύ τους: σιωπηλά ή με 



κλάματα – συνήθως όμως με γέλια και χωρίς πολλές φασαρίες – πάντα θα 
ξαναβρίσκονταν. Ό,τι τους ένωνε ήταν ακόμα πολύ δυνατό.

Μετά τον καθρέφτη, η Εύα κοίταξε τον ορίζοντα. Είχε το χρώμα της λάσπης. 
Πλύθηκε, ντύθηκε κι έφτιαξε καφέ. 
Μια αστραπή φώτισε το κουζινάκι και μια κοντινή βροντή ακολούθησε. Η Εύα 

έβαλε προς στιγμήν τα κλάματα.
Έπειτα τάισε τη γάτα – που βγήκε έξω και στάθηκε κάτω από τα κεραμίδια, 

κοιτάζοντας συγχυσμένη,τη βροχή – κλείδωσε το δώμα κι έφυγε για το κομμωτήριο. 

Τον Σοκόλ τον έπιασε η βροχή την ώρα που σχολούσε από την αγορά. Κι αυτόν 
και τον Ντριτάν και τους άλλους. Ο μικρός αδερφός του Ντριτάν μάλιστα γλίστρησε 
καθώς έβαζε μπροστά κι έπεσε στο οδόστρωμα, που είχε νοτιστεί και γλιστρούσε. 
Βιάστηκε όμως να σηκωθεί και να διαβεβαιώσει τον αδερφό του ότι δεν είχε πάθει 
τίποτα: θα του το έπαιρναν το μηχανάκι αν έβλεπαν ότι δεν το κουμαντάριζε, δυο 
ξαδέρφια καραδοκούσαν γι’ αυτό. 

Έφτιαξε το λοφίο του, τίναξε το χώμα από το τζιν του και μαρσάρισε για να 
δηλώσει ότι όλα ήταν υπό έλεγχο.

Ο Σοκόλ οδήγησε το δικό του μηχανάκι μέχρι το σπίτι, έβγαλε τα βρεγμένα κι 
έπεσε για ύπνο. Όταν ξύπνησε, πέντε ώρες αργότερα, νόμισε προς στιγμήν ότι 
βρισκόταν στο βυθό της θάλασσας: το ισόγειο διαμέρισμα όπου έμενε με τους γονείς, 
την αδερφή του και έναν ξάδερφο – όλοι, πλην της αδερφής που ήταν σχολείο, 
έλειπαν εκείνη την ώρα στη δουλειά – ήταν κατασκότεινο. Έκανε καφέ, πήρε 
τηλέφωνο τον Άγγελο στο βενζινάδικο, δοκίμασε να πάει μέχρι εκεί, μα γύρισε πίσω: 
οι δρόμοι αδιάβατοι. Έκανε κι άλλο καφέ κι έβαλε να ακούσει τις ειδήσεις.

Τις άκουγε μηχανικά, ένα κελάρυσμα γλώσσας που του εξασκούσε την 
ελληνομάθεια. Έτσι ακριβώς το σκεφτόταν: ελληνομάθεια. Ήταν από τις λέξεις που 
ήξερε καλά, γιατί όποιος νεαρός συγγενής ερχόταν από την πατρίδα κι ήταν να πάει 
σχολείο εξεταζόταν από τους αρμόδιους στην ελληνομάθεια. Και ο Σοκόλ, ως 
ελληνομαθής, αναλάμβανε το φροντιστήριο. 

Οι ειδήσεις έλεγαν ότι στο ποτάμι είχαν σπεύσει πυροσβέστες, και οι πολίτες να 
μην ανησυχούν. Όπως πάντα, τίποτα δεν έλεγαν για το αν θα λειτουργούσαν τα 
νυχτερινά σχολεία. 

Ο Σοκόλ βαρέθηκε τις ειδήσεις. Ήθελε να είχε υπολογιστή. Ο Άγγελος τα είχε 
καταφέρει, με δόσεις, να αγοράσει, αυτός όμως έπρεπε προς το παρόν να αρκείται 
στους υπολογιστές του σχολείου. 

Και στου Άγγελου εννοείται, όποτε πήγαινε στο δώμα.
Αν είχε τώρα έναν, θα άνοιγε το αλβανικό site με τα ποιήματα. Ήθελε να στείλει 

ένα – έστω στην αγγλική του εκδοχή – στο δάσκαλό του, τον ποιητή.

Ο ποιητής άκουσε ευχάριστα μέσα στον ύπνο του τη βροχή. Αγουροξυπνημένος, 
ώρες αργότερα, έσπευσε να ανεβάσει το ρολό ανυπόμονα. Στη θέα της νεροποντής 
ήρθε πρώτα στο νου του η Νάντια η παλιά, των είκοσι: μια ιδέα κοριτσιού, που 
έσκυβε επάνω του τις νύχτες με ένα γέλιο πληγή, απλωμένο ως τον ορίζοντα της 
μνήμης. Έπειτα, καθώς συνέχισε να κοιτάζει τη βροχή, την εικόνα διαδέχτηκε με 
ενάργεια η  Νάντια του τώρα. Με το αγχωμένο της πρόγραμμα διαπολιτισμικής, τις 
ρυτίδες γύρω στα μάτια και την αμηχανία που αποσυντόνιζε την αδέξια 
πολυπραγμοσύνη της. Η παλιά εικόνα υποχώρησε μπροστά στην καινούργια κι ο 
ποιητής σκίρτησε: αυτή ήταν, με σάρκα και οστά, η Νάντια του. 

Στράφηκε στο τηλέφωνο. Θα της έλεγε: 
«Νάντια, σ’ αγαπώ πολύ. Είσαι για μένα το παν».



Μα σταμάτησε έγκαιρα: είχε που είχε γίνει προβληματικό το γράψιμό του από 
τότε που την ξανασυνάντησε, μια ανατροπή θα του ανέστελλε δραματικά τη 
διαδικασία έμπνευσης. Καλύτερα προς το παρόν να βολευόταν με τη Νάντια-ιδέα.

Ο λόφος της Καστέλας δεν κινδύνευε βέβαια να πλημμυρίσει, αλλά το καζανάκι 
του ποιητή είχε πρόβλημα και τα νερά έσταζαν από το πατάρι στο μπάνιο. Το να 
καλέσει τον υδραυλικό μια τέτοια μέρα θα ήταν σουρεαλιστικό. Ακόμα πιο 
σουρεαλιστικό θα ήταν αν ο υδραυλικός ερχόταν, γι’ αυτό δοκίμασε πράγματι να τον 
καλέσει. Πήρε την αναμενόμενη απάντηση κι ανέβηκε μόνος του στο πατάρι να 
κλείσει το διακόπτη του νερού. 

Έπειτα στάθηκε ξανά μπροστά στην μπαλκονόπορτα. Η άποψη του λόφου που 
μπορούσε να δει περιλάμβανε δυο παλιά σπίτια, μισή πολυκατοικία και τη στροφή 
του δρόμου που κατηφόριζε.

Ένα μουσκεμένο σκυλάκι διέσχισε το οδόστρωμα, γλιστρώντας. 
Ο ποιητής φαντάστηκε τη θάλασσα. Γκρίζα και με καράβια στο βάθος.

Τη Νάντια δεν την απασχόλησε και πολύ η βροχή. Έμενε στο κέντρο της πόλης, 
κι όχι ότι δεν πλημμύριζαν κι εκεί, μα ο φόβος των κατοίκων της όχθης ήταν 
άγνωστος. Όταν ήρθε η ώρα για το σχολείο, ετοιμάστηκε κανονικά. Στις ειδήσεις 
άλλωστε άκουγε συνεχώς ότι κανένας κίνδυνος δεν υπήρχε κι ότι οι αρμόδιοι ήταν 
στις θέσεις τους, σε συνεχή επιφυλακή. Ετοίμασε τα χαρτιά για την εργασία της και 
ξεφύλλισε πρόχειρα τις σημειώσεις τής Ιστορίας. Στο πόδι ετοιμαζόταν για το κυρίως 
μάθημά της, πράγμα που ευτυχώς αγνοούσε ο Άγγελος.

Τον είχε δει στον ύπνο της. Να στέκεται στη μέση της αυλής, να βρέχεται και να 
την κοιτάζει. Να της απλώνει το χέρι και κάτι να της λέει. Θυμωμένος. 

Κάτι να της ζητάει επίμονα.
Σκέφτηκε πως για το όνειρο θα έφταιγε ο ήχος της βροχής. Πήρε τα κλειδιά της 

και βγήκε. Το μετρό λειτουργούσε κανονικά, εκεί που ατύχησε ήταν στα λεωφορεία. 

2

Στο σχολείο, ο διευθυντής ανακοίνωνε το πρόωρο σχόλασμα «λόγω των 
έκτακτων καιρικών συνθηκών». Η Νάντια κατάλαβε ότι ήταν περιττό να 
δικαιολογηθεί για την αργοπορία. Άλλωστε ελάχιστα παιδιά είχαν μπει στον κόπο να 
προσπαθήσουν να φτάσουν μέχρι εκεί. 

Ανάμεσά τους και ο μικρός αδερφός του Ντριτάν. Που δεν είχε τολμήσει βέβαια 
να καβαλήσει το μηχανάκι, είχε πλατσουρίσει όμως ως το σχολείο με τα πόδια, 
μήπως κι έβρισκε τα φιλαράκια του. Αλλά δεν τα βρήκε, και στεκόταν αμήχανος 
κάτω από τη βροχή. Το λοφίο του δεν ξεχώριζε, είχε κολλήσει.

Αντίθετα, ο Σοκόλ διακινδύνευσε με το μηχανάκι: βιαζόταν, μήπως και 
καταφέρει να μπει στην αίθουσα υπολογιστών. Πράγμα που ανέλπιστα κατάφερε, 
γιατί ο επιστάτης την είχε ξεκλειδώσει. 

Αφού έστειλε το μήνυμά του, πήρε το μικρό αδερφό του Ντριτάν και φύγανε. 
Διασχίζοντας τους χειμάρρους με ασκήσεις ισορροπίας.

Στην επιστροφή ο ποιητής, με τη Νάντια δίπλα του, άνοιγε επίσης δρόμο μέσα 
στα νερά. Τα φανάρια, αποσυντονισμένα, αναβόσβηναν τα πορτοκαλί. Η ώρα ήταν 
λίγο μετά τις οκτώ, μα γύρω τους ήταν κιόλας πίσσα σκοτάδι. Από στιγμή σε στιγμή 
ο ποιητής νόμιζε πως η μηχανή θα έσβηνε.



Το ποτάμι ωστόσο δεν είχε ξεχειλίσει. Πυροσβέστες και στρατιώτες πρόσεχαν τη 
στάθμη του, που κόντευε να φτάσει στο όριό της, και έλεγχαν την πρόχειρη 
περίφραξη με τα σακιά και τα ελάσματα. Περίοικοι επίσης είχαν κατέβει να 
βοηθήσουν, μα το σκοτάδι και η έλλειψη μέσων έκανε περιττή την παρουσία τους. 
Στέκονταν μόνο εκεί, ξαναμμένοι, κοιτάζοντας το νερό που ανέβαινε και 
προτείνοντας αντικρουόμενα μέτρα για την αποτροπή του κακού. 

Μέχρι που κάτι τράβηξε την προσοχή τους.
Το φως μιας λάμπας των ομάδων επιφυλακής φώτισε ένα κορίτσι, χωμένο κάτω 

από το κουβούκλιο ενός καρτοτηλέφωνου: η κομμώτρια που το προηγούμενο βράδυ 
φιλιόταν στο φαστφούντ με το παιδί της Πληροφορικής φώναζε τώρα δυνατά και 
χειρονομούσε, δείχνοντας προς ένα σημείο της όχθης, πέρα από τα φώτα. Φώναζε, 
αλλά δεν την καταλάβαιναν. Γιατί πάνω στην αγωνία της ανακάτευε τα ελληνικά με 
ρώσικα.

Ώσπου επιτέλους κάποιοι στράφηκαν προς το σημείο που επίμονα έδειχνε:
Δίπλα ακριβώς στο ποτάμι, πάνω σ’ ένα ύψωμα από μπάζα, μόλις διακρινόμενο, 

μια φιγούρα στεκόταν με το κεφάλι γερμένο πίσω. Τα μαλλιά της, που φάνηκαν στο 
φως ενός φακού, κρέμονταν μέχρι κάτω από τη μέση της. 

Το πλήθος έτρεξε προς τα εκεί, να εμποδίσει το χειρότερο. Μα η Εύα – η 
φιγούρα με το γερμένο κεφάλι – δεν έδωσε προσοχή. Είχε στρέψει το πρόσωπο προς 
τον ουρανό και ούρλιαζε. Η Εύα-Παντμίνι ούρλιαζε πάνω στο σωρό με τα μπάζα, 
δίπλα στο ποτάμι και κάτω από τη βροχή. 

Πλάι της ο Άγγελος μιλούσε σταθερά και ήρεμα: 
«Έλα, Ευούλα μου, πάμε τώρα».
Και πάλι:
«Εύα, τελείωνε, δεν έχει νόημα. Πάμε».
Η αλήθεια ήταν ότι ο Άγγελος το περίμενε κάτι τέτοιο, από το πρωί. Όπως κάθε 

χρόνο. 
Η Εύα θρηνούσε κάθε χρόνο τη μαμά της. Από τότε που πνίγηκε. 
Κι όχι τόσο γιατί πνίγηκε, μα όσο γιατί την πήρε το ποτάμι και δεν την βρήκαν 

ποτέ. 
Ενώ τη μαμά του Άγγελου την είχαν βρει. Είχε σκαλώσει με το μπουφάν της – 

ένα θαλασσί, που βοήθησε με το χρώμα του να την εντοπίσουν – σε ένα σωρό από 
μπάζα μέσα στην κοίτη του ποταμού. Τη βρήκαν όταν τα νερά υποχώρησαν. 
Παραμορφωμένη.

Το βράδυ στο δώμα – η Εύα είχε πάει να δει τη γιαγιά – ο Άγγελος καθόταν 
εξουθενωμένος. Στιγμές της ζωής του περνούσαν από το μυαλό του ανάκατες: το 
φαστφούντ τα βράδια, φωτισμένο και ζεστό. Τελάρα με ψάρια κι η υγρασία της 
ιχθυόσκαλας. Το ποτάμι κι η Εύα, μια νύχτα που έπαιζαν κρυφτό στην όχθη. Η 
φωτεινή επιγραφή του βενζινάδικου και στο φως της ο Σοκόλ να απαγγέλλει. 

Η Νάντια. 
Απόψε στο σχολείο, κάτω από τη βροχή. 
Κι ύστερα, χρόνια πίσω, ένα σύμπαν σκοτεινό και λασπωμένο ως την άκρη του. 

Μέσα του κόσμος και φωνές, και στο  στήθος του Άγγελου το πιο πηχτό κρύο.
«Ευτυχώς», πάντως, η μαμά του βρέθηκε. 
Κι όχι μονάχα βρέθηκε, αλλά μαζί της βρέθηκε, άθικτο, αυτό που είχε διασώσει 

στο μπουφάν της: ένα πακέτο, τυλιγμένο καλά σε σωρούς από νάιλον και φυλαγμένο 
στον αδιάβροχο κόρφο.

Από  τότε το φύλαγε ο Άγγελος.



Ίσως είχε έρθει η ώρα να κάνει κάτι πιο δραστικό, για να πιάσει τόπο αυτό που 
είχε διασώσει τότε η μαμά του.

Μ’ αυτή τη σκέψη άνοιξε τον υπολογιστή.
Η Εύα-Παντμίνι γύρισε το κλειδί στην πόρτα του δώματος. Μαζί της μπήκε η 

γάτα. Μούσκεμα.

3

Η Νάντια είπε «ευχαριστώ» στον ποιητή, που την έφερε στο σπίτι. Ξεκλείδωσε 
κι άναψε το φως, με κινήσεις μηχανικές, συλλογισμένη. Πράγμα που τον τελευταίο 
καιρό της συνέβαινε συχνά. 

Ξεκίνησε από τη σύγκρουση με τον Άγγελο. Καθώς την πίεζε διαρκώς να 
λογοδοτεί για τους σκοπούς της, οι «ευκαιρίες» και οι «προοπτικές» που την είχαν 
φέρει φέτος στο σχολείο, μέρα με τη μέρα ξεθώριαζαν. Πίσω τους διαφαινόταν ένας 
κόσμος συναρπαστικός, δομημένος πάνω σε ένα πλούσιο φάσμα συναισθημάτων.

Έτσι κι απόψε: στη λιγοστή ώρα που βρέθηκε στο σχολείο, ένιωσε, ανάμεσα σε 
φλυαρίες και σιωπές, τη βροχή να μεταφέρει καίριο νόημα, συνυφασμένο με τη νωπή 
αγωνία που ηλέκτριζε τη νύχτα. Συνυφασμένο επίσης και με τη δική της ανάγκη να 
συμμετάσχει στην αγωνία αυτή.

Όσο όμως τώρα περνούσε η ώρα στο διαμέρισμα, η έξαψή της σταδιακά 
υποχωρούσε. Καθώς η βροχή συνεχιζόταν έξω, ως ήχος πια μακρινός, στη 
στεγανότητα του σπιτιού επικράτησε τελικά η θλίψη: σ’ αυτόν λοιπόν τον κόσμο, τον 
γεμάτο συναισθήματα, θα ήθελε να ζει. Αλλά πώς;

Το σπίτι γύρω της μονότονο, έως πνιγηρό. Χρόνια την ενοχλούσε η παρουσία 
παλιών επίπλων – χρόνια δεν αποφάσιζε να πετάξει. 

Φωτογραφίες σε κορνίζες, από το Δημοτικό και το Γυμνάσιο, «στόλιζαν» τον 
ογκώδη σκαλιστό μπουφέ. Κούκλες και ανάλογα αντικείμενα μετακινούνταν κατά 
περιόδους από τον καναπέ στο ράφι του καλοριφέρ και από εκεί στο βάθος της 
ντουλάπας.

Και φτου.
Τα κοιτούσε τώρα – όπως κάθε βράδυ, αναγκαστικά.
Κι όπως τα κοιτούσε, σηκώθηκε, πήρε δυο κιτρινισμένα καδράκια και τα πήγε 

στην κουζίνα. Στα σκουπίδια.
Η κουζίνα είχε λιγότερες σαβούρες και καθόλου άπλυτα. Ο παλιός μαρμάρινος 

νεροχύτης, βαρύς και αστραφτερός, ήταν περισσότερο άποψη ντεκόρ και λιγότερο 
δείγμα αμέλειας γι’ ανανέωση. Ήταν βεβαίως ο ίδιος νεροχύτης όπου κανονικά η 
Νάντια, ως παιδί, θα είχε χαζέψει επανειλημμένα τη μαμά της να πλένει πιάτα.

Μα δεν είχε. Γιατί η μαμά της δεν την έπαιρνε ποτέ κοντά, όταν έπλενε πιάτα. 
Αν έπλενε και ποτέ, δηλαδή.

Πάντως, καμιά φορά της έφτιαχνε κακάο. Συχνότερα της το έφτιαχνε η κοπέλα 
που είχαν για τις δουλειές. Ήταν – το κακάο – μια ιδιαίτερη θαλπωρή, που η Νάντια, 
μετά από χρόνια, είχε με ζήλο επαναφέρει στη ζωή της.

Έτσι κι απόψε: έβαλε στο μάτι το μπρίκι με το νερό κι ετοίμασε τη μυρωδάτη 
σκόνη. 

Οι ειδήσεις έδωσαν τη θέση τους σε παράθυρα, όπου ειδικοί και παράγοντες 
αντιδικούσαν για το πρόβλημα του ποταμού. Η Νάντια έκλεισε την τηλεόραση, πήρε 
το φλιτζάνι με το κακάο και κάθισε στον υπολογιστή της.



Ο ποιητής βρήκε το καζανάκι κλειστό και θυμήθηκε τα νερά στο πατάρι. Ίσως 
είχε έναν κάβουρα και λίγη τρίχα κάπου.

Έκανε τον υδραυλικό με μέτρια επιτυχία. Κάτι σταγόνες έπεφταν ακόμα, μα ο 
χώρος θα άντεχε μέχρι να έρθει ο γνήσιος υδραυλικός. 

Κάθισε στο γραφείο του και μηχανικά σκέφτηκε τη Νάντια. Την κινητήρια 
δύναμη παραγωγής λόγου. Όπως το φοβόταν, το κόλπο δεν έπιασε.

Από τότε που την ξαναβρήκε, το κόλπο είχε αρχίσει να μην πιάνει: ο ποιητής 
βρισκόταν στο μεταίχμιο, όπου οι παλιές λέξεις ήταν ανεπαρκείς και οι καινούργιες – 
οι  κατάλληλες για τη φλούδα της συνείδησης που μόλις σχηματιζόταν – δεν είχαν 
ανατείλει ακόμα. 

Πήγε στην κουζίνα να τσιμπήσει κάτι, και επιστρέφοντας άνοιξε τον υπολογιστή 
αποφασιστικά. Κάτι, έστω και ελάχιστο, θα έπρεπε να γράψει, αν δεν δούλευε πώς 
περίμενε να βρει τη γλώσσα του; 

Κατά τη συνήθειά του, άνοιξε πρώτα το ταχυδρομείο.  Είχε δυο νέα μηνύματα.
Το ένα, στα αγγλικά, ήταν από τον Σοκόλ: 

Δεν είχαμε χρόνο να γράψουμε για την αγάπη
…………………………..
Η χώρα χρειαζόταν τραγούδια για σπόρους που ωρίμαζαν στους αγρούς
Η χώρα ζητούσε από μας τους φτωχούς ποιητές
Να πολεμήσουμε στα σχολεία την αγραμματοσύνη
Να χτίσουμε φράγματα στα ποτάμια

Το ποίημα συνέχιζε κάνοντας λόγο για τα κορίτσια που οι νεαροί ποιητές 
αγάπησαν κάποτε και για τα γλυκά τίποτα που ψιθύρισαν στα αυτιά τους, κάποιες 
ακτινοβόλες νύχτες. Και κατέληγε: 

Αλλά δεν είχαμε το χρόνο να εκδώσουμε εκείνα τα γλυκά τίποτα
Οι εκδότες μας ήταν απασχολημένοι με πιο σπουδαία πράγματα.

Ο ποιητής σκέφτηκε πως, με εξαίρεση το ότι ο ίδιος δεν είχε χτίσει ποτέ κανένα 
φράγμα, ο κόσμος των άφωνων ποιητών του Αγκόλι, που δίδασκαν γλώσσα τους 
αναλφάβητους και είχαν χάσει τη δική τους, δεν διέφερε και πολύ από τον δικό του.

Έπειτα σκέφτηκε ότι φέτος τον κυνηγούσαν ποτάμια και φράγματα.
Άνοιξε το δεύτερο e-mail.
Ήταν από κάποιον άγνωστο με δυσανάγνωστο ψευδώνυμο. Από αυτά που 

συνδυάζουν γράμματα και αριθμούς. Και ήταν μονάχα τρεις λέξεις: 
«Ψάξε στο ποτάμι».

4

Το πρωί ο κόσμος ανάμεσα στο ποτάμι και τις γραμμές ήταν ομογενοποιημένος: 
ένα τοπίο λάσπες και σκουπίδια, ανάκατα με αντικείμενα υπερβολικά πλυμένα και 
λαμπερά. Οι κάτοικοι διέσχιζαν τους δρόμους για τις δουλειές τους, έκαναν 
φαινομενικά τις καθημερινές τους κινήσεις κι η γλώσσα έμοιαζε να ακολουθεί την 
κανονική της ροή. Μα οι ματιές και το ανεπαίσθητα βιαστικό περπάτημα έδειχναν 
άλλα. Μιλούσαν για κίνδυνο.

Το βράδυ το σχολείο – με τις σωμόν κατασκευές φρεσκοπλυμένες και τα 
γκράφιτι πιο λαμπερά κάτω από τους προβολείς – λειτούργησε κανονικά. Μα τα 



παιδιά, όσα πήγαν, είχαν ακόμα τις χτεσινές προσπάθειες γραμμένες στα πρόσωπά 
τους. 

Και ο Σοκόλ. Που είχε στην όψη αποτυπωμένη ακόμα την αγωνία του, να τρέξει 
μέσα στη βροχή για να στείλει στο δάσκαλό του ένα ποίημα. (Και λιγότερο 
αποτυπωμένη την απορία του, για ποιο λόγο το είχε κάνει αυτό). 

Όσο για τον Άγγελο, ήταν σοβαρός και αφηρημένος. Χαιρέτησε τη Νάντια με 
ασυνήθιστη ζεστασιά, κι εκείνη ένιωσε προς στιγμήν πως η βροχή είχε ξεπλύνει ό,τι 
τους χώριζε.

 
Στο εργαστήριο των υπολογιστών – όπου η Ομάδα Διαπολιτισμικής 

Εκπαίδευσης βρέθηκε για μια πρώτη επαφή με το site του Δήμου – οι οθόνες 
ανοίχτηκαν μάλλον άκεφα.

Πρώτα ένα παιδί στην άκρη της αίθουσας, που πριν μπει στο site είπε να ρίξει 
μια ματιά στο ταχυδρομείο του – αυτό που τα παιδιά είχαν φτιάξει μέσω ενός portal 
για να στέλνουν μηνύματα το ένα στο άλλο – κι έπειτα κι άλλοι, που κατά 
παρότρυνση του πρώτου άνοιξαν τα δικά τους ταχυδρομεία, βρήκαν, στο φάκελό 
τους με τα εισερχόμενα, το μήνυμα του άγνωστου αποστολέα με το δυσανάγνωστο 
ψευδώνυμο:

«Ψάξε στο ποτάμι».
Άρχισαν να γελάνε και να αναζητούν μεταξύ τους τον υπεύθυνο. 
Η Νάντια τους κοίταζε όλους ερευνητικά. Ιδιαίτερα τον Άγγελο. Μα δεν 

αντιλήφθηκε κάτι. 
Κάποιος, συμπέρανε, θα έπαιζε την ώρα της βροχής. Μαθητής ή καθηγητής. 

Ακόμα και ξένος. Τις διευθύνσεις όλων μπορούσε εύκολα να τις βρει οποιοσδήποτε 
στο site του σχολείου.

Πράγμα που άλλωστε ήταν η λογική εξήγηση για το ό,τι κι η ίδια είχε βρει το e-
mail Ψάξε στο ποτάμι το προηγούμενο βράδυ στο σπίτι της, μόλις, με ένα φλιτζάνι 
κακάο, κάθισε μπροστά στον υπολογιστή της.

Λίγες εβδομάδες πριν τα Χριστούγεννα έβρεχε συνέχεια. Όχι με επικίνδυνη 
ένταση, αλλά με επίμονη διάρκεια, και κάποιες στιγμές ανησυχητικά. 

Συνήθως έβρεχε τη νύχτα. Το πρωί έβγαζε ήλιο κι από το απόγευμα ξανάρχιζε. 
Οι κάτοικοι της όχθης, κι από τις δυο πλευρές του ποταμού, σκούπιζαν σχολαστικά 
τα νερά κι είχαν το νου τους να ειδοποιήσουν τους αρμόδιους, αν χρειαζόταν. Οι 
ειδικοί διαβεβαίωναν ότι δεν υπήρχε κανένας κίνδυνος και η αμέσως επόμενη είδηση, 
σε όλα τα κανάλια, αναφερόταν στα έργα που θα αναβάθμιζαν δραστικά τη ζωή των 
πολιτών. Κυρίως στις δυτικές συνοικίες. Οι άνθρωποι έβλεπαν στις οθόνες των 
τηλεοράσεων ό,τι έβλεπαν και εκ του φυσικού γύρω τους. Σκαλωσιές ταξίδευαν στα 
σαλόνια και φράγματα γέμιζαν κρεβατοκάμαρες, λίγους ορόφους πάνω από τις 
λασπωμένες εισόδους. Προβάλλονταν μακέτες με προεκτάσεις του συγκοινωνιακού 
δικτύου, γέφυρες ενός ασφαλτοστρωμένου ποταμού και διάφανα κτίρια που θα 
στέγαζαν τις αγορές του αύριο. Το σύμπαν είχε μεταλλαχθεί σε ένα φουτουριστικό 
Λούνα Παρκ, πολλαπλασιασμένο με μαγικά κάτοπτρα που επαναλάμβαναν σε 
ημιτελή σχήματα το μέλλον. 

Όμως, μέχρι το μέλλον, οι πλημμύρες ενέδρευαν. Όλοι το γνώριζαν αυτό. Η 
πόλη με τα εκατοντάδες χιλιόμετρα θαμμένες κοίτες ήταν ασφυκτική παγίδα. 

Το χριστουγεννιάτικο δέντρο στήθηκε στην πλατεία ένα μήνα πριν τις γιορτές. 
Βρεχόταν σε καθημερινή βάση και τα παιδιά έκαναν πλάκα λέγοντας ότι θα 
μεγάλωνε έτσι που ποτιζόταν. Από το Νοέμβριο οι αγιοβασίληδες και τα λαμπιόνια, 



σκαρφαλωμένα στις τέντες και τυλιγμένα στους κορμούς των δέντρων, έκαναν εφέ 
κάθε νύχτα μέσα στη βροχή. 

Ο καιρός είχε επίσης ανοίξει την όρεξη των παιδιών και τα μπιφτέκια 
καταναλώνονταν περισσότερο. Η μητριά της Εύας προτίμησε να μην ανεβάσει την 
τιμή, αλλά να μικρύνει τη μερίδα. Πράγμα που ήταν το ίδιο γι’ αυτήν, αλλά τα παιδιά 
δεν το κατάλαβαν.

Το κατάλαβε όμως η Εύα και της το είπε. Και επειδή για λόγους ανεξιχνίαστους 
η μητριά φοβόταν την Εύα, τα μπιφτέκια επανήλθαν στο προηγούμενό τους μέγεθος.

Υπό την επήρεια της βροχής, που του ζωντάνευε τα συναισθήματα, και των 
έργων του δασκάλου του, που είχε αγοράσει και εμβριθώς μελετούσε, ο Σοκόλ 
δοκίμαζε τα πρώτα του ελληνικά ποιήματα.

Ο Ντριτάν και η παρέα του, τα ξαδέρφια του Σοκόλ και ο μικρός αδερφός του 
Ντριτάν με τη δική του παρέα ανέλυαν το πρωτάθλημα και έπαιζαν ανελλιπώς 
Στοίχημα. Ο Άγγελος, που πήγαινε συχνά μαζί τους στο γήπεδο, τους ανέπτυσσε τις 
θεωρίες του για τη σχέση Στοιχήματος και Μαθηματικών. Ο Ντριτάν, τα ξαδέρφια 
του Σοκόλ και ο μικρός αδερφός του Ντριτάν τον άκουγαν συγκαταβατικά: κατά τη 
γνώμη τους ο Άγγελος ήταν μεγάλο ψώνιο, ακατανόητο πώς είχε τόσο πρώτη 
γκόμενα.

Όσο για την Εύα-Παντμίνι, δεν έμοιαζε αυτές τις μέρες και πολύ με λωτό. Είχε 
μαζέψει τα πέταλα και δεν μιλούσε πολύ, μονάχα δούλευε υπερωρίες: πλησίαζαν 
γιορτές και στο κομμωτήριο είχε πέσει δουλειά. 

Τα βράδια, την ώρα που ο Άγγελος, μετά το βενζινάδικο, έκανε ντους ή καθόταν 
στον υπολογιστή του, εκείνη κούρνιαζε σκεφτική μπροστά στον καθρέφτη κρατώντας 
το κεφάλι της. Τα μαλλιά της είχαν μακρύνει υπερβολικά, μα ακόμα αρνιόταν να τα 
κόψει. Είχε δει καψόνια και καψόνια με αντικείμενο τα μαλλιά, από μεγαλύτερες 
κομμώτριες σε νεότερες.

Μια φορά ο Άγγελος της είχε πει ότι συχνά αποδεχόμαστε κάποιες αξίες του 
συστήματος, για να μπορούμε να πολεμάμε άλλες.

Αλλά η Εύα δεν ήξερε τι να πολεμήσει. Η πιθανή πλημμύρα την έπνιγε, ο 
χειμώνας ό,τι που είχε μπει κι η ίδια ντρεπόταν κάθε τόσο να ουρλιάζει. Τα μαλλιά 
της ήταν υποκατάστατο κραυγής.

Μα είχε αρχίσει να το σκέφτεται: η αλήθεια να λέγεται, δεν ήταν μαλλιά για 
κομμώτρια αυτά.

Η Νάντια προχωρούσε την έρευνά της μην ξέροντας πια τι ακριβώς επεδίωκε. Οι 
νέες εμπειρίες κέρδιζαν έδαφος, χωρίς ξεκάθαρο σχήμα στη συνείδησή της ακόμα.

Ένα βράδυ βγήκε με τον Μηλόπουλο. Πίσω από τα κολονάτα με το ροζέ τής 
ήταν απροσδόκητα μακρινός, κι όταν κεφάτος σιγοτραγούδησε still running against  
the wind της φάνηκε σχεδόν ιεροσυλία. Επιστρέφοντας στο σπίτι σιγομουρμούριζε το 
ίδιο τραγούδι, μα στο νου της είχε τον Άγγελο, όπως τον είχε δει εκείνο το βράδυ στο 
όνειρό της: να στέκεται κάτω από τη βροχή, να απλώνει το χέρι του  και κάτι να της 
ζητάει επίμονα, θυμωμένος.

5

Ο διευθυντής έδινε συνεχώς οδηγίες για τροποποιήσεις του προγράμματος, 
ματαιώσεις μαθημάτων και δικαιολόγηση απουσιών λόγω εκτάκτων καιρικών 
συνθηκών. Ο ποιητής άκουγε τα περί «εκτάκτων» συνθηκών – που διαρκούσαν 



σχεδόν ένα μήνα – ως ενδιαφέρον δείγμα γλωσσικής απολίθωσης: η αδράνεια της 
γλώσσας είναι δευτερογενής. Προηγείται η αδράνεια των ανθρώπων.

Βρέχει, κι αν τα νοήματα αναπτύσσονται κατά την εκφορά του λόγου στη 
διάρκεια της επικοινωνίας, τότε, αναρωτιέται ο ποιητής, ποιο νόημα έχει ήδη 
αποκτήσει σύμφωνα με την κοινωνική σημειωτική η λέξη νερό; Η λέξη ποτάμι; 
Βροχή;

Βρέχει κι ο Βλαντιμίρ τού θυμίζει κάθε τόσο ότι δυο μονάχα λέξεις μείνανε, και 
τι να κάνει μ’ αυτές ο ποιητής;

Την πόλη οι Κρουπ και τα κρουπάκια καλλωπίζουν
Μ’ απειλητικών φρυδιών ρυτίδες στο κούτελο μπρος.
Των νεκρών λέξεων τα μικρά πτώματα στο στόμα σαπίζουν.
Μόνο δυο ζούνε καλοπερνώντας
 –«κάθαρμα»
και μια άλλη,
θαρρώ –«μπορς».

Οι ποετάστροι
Μούσκεμα στο κλάμα και στ’ αναφιλητά
Λακίζουν απ’ το δρόμο μ’ ανάκατη μαλλούρα:
«Πώς να τραγουδήσεις με δυο τέτοιες λέξεις μοναχά
την αρχοντοπούλα
και τον έρωτα
και το λούλουδο με τη δροσούλα;

Δυο λέξεις είχαν απομείνει, «ποτάμι» και «πλημμύρα», κι ο ποιητής δεν 
μπορούσε να πει μ’ αυτές πολλά. Κάποτε σχημάτιζε φράσεις όπως «ποτάμι εσύ, το 
αίμα μου» ή «πλημμύρισα φως», μα τώρα ένιωθε τις δυο λέξεις ακατάλληλες για 
ποίηση: πολύ στενά δεμένες με το γεγονός.

Και βρέχει. Το ποτάμι έχει στις όχθες του ερειπωμένα εκκλησάκια κι ανθρώπους 
που κοιτάζονται μεταξύ τους επιφυλακτικά σαν τα αγρίμια στη ζούγκλα την ώρα που 
το νερό απειλεί τις πόρτες τους. Στην κοίτη του περιέχει οργανική ύλη, όπως 
χαμόκλαδα, ψοφίμια και ανυπεράσπιστους βάτραχους. Κομμάτια πολιτισμού, όπως 
σαμπρέλες, πλαστικά και λάσπη χημικά αλλοιωμένη.

Και στον πυθμένα του μέταλλα. Θησαυρούς που θα θαφτούν για να ξεθαφτούν 
μια μέρα, ως μνημεία ζωής που έψαχνε κάποτε τη γλώσσα της.

Βρέχει. 
Η γλώσσα είναι μέσο διαχείρισης ισορροπιών. 
Βρέχει. 
Το ποτάμι έχει χάσει τη γλώσσα του.

Ο ποιητής πήγαινε στο σχολείο κάθε μέρα και επέστρεφε σχεδόν άπρακτος, για 
να δειπνήσει μόνος στο σπίτι. Η νύχτα ήταν έρημη και λασπωμένη, μα ο ποιητής 
τυχερός: αν και πολλές δεκαετίες μακριά από χρόνια σκληρά (τότε που οι ποιητές 
πεινούσαν, αρρώσταιναν και πέθαιναν) και μολονότι ο ίδιος δεν πεινούσε και είχε 
άφθονα αντιβιοτικά, η νύχτα ήταν ακόμα λασπωμένη. Κι ο ποιητής αξία απαραίτητη.



Τα παιδιά στο σχολείο φορούσαν πανομοιότυπα κίτρινα αδιάβροχα, αγορασμένα 
από το τοπικό σούπερ μάρκετ. Ήταν φτηνά, ελαφρά και τυλίγονταν σε μια θήκη όταν 
δεν έβρεχε. Τα είχαν μαζί τους στη δουλειά το πρωί, κυκλοφορούσαν μ’ αυτά στην 
τσάντα τους το μεσημέρι κι έρχονταν για μάθημα φορώντας τα το βράδυ. Η Εύα, ο 
Άγγελος, ο Σοκόλ, όλοι φορούσαν αυτά τα νάιλον ρούχα με την κουκούλα. Σαν μέλη 
ενός τάγματος μοναχών απροσδιόριστης ασκητικής και ιδεολογίας.

Και οι καθηγητές είχαν αγοράσει από ένα. Ήταν πρακτικό, ό,τι έπρεπε για να 
διασχίζουν την αυλή και να μην κάνουν το γύρο της κάτω από το στέγαστρο. Η 
Νάντια τη διέσχιζε μ’ ένα τέτοιο, για να πάει από το γραφείο του διευθυντή σ’ εκείνο 
των καθηγητών. Η βροχή έφτιαχνε γύρω της μια κουρτίνα που ασήμιζε στον 
προβολέα, και θα μπορούσε στα μάτια του ποιητή να φιλτράρει την εικόνα της και να 
τη στείλει στον κόσμο της νοσταλγίας.

Αλλά δεν μπορούσε, γιατί το κίτρινο αδιάβροχο έκανε τις φιγούρες αξεχώριστες 
μεταξύ τους.

Ο ποιητής φορούσε κι αυτός το δικό του παρόμοιο αδιάβροχο κι έβγαινε στην 
αυλή κινούμενος ζωηρά, δήθεν ότι είχε δουλειά στο απέναντι γραφείο. Στην 
πραγματικότητα μόλις είχε σκεφτεί κάτι, και το περπάτημα τον βοηθούσε στην 
επεξεργασία της σκέψης. Από αυτή την άποψη η βροχή ήταν γι’ αυτόν ιδιαιτέρως 
ευεργετική: πρώτον έθετε σε κίνηση τη διαδικασία ανάκλησης εικόνων, βάσει της 
αρχέγονης σχέσης νερό που πέφτει-αποτυπώσεις της μνήμης. Και δεύτερον εμπόδιζε 
τους άλλους να τον παρατηρούν στο άσκοπό του βολτάρισμα, που καμιά φορά 
συνοδευόταν κι από παραμιλητό.

Όσο για τους μαθητές, μέσα στο αλαλούμ του ωρολογίου προγράμματος 
σουλατσάριζαν άσκοπα στη βρεγμένη αυλή. Κι όταν το νερό δεν έπεφτε δυνατά 
βάδιζαν, παίζοντας, με το πρόσωπο ψηλά και ανοιχτό το στόμα.

Μέσα στο ίδιο αλαλούμ επίσης, οι κομμώτριες βρήκαν την ευκαιρία να 
δηλώσουν αγωνιστικά αποχή από το στενόχωρο εργαστήριο κομμωτικής με τις 
αναθυμιάσεις. Πράγμα που όμως πέρασε απαρατήρητο, κανείς δεν κατάλαβε ότι 
απείχαν από κάτι. 

Οι ίδιες, με τα κίτρινα αδιάβροχά τους ή χωρίς, κάθονταν στο παγκάκι κάτω από 
το στέγαστρο και φλυαρούσαν με τις ώρες για τα δικά τους. Κι όπως είχαν όχι μία, 
όχι δύο, αλλά  τρεις μητρικές γλώσσες, αν και μιλούσαν κυρίως ελληνικά, όχι μονάχα 
οι ρυθμοί τους αλλά και οι έννοιες αναμιγνύονταν. Πίσω από τον ήχο του νερού που 
έσταζε από το στέγαστρο μονότονα, ο ποιητής έστηνε με περιέργεια αυτί να συλλάβει 
γλωσσικούς σχηματισμούς την ώρα της γένεσης. 

6

Στο μαιευτήριο – από τα πιο παλιά και γνωστά της πόλης – η ομάδα της Νάντιας 
ερεύνησε τα αρχεία για τον εντοπισμό αλλοδαπών. Στην πραγματικότητα η έρευνα 
δεν ήταν παρά μια πρόχειρη καταγραφή όσων στοιχείων ήταν διαθέσιμα, διανθισμένη 
με καλαμπούρια για τη λέξη αλλοδαποί. Τα παιδιά είχαν κέφι, κυρίως επειδή δεν 
έβρεχε – ήταν ακόμα μεσημέρι – αλλά και επειδή είχαν καταφέρει να πάρουν γι’ αυτή 
την ώρα άδεια από τη δουλειά, λέγοντας πως εκτάκτως είχαν σχολείο.

Τα αρχεία πήγαιναν πίσω ανελλιπώς ως το 1997, κι από κει και κάτω είχαν 
ελλείψεις: δεν είχε επαρκώς περαστεί στους υπολογιστές το προηγούμενο υλικό, το 
σκόρπιο σε βιβλία και φακέλους.

Θα μπορούσαν βέβαια, διευκρίνισε η υπάλληλος, να βρουν στοιχεία. Αλλά 
χρειαζόταν ψάξιμο. Όσο για τα μητρώα, που περιείχαν τα στοιχεία μαζεμένα, αυτά 



είχαν υποστεί ζημιές στη μεγάλη πλημμύρα κι ακόμα περίμεναν τα κονδύλια για τη 
συντήρηση.

Λέγοντας πλημμύρα, η υπάλληλος κοίταξε με νόημα τον Άγγελο. Μα η Νάντια 
δεν το πρόσεξε γιατί είχε αλλού το νου της. (Κι αν ακόμα το πρόσεχε δεν θα 
καταλάβαινε, γιατί αγνοούσε πως η μαμά του Άγγελου είχε πνιγεί στο ποτάμι).

«Άλλωστε», κατέληξε η υπάλληλος, «όλοι είναι γραμμένοι στα Ληξιαρχεία και 
τους Δήμους. Τα αρχεία του μαιευτηρίου μικρή αξία έχουν πια».

Τις επόμενες μέρες η Νάντια δούλεψε μόνη της τα στοιχεία από το μαιευτήριο. 
Έγραψε ονόματα στη σειρά, χώρισε εθνικότητες κι έφτιαξε ένα φράχτη από 
καλοσυγυρισμένες λέξεις. Πίσω του σκοτάδι και φώτα, κρεβάτια, νοσοκόμες και 
κλάματα μωρών.

Μωρών;
Κι η ίδια κάποτε ήταν μωρό.

Τον καιρό που γεννήθηκε, κάτι σημαντικό, που μάλλον δεν είχε σχέση με την 
ίδια, θα πρέπει να συνέβαινε στους δικούς της, γιατί κανείς, ούτε η ίδια η μητέρα της, 
δεν πολυπρόσεξε τον ερχομό της στον κόσμο. Στην κούνια δεν της μιλούσαν. Οι 
ένοικοι του σπιτιού καταγίνονταν με πολλά, και αντιμετώπιζαν το μωρό ως μια 
αναπόφευκτη – και βεβαίως συμπαθή – παρουσία. 

Όταν πρωτοπερπάτησε, αντί να χαρεί παραξενεύτηκε. Δυσκολευόταν να 
σχηματίσει την εικόνα της σωματικής της ενότητας. Κεφάλι, άκρα, αναπνοή πώς 
συντονίζονταν, για να φτιάξουν το σύνολο Νάντια; 

Μπορεί και να έφταιγε γι’ αυτό που κανένας δεν της κούνησε τα χέρια και δεν 
της είπε έλα στο θείο ή κάτι ανάλογο. Το ρόλο της νταντάς τον έπαιξαν έπιπλα. 
Τραπέζι, καρέκλα, ράφια. Μ’ αυτά αναμετρήθηκε. Ό,τι κατάφερνε με τη αναμέτρηση 
ήταν για τους άλλους αυτονόητο, καθόλου σημαντικό.

Ακόμα και μεγάλη, όταν το θυμόταν αυτό – γιατί βεβαίως και το θυμόταν – 
δυσκολευόταν να σκεφτεί μα ήταν όμως σημαντικό για μένα.

Επειδή, ακόμα και μεγάλη, η Νάντια δυσκολευόταν να σχηματίσει την έννοια 
του για μένα. Το για μένα της το αντιλαμβανόταν σαν μια, συνήθως στουπωμένη, 
σακούλα: όχι μονάχα ο γύρω, μα και ο «μέσα» κόσμος της – η μόρφωσή της – 
έμοιαζε να αποτελείται από πράγματα.

Στο Δημοτικό: από αγγλικά, γαλλικά, μπαλέτο και πιάνο. 
Στο Γυμνάσιο: από τα παραπάνω συν πάρτι, δύσκολα διαγωνίσματα, 

φροντιστήριο. 
Στο Πανεπιστήμιο: από ξενύχτια, συζητήσεις, εκδρομές. Διαλέξεις και 

σεμινάρια.
Στο νου είχε ένα χρόνιο τραύμα από προσπάθειες που δεν ολοκληρώνονταν 

ποτέ. Κάτω από τη σακούλα που υποκαθιστούσε το για μένα της, δεν έβρισκε πια 
τίποτα ατόφιο.

Αλλά μπορεί και να μην έφταιγε το στούπωμα, μπορεί και να φοβόταν τι θα 
έβρισκε από κάτω.

Για λίγο, ο Μηλόπουλος της έδωσε την αφορμή να ξεφύγει από το φόβο της, 
όταν της έλεγε είσαι όμορφη και την έκανε να τρέχει ως την παραλία. Κι έπειτα ως το 
δωμάτιό της, όπου για πρώτη φορά είχε εγκαταστήσει ολόσωμο καθρέφτη.

Ώσπου εκείνο το απόγευμα, στην Άνω Πόλη, δεν ήταν ο Μηλόπουλος αλλά ο 
ποιητής, αυτός που έγινε για χάρη της ο πιο  καθάριος καθρέφτης. 

Κι έπειτα έφυγε, κι η Νάντια έσμιξε βιαστικά με τον Μηλόπουλο. Και βάφτισε 
το βλέμμα του ποιητή σαγηνεμένο.



Κι όμως, να που ο ποιητής ήταν εδώ. Στο σχολείο, μαζί της. Και το βλέμμα του 
ήταν παρόμοιο με εκείνο το παλιό. Μόνο ακόμα πιο τρυφερό, και κάποιες στιγμές πιο 
θλιμμένο. 

Μπορεί όμως να ήταν η ίδια η Νάντια, που το έβλεπε τώρα έτσι.
Όπως και να ήταν, οι φευγαλέες εικόνες κρεβατιών και μωρών από τις 

σημειώσεις της διαπολιτισμικής, της ξύπνησαν τη στοργή γι’ αυτόν που κάποτε είχε 
θεωρήσει σαγηνεμένο. Αδέξια, αποφάσισε να κάνει μια προσπάθεια. 

«Θα πας επάνω τις γιορτές;» τον ρώτησε, καθώς διασταυρώθηκαν ένα βράδυ στο 
διάδρομο. 

Το σχολείο ήταν σχεδόν άδειο. Όχι γιατί έβρεχε, δεν έβρεχε εκείνες τις μέρες, μα 
γιατί λόγω Χριστουγέννων τα παιδιά είχαν έξτρα δουλειές. 

Ο ποιητής δεν θα πήγαινε επάνω. 
«Έλα κανένα βράδυ από το σπίτι», της αντιγύρισε.

Την τελευταία μέρα των μαθημάτων, ο Σοκόλ την παραμόνεψε έξω από την 
τάξη. Φορούσε καινούργιο μπουφάν, είχε κόψει τα μαλλιά του με ένα χαριτωμένο 
σχέδιο και είχε ομορφύνει, με μια λάμψη ευανάγνωστη.  Πίσω από τα γυαλιά τα 
μάτια του ξέφευγαν – πράγμα ασυνήθιστο – στο πλάι, καθώς της μιλούσε: ήθελε να 
της χαρίσει ένα ποίημα. 

Για την ακρίβεια, λίγους στίχους μονάχα. Γραμμένους καλλιγραφικά σε ακριβό 
χαρτί. Μεταφρασμένους στίχους, σε πεζό:

«Κάποτε, αν θυμάμαι καλά, η ζωή μου ήταν μια γιορτή όπου άνοιγαν όλες οι  
καρδιές, όπου όλα τα κρασιά κυλούσαν. Ένα βράδυ πήρα την ομορφιά στα γόνατά μου.  
Και τη βρήκα πικρή και τη βλαστήμησα…» 

Καθώς η Νάντια δέχτηκε το δώρο ευγενικά, ο Σοκόλ συγκέντρωσε όλο του το 
θάρρος και της έδωσε ένα φιλί στο μάγουλο.

Στο διάδρομο φυσούσε κρύος αέρας. 
Η Νάντια βιάστηκε να ευχαριστήσει και κατέβηκε απρόσεχτα τη μισοσκότεινη 

σκάλα. Τελικά σε τίποτα δεν είχε καταφέρει να χρησιμοποιήσει τον Σοκόλ. Όσο για 
τον Άγγελο, δεν φαινόταν πουθενά. Δεν την είχε καν χαιρετήσει.

7

Οι Αλκυονίδες υπήρχαν περισσότερο ως λέξη. Στο σύμπαν ανάμεσα στο ποτάμι 
και τις γραμμές, με τη μετακινούμενη προοπτική και τις κατασκευές-μαγικές εικόνες, 
η βροχή ήταν ο κανόνας. Οι αλκυόνες, αν υπήρχαν, θα έκαναν τις φωλιές τους 
μακριά, σε άγνωστες τρύπες του σιδερόφραχτου μουσκεμένου κόσμου.

Πάντως δεν έβρεχε το βράδυ που η Νάντια πήγε για έρευνα στην αγορά 
τροφίμων. Στάθηκε, με τον Άγγελο δίπλα της, και παρατηρούσε αμήχανη, 
αποφασίζοντας συγχρόνως ότι η «έρευνα» δεν θα ήταν παρά οπτική: ποιος θα 
καθόταν εκεί μέσα, στην αναμπουμπούλα της δουλειάς, να απαντήσει σε σχολικά 
ερωτηματολόγια;

Κατάλαβε ωστόσο ότι «εκεί μέσα» οι άνθρωποι φρόντιζαν να κρατούν τα 
συναισθήματα μακριά. Απλώς συγκροτούσαν ομάδες κι ο ένας στήριζε τον άλλον. 

Ή, ο ένας πολεμούσε τον άλλον.



Είδε και τον μικρό αδερφό του Ντριτάν, με το λοφίο πλακωμένο από τα τελάρα. 
Και δεν μπόρεσε να καταλάβει ποιος τον στήριζε.

«Αυτός δεν έπρεπε να βρίσκεται στο σχολείο τώρα;» ρώτησε τον Άγγελο.
Ο Άγγελος συμφώνησε πως έπρεπε, αλλά εξήγησε πως ο μικρός βιαζόταν να 

μαζέψει λεφτά για να αγοράσει δικό του μηχανάκι.

Το επόμενο βράδυ, μετά το σχολείο, η ομάδα πήγε για «έρευνα» και στο 
φαστφούντ. Ήταν ασφυκτικά γεμάτο, κι η Νάντια είχε την ίδια αίσθηση 
συγκροτημένης κοινωνίας όπως στην αγορά. Μόνο που εδώ, αντίθετα από ό,τι εκεί, 
αμέσως διαισθάνθηκε το πλούσιο φάσμα συναισθημάτων, αυτό που χαρακτήριζε τον 
κόσμο ανάμεσα στο ποτάμι και τις γραμμές. Και που εδώ εκδηλωνόταν με ποικίλους 
τρόπους. 

Με τις ματιές και τις εκφράσεις. 
Με τις αμφιέσεις. 
Με λεπτομέρειες των κινήσεων. 
Με το χιούμορ. 
Μόνο στη γλώσσα, όποτε αυτή δεν συνδυαζόταν με τα παραπάνω, το φάσμα 

αυτό της φάνηκε φτωχά διατυπωμένο: ήταν αδούλευτη γλώσσα, μια αυθαίρετη 
υπόκρουση. Το πολύ να άγγιζε επιπόλαια τα πιο κοινά συναισθήματα. 

Οι κουβέντες ήταν για τα καθημερινά: το πρωτάθλημα, ένα αυτοκίνητο που 
χάλασε, ένα τηλεοπτικό σήριαλ. Ελάχιστες ήταν στοιχειωδώς θεωρητικές, με το 
χειρισμό των όρων τους μάλιστα συχνά λανθασμένο.

Και να που ακριβώς αυτή τη σχεδόν τυχαία γλώσσα ένιωσε η Νάντια ως το 
μεγάλο εμπόδιο ανάμεσα στην ίδια και τον κόσμο του φαστφούντ. 

Κάτι παραπάνω. Την ένιωσε ως παγίδα: οι αδρές, ανεπεξέργαστες λέξεις – που 
δεν είχαν σκοτώσει τελείως το πράγμα που τις γέννησε, ή που ο φόνος του ήταν 
ακόμα φρέσκος – θα μπορούσαν σε άλλες συνθήκες να γίνουν κοφτερές. Μαχαίρια.

Προσπάθησε φιλότιμα να νιώσει, πέρα από τις λέξεις, κάτι από την αύρα της 
ένωσης. Από τις διαθέσεις και τις επιθυμίες, την αρμονία και τους φόβους. 
Προσπάθησε πολύ. Μα δυσκολευόταν, αγνοούσε τον κώδικα. 

Και τότε συνέβη. Μέσα στη ζεστασιά της σάλας. Συνέβη μόλις μίλησε ο 
Άγγελος. 

Όχι αμέσως μόλις μίλησε. Σε λίγο. Καθώς την έβαλε σιγά σιγά στην κουβέντα, 
μιλώντας τη γλώσσα της και αρχίζοντας να την πλέκει με τη γλώσσα των άλλων. 
Λέξη τη λέξη, φράση τη φράση, δομή τη δομή. Σε προτάσεις που την ενάργεια και τη 
ζωντάνια τους η Νάντια για πρώτη της φορά συναντούσε.

Δεν ήταν που ο Άγγελος, εκείνη τη στιγμή ήταν ο μόνος με τον οποίο μπορούσε 
να κουβεντιάσει. Πολύ λιγότερο δεν ήταν που λειτούργησε ως μεσολαβητής ανάμεσα 
σε αυτήν και στον κόσμο του φαστφούντ.

Αυτό που αναπάντεχα συνεπήρε τη Νάντια – που, σαν αποκάλυψη, το ένιωσε για 
πρώτη φορά στη ζωή της –  ήταν η απόλαυση της επικοινωνίας ανάμεσα σε 
ανθρώπους  που μπορούν να σκεφτούν θεωρητικά. Που, σε δύσκολες στιγμές, 
ακουμπάνε μαζί σ’ ένα πουπουλένιο μαξιλάρι αιωρούμενο πάνω από τον κόσμο των 
μη προνομιούχων: το πουπουλένιο μαξιλάρι της μόρφωσης.

Κατάλαβε τότε πως τα πράγματα που έκανε από μικρή – Δημοτικό, Γυμνάσιο, 
Πανεπιστήμιο – δεν την είχαν μονάχα στουπώσει, απλώς περίμεναν την ώρα να 
δείξουν τα δώρα τους. Μακριά από Μηλόπουλους, σεμινάρια και εργασίες. Στη 
συνάντησή τους με κάποιον που ήξερε τι να ζητήσει από αυτά.



Προς στιγμήν ένιωσε ευτυχία, μαζί κι ευγνωμοσύνη. Έπειτα, απόμακρο αλλά 
σαφές, διαφάνηκε το ερώτημα: 

Ο Άγγελος μιλούσε και τις δύο γλώσσες. Αν χρειαζόταν, αυτός θα της έδειχνε 
τον τρόπο να μιλήσει και την άλλη. Τη γλώσσα των πραγμάτων, την κοφτερή.

Θα χρειαζόταν;

Το πρώτο διάστημα μετά τις διακοπές, ο Σοκόλ είχε απομακρυνθεί από την 
ομάδα, είχε κλειστεί στο καβούκι του. Ένιωθε ότι εκείνο το βράδυ, με τον Ρεμπώ – 
γιατί του Ρεμπώ ήταν οι στίχοι οι καλλιγραφημένοι σε ακριβό χαρτί – είχε 
προχωρήσει πολύ. 

Κι ότι δεν είχε κάνει παρά κάτι φτηνό. Όχι τόσο γιατί προσέγγισε τη Νάντια 
ανεπίτρεπτα, όσο γιατί την προσέγγισε με κάτι ξένο.

Ρίχτηκε με τα μούτρα στη δουλειά, βουτώντας στα δικά του συναισθήματα. 
Αφήνοντας στην άκρη, για πρώτη του φορά συνειδητά, κάθε προσπάθεια να μιμηθεί, 
να μοιάσει.

Μέχρι που ένα βράδυ εμφανίστηκε στην ομάδα με το σχέδιό του ανά χείρας: είχε 
φτιάξει τα Χριστούγεννα μια εργασία που την ονόμαζε Balkan Express. Στηριζόταν 
στην ιδέα ενός φανταστικού τρένου, που διέσχιζε τα Βαλκάνια προς το Βορρά, 
ξεκινώντας από την Αθήνα  και τερματίζοντας στη Μαύρη Θάλασσα. Στη διαδρομή 
σταματούσε σε πόλεις από τα Τίρανα ως το Βατούμ, που οι σταθμοί τους 
στεγάζονταν σε κτίρια από γυαλί και μέταλλο. Από τις διάφανες στέγες έμπαινε 
άπλετο το φως, και επιβάτες από διάφορα μέρη συναντιόνταν σε χάι τεκ αίθουσες για 
καφέ με μουσική. Οι αγορές αναμνηστικών γίνονταν σε κοινό βαλκανικό νόμισμα κι 
οι ανακοινώσεις από τα μεγάφωνα σε πολλές βαλκανικές γλώσσες.

Σε κάθε τέτοιο σταθμό ο Σοκόλ έκανε μια παρέκβαση για να παρουσιάσει την 
ποίηση της περιοχής. Για εισαγωγή είχε βάλει στίχους από αυτούς που τους είχε 
δώσει στο πρώτο του μάθημα ο ποιητής: Tomorrow the poets exploding like bombs.  
But today the struggle.

Είχε εμπνευστεί την εργασία μια νύχτα, την ώρα που κουβαλούσε τελάρα στην 
αγορά. Παραμονές Χριστουγέννων κι ο κόσμος ήδη γιόρταζε, μα ο Σοκόλ και τα 
άλλα παιδιά είχαν διπλή βάρδια – και διπλά μεροκάματα εννοείται. 

Την ώρα που περνούσε το εμπορικό, ο Σοκόλ στάθηκε κατά τη συνήθειά του να 
το αφουγκραστεί, μέσα στην παγωνιά και τις φωνές. Τότε του ήρθε η ιδέα του Balkan 
Express. 

Εκτός από το τρένο ο Σοκόλ, όταν ξανάνοιξε το σχολείο, παρακολουθούσε και 
την κόντρα Νάντιας-Άγγελου. Με μεγάλο ενδιαφέρον. Όχι τόσο για τις αντίθετες 
απόψεις των δύο, που όλο και λιγόστευαν, όσο γιατί διαισθανόταν την ένταση. Αυτή 
που είχε ύπουλα μεγαλώσει, ακριβώς από τότε που φαινομενικά ο Άγγελος και η 
Νάντια τα πήγαιναν καλύτερα. Και που, ο Σοκόλ ήταν σίγουρος, θα καλούσε και τον 
ίδιο να πάρει θέση αργά ή γρήγορα.

Αν φύγεις εκεί που η θάλασσα σμίγει με μουσικές και με φώτα
Να θυμάσαι κάνει κρύο σ’ αυτό τον παράξενο κόσμο…

Δεν ήθελε να φύγει αυτό τον καιρό. Ήθελε να είναι εκεί, γι’ αυτό που θα 
γινόταν.

8



Η μεγάλη πλημμύρα ξεκίνησε ως απλή νεροποντή, μα γρήγορα έδειξε πως θα 
εξελισσόταν αλλιώς. Όλοι το υποψιάστηκαν: πριν ξεκινήσουν για τη δουλειά, η 
Νάντια κι ο ποιητής πήραν τηλέφωνο. 

Όχι, το σχολείο δεν θα λειτουργούσε. Ήταν κλειστό, με άδεια του Νομάρχη.

Το βράδυ ο Σοκόλ πήγε, με χίλιες δυσκολίες, στο δώμα. Η Εύα-Παντμίνι ήταν 
επίσης εκεί: οκλαδόν στο κρεβάτι, έσκυβε πάνω από τις παλάμες της, προσπαθώντας 
να θυμηθεί τα βασικά της χειρομαντείας, που είχε μάθει από τη γιαγιά. 

Ο Άγγελος δίπλα της περίμενε το αποτέλεσμα της μελέτης, αφηρημένος: δεν 
πίστευε στο διάβασμα της παλάμης, ούτε πίστευε πως η Εύα πίστευε. Μα μερικά 
πράγματα – όπως ας πούμε το να έχει πάρει τη μαμά σου το ποτάμι και να μην την 
έχουν βρει – πού και πού χρειάζονται μια άλλη αντιμετώπιση. 

Ο Σοκόλ βολεύτηκε στο γραφείο του Άγγελου, πήρε τη γάτα αγκαλιά, και είπε 
κάτι για τους Άραβες – ότι ήξεραν να διαβάζουν καλά την παλάμη. Η Εύα, σαν να 
ζήλεψε τους Άραβες, πήρε απότομα το χέρι του Άγγελου στα δικά της κι άρχισε με 
ύφος μάντισσας να μουρμουρίζει για έρωτες με δασκάλες.

 Ο Σοκόλ τότε –για αντιπερισπασμό;– είπε:
«Με τον Αγγλικό γνωρίζονται καλά. Από παλιά. Ήταν συμφοιτητές».
Ο Άγγελος τράβηξε το χέρι του από της Εύας. 
«Πού το ξέρεις;»
Ο Σοκόλ μετάνιωσε, μα ήταν αργά. 
«Ο ίδιος μου το είπε».
Η εγκυρότητα της πηγής αναστάτωσε κι άλλο τον Άγγελο. Σαν το νέο να του 

ανέτρεπε δεδομένα.
Τότε η Εύα, σπάζοντας την ένταση, ξαναπήρε το χέρι του στο δικό της. 
«Βλέπω τον εαυτό μου να παίρνει ένα μεγάλο δρόμο. Μόνη μου», είπε εύθυμα. 

«Αλλά γιατί το βλέπω στο δικό σου χέρι;»
Το άγγιγμά της επανέφερε τον Άγγελο. 
«Τα χέρια μας είναι κοινά, μωρό μου», είπε. 
Και με μια κίνηση την παρέσυρε και ξάπλωσαν μαζί στο κρεβάτι.
Έξω έβρεχε συνέχεια. Κατακλυσμός. 

Ο Σοκόλ άφησε τη γάτα να γλιστρήσει στο χαλάκι της και στράφηκε στον 
υπολογιστή. άνοιξε το ταχυδρομείο του με την ενδόμυχη ελπίδα πως θα είχε κάτι από 
τον ποιητή.

Στα εισερχόμενα του Σοκόλ δεν υπήρχε e-mail από τον ποιητή. Υπήρχε όμως 
από τον άγνωστο με το  δυσανάγνωστο ψευδώνυμο, εκείνον που είχε στείλει 
παλιότερα σε όλους  το μήνυμα ψάξε στο ποτάμι. 

Το καινούργιο μήνυμα είχε σταλεί πριν λίγες ώρες κι έλεγε: 
«Ψάξε εκεί που το ποτάμι ενώνεται με τις γραμμές».
Ο Σοκόλ κοίταξε το e-mail, προσπαθώντας να θυμηθεί: κάποιο ξεχωριστό νόημα 

είχε το σημείο όπου ενωνόταν το ποτάμι με τις γραμμές. Κάπου είχαν αναφερθεί αυτά 
τα δυο μαζί. Σε κάποια συζήτηση. 

Ο Σοκόλ το γνώριζε το μέρος όπου ενώνονταν το ποτάμι και οι γραμμές. 
Γιατί, βέβαια, ενώνονταν. Προς το νότο, σ’ ένα σημείο απ’ όπου είχε περάσει 

αρκετές φορές με φορτηγά της αγοράς, πηγαίνοντας σε δουλειές με το αφεντικό του.
Ήταν μια διασταύρωση χτισμένη με επιμέλεια, όπου το ποτάμι έβρισκε το δρόμο 

του σε αρκετό βάθος κάτω από τη γέφυρα. Αλλά τα τελευταία χρόνια ούτε αυτό το 
βάθος αρκούσε. Η κοίτη στο σημείο της διασταύρωσης διαπλατύνθηκε κι η γέφυρα 
του τρένου επιμηκύνθηκε. Και πάλι όμως καμιά δυο φορές, χρειάστηκε να 



σταματήσουν τη συγκοινωνία, δηλαδή το τρένο, για να μπουν ελάσματα κάθετα στις 
γραμμές, που θα εμπόδιζαν το νερό να περάσει έξω από την κοίτη.

Αυτό όμως έγινε πολύ λίγες φορές. 

Πίσω από την πλάτη του Σοκόλ, στο κρεβάτι, ο Άγγελος κι η Εύα σχημάτιζαν 
σύμπλεγμα. Ο Σοκόλ δίστασε, έπειτα είπε: «Κοίτα!»

Το ύφος του έκανε τον Άγγελο να σηκωθεί και να πάει κοντά του. Μόλις 
διάβασε το μήνυμα, έσπευσε να ανοίξει και το δικό του ταχυδρομείο. Το ψάξε εκεί  
που το ποτάμι ενώνεται με τις γραμμές είχε σταλεί και σ’ αυτόν. 

Ζάρωσε το μέτωπο: 
«Κάποιος κάνει πλάκα».
Ο Σοκόλ συμφώνησε απρόθυμα.
Η Εύα στο κρεβάτι είχε ξεδιπλώσει το σώμα-λωτό. Δεν ρώτησαν τη γνώμη της: 

κανείς δεν μιλούσε στην Εύα για ποτάμια.

Ο ποιητής κοίταξε παραξενεμένος στην οθόνη του το  e-mail: «Ψάξε εκεί που το 
ποτάμι ενώνεται με τις γραμμές».

Σκέφτηκε το ποτάμι. Αναρωτήθηκε τι να συνέβαινε εκείνη την ώρα  στο σημείο 
όπου αυτό ενωνόταν με τις γραμμές.

Άνοιξε την τηλεόραση. 
Το ρεπορτάζ έδειχνε πλάνα – με τον υπότιτλο λίγο πριν – από τον αποκλεισμένο 

κόσμο της όχθης: ψυγεία της κόκα κόλα κολυμπούσαν, τραπέζια από τις καφετέριες, 
κομμάτια από μηχανάκια και ποδήλατα. Θερμοσίφωνες. Μπαούλα. Δέντρα. Το 
σύμπαν πνιγόταν. Κόσμος καλούσε σε βοήθεια.

Ο ποιητής έκλεισε την τηλεόραση, κάθισε στο γραφείο του και ξανακοίταξε το 
μήνυμα στην οθόνη.

Μια πιθανή εξήγηση ήταν ότι είχε συγκεκριμένο παραλήπτη κι ο αποστολέας το 
έστελνε σε πολλούς για να θολώσει τα νερά.

Δεν ασχολήθηκε άλλο. Προσπάθησε να ψάξει για τις λέξεις του, αυτές που είχαν 
σκαλώσει μετά την επανασύνδεσή του με τη Νάντια. (Και μετά τις νεροποντές είχαν 
ακόμα πιο πολύ λιγοστέψει). 

Οι μόνες λέξεις που του ήρθαν, και μάλιστα επίμονα, ήταν του αγαπημένου του:

Η ποίηση δε μας αλλάζει τη ζωή
Το ίδιο σφίξιμο, ο κόμπος της βροχής
Η καταχνιά της πόλης σα βραδιάζει.
…………………………
Η ποίηση καθυστερεί τη μεταμόρφωση
Κάνει πιο δύσκολη την καθημερινή μας πράξη

Έκλεισε τον υπολογιστή και σχημάτισε τον αριθμό της Νάντιας. Απάντησε ο 
τηλεφωνητής. 

Δεν άφησε μήνυμα, δεν την πήρε στο κινητό.
Ξεφύλλισε για λίγο παλιά βιβλία. 

Η Νάντια διάβασε με απορία στην οθόνη της το ψάξε εκεί που το ποτάμι  
ενώνεται με τις γραμμές.

Αναρωτήθηκε πού να ήταν το σημείο όπου το ποτάμι ενώνεται με τις γραμμές, κι 
αν είχε ποτέ περάσει από εκεί.  



Το τηλέφωνο χτύπησε αλλά δεν είχε όρεξη να το σηκώσει. Αν ήταν επείγον ας 
άφηναν μήνυμα. 

Το επόμενο βράδυ η βροχή συνεχιζόταν, αλλά ήπια. Ειδικοί και μη 
καταμετρούσαν ζημιές. Ο ποιητής, πριν φύγει για το σχολείο, συμβουλεύτηκε ένα 
χάρτη. 

Παρά το κομφούζιο της κίνησης και τα χαλασμένα φανάρια, βρήκε εύκολα το 
σημείο όπου το ποτάμι ενωνόταν με τις γραμμές: ήταν γνωστή διασταύρωση με 
μεγάλη γέφυρα, από όπου ο ίδιος περνούσε με το ιντερσίτυ κάθε φορά που έκανε το 
ταξίδι προς το βορρά και αντίστροφα. Ετοιμάστηκε να βάλει ταχύτητα, όταν κάτι τον 
σταμάτησε: δίπλα στη διασταύρωση, κάποιοι λογομαχούσαν κάτω από τη βροχή. Από 
ό,τι μπόρεσε να καταλάβει, αρμόδιοι ζητούσαν εξηγήσεις από άλλους αρμόδιους για 
κάποια παράλειψη. Οι μόνες κουβέντες με νόημα που μπόρεσε να ξεχωρίσει ήταν:

«Δεν είχε τρένο, ρε άνθρωπε. Είχε απαγορευτικό. Εμείς γι’ αυτό το λόγο 
κρατήσαμε το τρένο. Εσείς πού ήσασταν;»

Ο ποιητής υπάκουσε στα κορναρίσματα των πίσω. Έφευγε ήδη, όταν το μάτι του 
πήρε, πιο πέρα, μια μοναχική φιγούρα με κίτρινο αδιάβροχο. Στεκόταν δίπλα στην 
όχθη και είχε στραμμένη την πλάτη προς αυτόν – όχι ότι αν δεν την είχε θα μπορούσε 
να ξεχωρίσει το πρόσωπο, μέσα στη βροχή και το ελάχιστο φως της νύχτας. Του 
φάνηκε όμως γνώριμη φιγούρα: ήταν ντυμένη με ένα από τα αδιάβροχα που 
φορούσαν όλοι στο σχολείο.

Η φιγούρα κοιτούσε επίμονα προς το μέρος όπου γινόταν ο καβγάς, στο σημείο 
όπου ενώνονταν το ποτάμι και οι γραμμές. Κοιτούσε κι έδειχνε να ακούει, ή να 
προσπαθεί να ακούσει.

9

Φτάνοντας με μεγάλη καθυστέρηση στο σχολείο ο ποιητής βρήκε τον Άγγελο να 
φωνάζει. Διαμαρτυρόταν για τους μετανάστες στο παλιό εργοστάσιο δίπλα στο 
ποτάμι, που κόντεψαν την προηγούμενη νύχτα να πνιγούν μέσα στο χάλασμα. Και 
που τελικά, καθώς το χάλασμα πλημμύρισε, έμειναν άστεγοι. Κυριολεκτικά στο 
δρόμο. 

Είχε αγριέψει ο Άγγελος για τα καλά και δεν τον συγκρατούσαν. Είχε εισβάλει 
στο γραφείο των καθηγητών και φώναζε πως κάτι έπρεπε να κάνει επιτέλους το 
σχολείο, κάτι σχετικό με την ονομασία εκπαιδευτικό ίδρυμα.

Ο Σοκόλ δίπλα του τον άκουγε και σκεφτόταν να προσθέσει το πλημμυρισμένο 
χάλασμα στο Balkan Express του. Να βάλει το τρένο, κατά το φανταστικό του ταξίδι, 
να περνάει από εκεί. Και να προσθέσει και το ανάλογο ποίημα. 

Δεν ήταν ότι δεν έδινε σημασία στον Άγγελο ο Σοκόλ. Κάθε άλλο. Μα ήξερε 
πως ο Άγγελος δεν ήταν θυμωμένος για τους άστεγους, πως αυτοί ήταν μόνο η 
αφορμή. Ήταν θυμωμένος επειδή ο ποιητής γνώριζε τη Νάντια από παλιά. Γι’ αυτό 
και φώναζε τώρα ασταμάτητα, μέσα στο γραφείο των καθηγητών, στάζοντας από το 
αδιάβροχό του νερά και κοιτάζοντας τον σαστισμένο ποιητή, έτοιμος να τον φάει.

Ο Σοκόλ ήταν σίγουρος ότι έτσι είχαν τα πράγματα. Κι επειδή ήταν τόσο 
σίγουρος, κι επειδή φοβήθηκε ότι ο θυμός του Άγγελου θα ξεσπούσε τελικά στη 
Νάντια, με συνέπειες απρόβλεπτες για όλους, μόλις εμφανίστηκε η Νάντια, με το 
κίτρινο αδιάβροχο και ξαναμμένη από την προσπάθεια να φτάσει μέχρι εκεί, 
ασυναίσθητα ο Σοκόλ της άγγιξε το χέρι. 

Κι όπως ο ποιητής είδε το χέρι του Σοκόλ πάνω στο χέρι της Νάντιας, θυμήθηκε 
το χέρι του Μηλόπουλου πάνω της.



Η Νάντια στάθηκε άφωνη μπροστά στην οργή του Άγγελου.
Τέσσερις άνθρωποι – ο Άγγελος, ο Σοκόλ, ο ποιητής και η Νάντια – στάθηκαν 

άφωνοι για μια στιγμή κάτω από το φθοριούχο φως του γραφείου.

Τότε ένας πέμπτος άνθρωπος φάνηκε από την ανοιχτή πόρτα, έξω στη 
μουσκεμένη αυλή, να κινείται βιαστικά προς το μέρος τους, επικεφαλής ενός χορού 
από κίτρινα αδιάβροχα: η Εύα-Παντμίνι όρμησε στο γραφείο, με τα μαλλιά της να 
προβάλλουν μουσκεμένα έξω από την κουκούλα. Όρμησε κι έσπασε τη στιγμή. 

Και τους σχηματισμούς του μυαλού. Τις μνήμες και τα αιωρούμενα μυστικά. Τα 
τσάκισε. 

Με δύο άρθρα, ένα ουσιαστικό κι ένα κύριο όνομα:
«Ο αδερφός του Ντριτάν! Ο αδερφός του Ντριτάν!»
Κι ενώ κι οι τέσσερις – μαζί και με όσους άλλους ήταν παρόντες – κρέμονταν 

από τα χείλη της, μονάχα ο Άγγελος ήταν σε θέση να γνωρίζει πόσο δύσκολα, πόσο 
απίστευτα δύσκολα, η Εύα του κατάφερε να συλλαβίσει τις επόμενες λέξεις:

«Πρέ-πει να τον πή-ρε το πο-τά-μι.»

10

Τον αδερφό του Ντριτάν δεν τον είχε πάρει εξ ολοκλήρου το ποτάμι. Τον 
βρήκαν σκαλωμένο σε κάτι μπάζα, λίγα χιλιόμετρα πιο κάτω, προς τη θάλασσα. Η 
ορμή του νερού εκεί κόπαζε, γιατί ήταν ένα πλατύ σημείο, σχετικά κοντά στις 
εκβολές. Σκουπίδια είχαν μαζευτεί από τις προηγούμενες πλημμύρες, σκουπίδια που 
δεν προλάβαιναν να περισυλλεγούν. Ανάμεσά τους βρέθηκε ο μικρός, με τα ρούχα 
διαλυμένα και το λοφίο του γερμένο στο μέτωπο. Με σκέρτσο που δύσκολα θα το 
πετύχαιναν στο εργαστήριο κομμωτικής.

Το μηχανάκι που οδηγούσε δεν βρέθηκε. 
Η οικογένειά του τον μετέφερε στην πατρίδα του οδικώς. Το ταξίδι ήταν μια 

ταλαιπωρία, αν και μικρότερη από του ταξιδιού που είχε κάνει ως νήπιο για να φτάσει 
στον κόσμο ανάμεσα στο ποτάμι και τις γραμμές. Οι συγγενείς τον έθαψαν και, με 
εξαίρεση τη μάνα του, σχεδόν αμέσως τον άφησαν κι επέστρεψαν.

Τα γεγονότα που οδήγησαν στο ατύχημα θεωρήθηκαν δεδομένα: συχνά ο μικρός 
αναλάμβανε μεταφορές, χωρίς να ρωτάει πολλά. Για χαρτζιλίκι. Μεταφορές τσιγάρων 
ή φούντας ή και χρημάτων. Εργοδότες του ήταν άνθρωποι της αγοράς ή των 
μαγαζιών της Εθνικής. Όχι τίποτα σπουδαία κυκλώματα εννοείται, αλλιώς δεν θα 
στηρίζονταν σε ένα παιδάκι. 

Όσο για τη νεροποντή, ήταν μεγάλη ευκαιρία για τους εμπόρους των λαθραίων: 
μέσα στην τόση αναμπουμπούλα και την εγρήγορση των μηχανισμών ενάντια στο 
νερό, οι διακινητές τσιγάρων και φούντας διέφευγαν πανεύκολα. Κανένας δεν τους 
έδινε σημασία. Το πολύ πολύ να τους συμβούλευαν να γυρίσουν στο σπίτι τους για 
να μην πνιγούν.

Από τα μισόλογα στο σχολείο φάνηκε πως όλοι ήξεραν γι’ αυτές  τις δουλειές. 
Στο περίπου και χωρίς τις λεπτομέρειες. Ειδικά η δουλειά με τις κούτες των τσιγάρων 
ήταν αρκετά διαδεδομένη, στον κόσμο ανάμεσα στο ποτάμι και τις γραμμές.

Αφού ξεπέρασε το στάδιο κατά το οποίο οι λέξεις τού φάνταζαν πολύ κοντά στα 
γεγονότα, ο ποιητής είδε στις εξελίξεις την ευκαιρία να ανανεώσει τα μέσα του. Θα 
μπορούσε να σηματοδοτήσει τον κόσμο αλλιώς, τονίζοντας καινούργιες αξίες.



Όπως για παράδειγμα την αξία μιας κούτας τσιγάρων. 
Ναι, η φράση «κούτα τσιγάρων» θα μπορούσε να βαρύνει με καινούργια 

νοήματα. Εκεί που σκόνταφτε η φιλοδοξία του ήταν στους πιθανούς του αναγνώστες: 
μάλλον θα τους έλειπαν τα κοινωνικά συμφραζόμενα για την προσέγγιση των νέων 
του νοημάτων.

Ο ποιητής αναρωτήθηκε ποιες λέξεις θα συνδύαζαν πετυχημένα τις καινούργιες 
του εμπειρίες με τα νοηματικά πεδία των αναγνωστών του.

Έπειτα αναρωτήθηκε τι να περιλάμβανε το κύριο νοηματικό πεδίο του μικρού 
αδερφού του Ντριτάν.

Ο Άγγελος είχε με το ποτάμι εκκρεμότητες. Περίμενε τη δικαιοσύνη, από τότε 
που αναγκάστηκε να ερμηνεύσει απλοϊκά τον πνιγμό της μαμάς του: δεν είχε καμιά 
δουλειά να βρίσκεται στο σπίτι της όχθης και να διασώζει μυστηριώδη πακέτα την 
ώρα του χαλασμού. Όλοι το ήξεραν ότι το ποτάμι πλημμυρίζει.

Είχε αναγκαστεί τότε ο Άγγελος να ερμηνεύσει έτσι τον πνιγμό. Γιατί οι 
εναλλακτικές θα ήταν ή η οργή κατά πάντων ή η αποδοχή τού «η φύση εκδικείται». 
Του Άγγελου όμως αυτά δεν του ταίριαζαν. Πίστευε στη λογική.

 Κι αν τότε η λογική είχε σκοντάψει στην αδυναμία, τώρα ήταν δυνατότερος: 
είχε τον Σοκόλ.

Και βέβαια τη Νάντια. 

Κατά την άποψη του Σοκόλ – που ακούστηκε ακριβώς σαν την άποψη του 
Άγγελου πριν χρόνια – ο αδερφός του Ντριτάν είχε πνιγεί σε ατύχημα, κι αυτό ήταν 
όλο. Μόνος του δεν θέλησε να πάρει τους δρόμους με τον κατακλυσμό; Ποιος του 
έφταιγε, αν όχι το κεφάλι του;

Μα ο Άγγελος δεν τον άφηνε σε ησυχία:
«Μάθε», του έλεγε. «Ποιος τον έμπλεξε. Εσύ μπορείς να ψαρέψεις.»
Ο Σοκόλ άλλοτε απαντούσε με υπεκφυγές – «και τι θα γίνει αν μάθουμε;» – κι 

άλλοτε προσπαθούσε να κάνει χιούμορ. Στην πραγματικότητα ήταν τρομαγμένος: η 
ώρα που από καιρό περίμενε, η ώρα να αναμετρηθεί με τον Άγγελο – με τη φιλία του 
με τον Άγγελο – είχε φτάσει.

Ξημέρωμα στο βενζινάδικο, λίγες μέρες μετά το ατύχημα, αφού κουβέντιασαν τα 
ίδια και τα ίδια, απέμειναν σιωπηλοί. Ο μεσάζων με τη μπεμβέ ήρθε να φουλάρει. 
Κοίταξε όπως συνήθως τον Σοκόλ έντονα.

Όταν έφυγε, ο Σοκόλ στράφηκε στον Άγγελο, ανασαίνοντας βαριά. 
«Φοβάμαι», είπε.
Προς έκπληξή του, ο Άγγελος ομολόγησε:
«Κι εγώ».
Ο Σοκόλ περίμενε. 
Ο Άγγελος συμπλήρωσε ξέπνοα πως, τι νόμιζε ο Σοκόλ, αυτός δεν φοβόταν; 

Αυτός φοβόταν περισσότερο. 
Γιατί στο κάτω κάτω ο Σοκόλ είχε τους δικούς του, την οικογένειά του. Ενώ 

εκείνος ήταν στην ουσία μόνος του: με τον πατέρα του και τη μητριά του μόνο 
τυπικές σχέσεις είχε πια.

Ο Σοκόλ σκέφτηκε πως αυτό ήταν αλήθεια. 
Κι ακόμα πως η νύχτα ήταν σαν ανοιξιάτικη. Ιδανική για να αλώνιζε ο αδερφός 

του Ντριτάν με το καινούργιο του μηχανάκι.



«Η βροχή, να τι τον έμπλεξε», είπε με τη σειρά του ο Ντριτάν, το επόμενο 
βράδυ, στην αγορά. Και κοίταξε τον Σοκόλ με νόημα.

Έπειτα κοίταξε προς το βάθος, προς τον ορίζοντα που έφραζαν τα φορτηγά: ο 
μεσάζων που φουλάριζε συνήθως στο πρατήριο συνομιλούσε εμπιστευτικά με έναν 
από τους κουβαλητές. Ένα από τα ξαδέρφια του Σοκόλ.

Ο Σοκόλ γνώριζε ότι ο συγκεκριμένος ξάδερφος και ο συγκεκριμένος μεσάζων 
έκαναν δουλειές με τσιγάρα. 

 Όχι πως ήταν σίγουρος ότι πράγματι αυτοί έστειλαν τον μικρό. Αλλά, πάντως –
διευκρίνισε ο Σοκόλ στον Άγγελο–, ο Ντριτάν αυτό ήθελε να πει.

Ύστερα από λίγες στιγμές σιωπή, ο Άγγελος πρότεινε:
«Να τους καταγγείλουμε;»
«Πού; Τρελάθηκες;»
«Στους μπάτσους. Δουλειά τους είναι».
Ο Σοκόλ προτίμησε να παραστήσει ότι πήρε την πρόταση για αστείο.

Στο δώμα, ο Άγγελος κοίταξε αφηρημένα την Εύα και τη γάτα. Το ήξερε. 
Ότι το να συλληφθούν δυο τρεις για κάποιου είδους λαθρεμπόριο, καθόλου δεν 

θα εμπόδιζε τους μικρούς αδερφούς οποιουδήποτε να καβαλάνε μηχανάκια μέσα 
στον κατακλυσμό και να μεταφέρουν λαθραία για χαρτζιλίκι. Εξάλλου, κανέναν δεν 
ήθελε να καταγγείλει κατά βάθος, πουθενά.

«Περιμένει μωρά», είπε η Εύα χαϊδεύοντας τη γάτα.
Όμως το ζήτημα βρισκόταν αλλού: ο Άγγελος έπρεπε οπωσδήποτε κάτι να κάνει. 

Να προκαλέσει μια έκρηξη, μια αλλαγή. Επειδή μαζί του στο σχολείο βρισκόταν η 
Νάντια. 

«Αν χρειαστεί, θα πεις ότι είχες δει τον μικρό με κάποιους που θα σου πω; Ο 
δικός σου λόγος θα μετρήσει».

Η Νάντια τον κοίταξε έκπληκτη.
«Και βέβαια όχι», απάντησε. 

«Ναι, γιατί όχι; Αν με ρωτήσουν θα το πω», είπε, μετά από μικρό δισταγμό, η 
Εύα-Παντμίνι.

Άλλωστε ο αδερφός του Ντριτάν είχε πνιγεί στο ποτάμι. Σαν τη μαμά της.

Δεν ήταν βέβαιος πως το όχι της Νάντιας του άρεσε. Από τη μια, καθώς κατά 
βάθος διαφωνούσε με τέτοιες τακτικές, η απάντησή της τον ανακούφισε. Από την 
άλλη, ήταν λοιπόν «έντιμη» ή απλώς δειλή;

Με άλλα λόγια, θα έλεγε πάλι όχι αν επρόκειτο να υπερασπιστεί μιαν αλήθεια;
Και πώς θα γινόταν να το μάθει ο Άγγελος αυτό; Πού θα έβρισκε μιαν αλήθεια – 

μία μόνο, καθαρή κι ανυπεράσπιστη – να τη στήσει φάντη μπαστούνι μπροστά της;

Η Νάντια καθόταν με το κακάο να κρυώνει και κοίταζε τον μπουφέ της. Λίγες 
μέρες πριν τον είχε ελαφρύνει κι άλλο από φωτογραφίες, μα ακόμα παρέμενε βαρύς.

 Γιατί μου ζήτησε να πω ψέματα; 
Ήταν λοιπόν ικανός να βάλει να πουν ψέματα; Να μπλέξει αθώους;
Κουλουριάστηκε στον καναπέ. Μα τι στο καλό, πρότυπο τον είχε κάνει; 
Και, από πότε ήταν τόσο ευαίσθητη στο ψέμα;



11

Η ζωή, σκεφτόταν ο ποιητής, συνέχιζε να επιδίδεται σε γλωσσικές προκλήσεις: 
φθαρμένες λέξεις ακούγονταν, όπως φτωχοί, εκμετάλλευση, δικαιοσύνη. Τόσο 
φθαρμένες ώστε θα ήταν αναπόφευκτο την κρίσιμη στιγμή να αντικατασταθούν από 
καινούργιες. Μα για να γίνει αυτό θα έπρεπε να προηγηθεί το αναγκαίο λουτρό. Η 
καινούργια επαφή των λέξεων με τα πράγματα. 

Ο ποιητής περίμενε. Να πάρει το απόσταγμα. 
Περίμενε κυρίως από τη Νάντια, ήταν όμως ο Σοκόλ που του έδωσε το πρώτο 

στίγμα γι’ αυτό που θα συνέβαινε. Ένα βράδυ, την ώρα που σχολούσαν, ήθελε να του 
μιλήσει.

Πήρε ανάσα και τα είπε σχεδόν μονοκόμματα, μπέρδεψε μόνο μια δυο λέξεις. 
Τελικά να βοηθούσε τον Άγγελο ή όχι;

Και, μήπως είχε δίκιο ο Άγγελος τότε, στην τάξη, όταν είχε πει ότι οι ποιητές δεν 
έκαναν και κανένα struggle;

Ο ποιητής απάντησε με ειλικρίνεια ότι δεν ήξερε. 
Όμως ο Σοκόλ περίμενε. Περίμενε τόσο, που ο ποιητής ένιωσε πως επιτέλους 

έπρεπε να πει κάτι καλύτερο.
«Θα σου πω για δυο ποιητές», είπε τότε. «Είναι κι οι δύο φανταστικά πρόσωπα – 

οι ήρωες δύο βιβλίων. Ο ένας νομίζει πως είναι ιδεολόγος κι αγωνιστής. Στην 
πραγματικότητα δεν είναι παρά το καταπιεσμένο παιδί της μαμάς του, που τη 
φοβάται. Είναι άνθρωπος χωρίς βούληση, που καταλήγει να γίνει ρουφιάνος. Ξέρεις 
τι θα πει ρουφιάνος, έτσι;»

Ο Σοκόλ διαβεβαίωσε ότι ήξερε.
«Ο δεύτερος, στο άλλο βιβλίο», συνέχισε ο ποιητής, «μετά από πολλά επεισόδια 

κρύβεται κυνηγημένος σε ένα μπουρδέλο. Ξέρεις τι είναι μπουρδέλο, έτσι;»
Ξανά ο Σοκόλ διαβεβαίωσε ότι ήξερε.
«Εκεί λοιπόν, στο μπουρδέλο, που είναι παράνομο, γιατί η κυβέρνηση, κατά το 

βιβλίο, τα έχει απαγορεύσει, ο ποιητής και οι γυναίκες στήνουν ένα παιχνίδι: η κάθε 
μια, σύμφωνα με τις οδηγίες του, παριστάνει ότι είναι μια από τις γυναίκες του 
βασιλιά. Την υποδύεται με λεπτομέρειες, με τις οδηγίες του ίδιου του ποιητή, και το 
‘θέατρο’ αυτό έχει τρομερή επιτυχία, γιατί το μαθαίνουν οι πολίτες της χώρας και 
κάνουν ουρές για να βρεθούν με τις ‘γυναίκες του βασιλιά’. Κι έτσι, ο ποιητής 
γελοιοποιεί το βασιλιά».

Ο Σοκόλ είπε πως του φαινόταν ωραίο. Μετά σώπασε, περιμένοντας τη 
συνέχεια.

«Το πιο ενδιαφέρον», τόνισε τότε ο ποιητής, «είναι ότι ο συγγραφέας αποκαλεί 
τον ήρωά του χέστη ποιητή. Υπονοώντας πως είναι χέστης επειδή κρύβεται στο 
μπουρδέλο. Δηλαδή στο ποίημα».

«Και τα δυο δηλαδή βιβλία, όπως το λέτε, το ίδιο πράγμα λένε, κύριε. Και τα 
δύο συμφωνούν με τον Άγγελο».

Ο ποιητής δεν μπορούσε να αποφανθεί με βεβαιότητα ότι τα βιβλία 
συμφωνούσαν με τον Άγγελο, πρόσθεσε όμως επιφυλακτικά ότι από μία άποψη, 
τουλάχιστον όπως το αισθανόταν ο ίδιος, και οι δύο συγγραφείς σαρκάζοντας τους 
ποιητές έκαναν στην πραγματικότητα αυτοκριτική.

Λέξη που ο Σοκόλ δεν ήξερε, μα κατάλαβε.
«Θα κάνω αυτοκριτική», είπε. 
Πριν την αγορά, πέρασε από το δώμα. Βιαζόταν, δεν θα έμενε, ήθελε μόνο να πει 

στον Άγγελο κάτι.



Κινώντας με σημασία τα μακριά του δάχτυλα είπε ότι δεν ήξερε αν θα γινόταν 
ποιητής, αλλά πάντως δεν ήθελε να γίνει χέστης ποιητής: ήταν μαζί του, ό,τι κι αν 
έκαναν.

Δυο βράδια αργότερα η Νάντια κράτησε μια αίθουσα υπ’ ευθύνη της, μετά το 
σχόλασμα. Σ’ αυτήν μαζεύτηκαν έξι: ο Άγγελος, ο Σοκόλ, ο Ντριτάν (ως άμεσα 
ενδιαφερόμενος), η Εύα-Παντμίνι, ο ποιητής και η Νάντια. Τη συγκέντρωση είχε 
ζητήσει ο Άγγελος.

12

Ο οποίος πάντως δεν είχε και πολλά να τους πει. Αντίθετα με ό,τι φοβούνταν, 
ούτε λογύδριο για την εκμετάλλευση των μεταναστών έβγαλε, ούτε καμιά δυναμική 
παρέμβαση στην εργασία της Νάντιας εισηγήθηκε. Αρκέστηκε μόνο να δηλώσει ότι 
υπήρχαν υποψίες για το ποιοι είχαν στείλει τον μικρό για δουλειά εκείνο το βράδυ, 
μέσα στο χαλασμό Κυρίου, και ότι με λίγη συνεργασία μεταξύ τους ίσως θα 
μπορούσε να γίνει κάτι. Αν όχι καταγγελία, πάντως κάτι.

Ακούστηκε συνετό. Αν μη τι άλλο, σήκωνε συζήτηση. Κι ακόμα, πρώτη φορά 
που ο Άγγελος ζητούσε τη γνώμη άλλων.

Έπειτα πήρε το λόγο ο Σοκόλ και είπε ότι ο μικρός το έφαγε βέβαια το κεφάλι 
του, από μόνος του. Αλλά θα το έτρωγαν κι άλλοι κι έπρεπε να γίνει λίγος ντόρος.

Ο ποιητής παρακολουθούσε με ενδιαφέρον. Για τον Σοκόλ ήξερε ότι η παρουσία 
του στην αίθουσα ήταν προϊόν απόφασης: να μη γίνει χέστης ποιητής. 

Ο Άγγελος όμως ήταν άλλη περίπτωση: αν και τα κίνητρά του ήταν μάλλον 
γνήσια, κάτι ανεξήγητο – και ίσως άσχετο με τα γεγονότα – φαινόταν πως τα έκανε 
πολύ ισχυρά. 

Ο ποιητής αποφάσισε να τον κοντράρει.
Είπε ότι όσο κι αν το σκάλιζαν τίποτα δεν θα έβρισκαν. Κανέναν ένοχο. Δεν 

είχαν κανένα στοιχείο για να στηριχτούν, πέρα από τα κουτσομπολιά της αγοράς. 
Και –μήπως ο Άγγελος είχε πιέσει πολύ τον Σοκόλ; Που μπορούσε ακόμα και να 

χάσει τη δουλειά του; Να έχει φασαρίες με συγγενείς; Κι έκανε ό,τι έκανε κατά βάθος 
μόνο για χάρη του Άγγελου;

 Ο ποιητής έστρεφε αλλού την κουβέντα και το ήξερε, μα ένιωθε ακατανίκητη 
την ανάγκη να τη στρέψει: από το νοηματικό πεδίο της κοινωνικής δικαιοσύνης στο 
πολύ πιο ενδιαφέρον για τον ίδιο νοηματικό πεδίο των ατομικών κινήτρων.

Ο Άγγελος πρώτα απάντησε αυτό που ο ποιητής ήδη ήξερε: τίποτα δεν έκανε ο 
Σοκόλ για εκείνον, ό,τι έκανε για τον εαυτό του το έκανε. 

Έπειτα συμπλήρωσε: 
«Πέρα από όλα αυτά, εδώ υπάρχει μια πραγματικότητα».

Η Νάντια σ’ όλο αυτό το διάστημα, περίμενε σιωπηλή: από στιγμή σε στιγμή θα 
απολάμβανε ξανά  εκείνη την ιδιαίτερη επαφή με τον Άγγελο που είχε πρωτονιώσει 
στο φαστφούντ, την επαφή ανάμεσα σε ανθρώπους που μπορούν να σκεφτούν 
θεωρητικά. Όσο οι άλλοι μιλούσαν, εκείνη προετοιμαζόταν. Θα ήταν ευχαρίστως 
διαθέσιμη για έναν αγώνα ανταλλαγής επιχειρημάτων γύρω από κίνητρα, 
συμφέροντα και τη δέουσα στάση στο αίτημα για δικαιοσύνη. 

Τότε τον άκουσε να λέει εδώ υπάρχει μια πραγματικότητα. 



Ιδέα της ήταν ή ο Άγγελος άρχιζε αυτή τη στιγμή να κάνει ο,τι ακριβώς εκείνη 
είχε προβλέψει τότε; Να ενώνει δηλαδή τις δυο γλώσσες; Τη θεωρητική και την 
άλλη; Των πραγμάτων; 

Βέβαια, ακόμα το κρίσιμο σημείο δεν είχε ξεπεραστεί. Η φράση εδώ υπάρχει μια 
πραγματικότητα προϋπέθετε απόσταση. Ερμηνεία. 

Η Νάντια έσπευσε να πάρει το λόγο: πραγματικότητα ήταν ότι όντως ο Σοκόλ θα 
μπορούσε να χάσει τη δουλειά του. 

Ότι η Εύα θα έλεγε ψέματα. 
Κι ότι θα μπλέκανε κι άλλους. 
Κι ότι θα ξεκινούσαν κάτι που δεν ήξεραν αν θα μπορούσαν να το τελειώσουν.
Αυτά είπε η Νάντια για την πραγματικότητα. 
Και σώπασε. 

Η σιωπή τούς θύμισε πως έκανε κρύο, και οι μακρινές φωνές πως ήταν 
Απόκριες. Στο φαστφούντ, η μητριά της Εύας θα είχε στολίσει τη σάλα με 
σερπαντίνες και φανάρια από χαρτί. Παρέες σχετικά προνομιούχων θα κατέβαιναν 
μέχρι το Γκάζι και την Πλάκα, κι άλλοι θα τριγυρνούσαν ως αργά στους δρόμους 
ανάμεσα στο ποτάμι και τις γραμμές κραδαίνοντας πολύχρωμα ρόπαλα. Αξεσουάρ θα 
μεταμφίεζαν αγόρια και κορίτσια σε  εωσφόρους.  Κι η νύχτα ολόκληρη θα ήταν 
γεμάτη μάσκες.

Στη γλώσσα των ανθρώπων, κάθε πραγματικότητα απαιτεί την εξήγησή της. 
Είτε από μια μόνο πέτρα πλημμύρισε το ποτάμι, είτε σκόνταψε κάπου ο αδερφός 

του Ντριτάν, είτε τον έπνιξαν άνθρωποι στον πανικό τους να σωθούν, αυτά για την 
πραγματικότητα αποτελούν απλώς πιθανότητες. Η πραγματικότητα δεν επιλέγει 
εξήγηση, κάνει συνδυασμούς δεδομένων.

Οι άνθρωποι όμως επιλέγουν. Όχι μόνο πώς θα την επηρεάσουν, μετακινώντας ή 
αφαιρώντας στοιχεία, αλλά και πώς θα μιλήσουν γι’ αυτήν, ποια δηλαδή εξήγηση θα 
δώσουν.

Νάτο λοιπόν το πρόβλημά μας απόψε: ο συσχετισμός των στοιχείων που 
οδήγησαν στον πνιγμό του αδερφού του Ντριτάν. Ποιο επικρατεί;

Ποιος θα λύσει το πρόβλημα και θα διατυπώσει τη λύση με τρόπο που θα 
βελτιώσει το μέλλον;

Διακόπτοντας τον ειρμό της σκέψης του, ο Άγγελος είπε:
«Πραγματικότητα είναι ότι ο αδερφός του Ντριτάν πνίγηκε στο ποτάμι».

13

Η Νάντια δεν κοίταζε ούτε τον Άγγελο, ούτε κανέναν άλλο μέσα στην αίθουσα. 
Κοίταζε τα χέρια της: σφιγμένα πάνω στο στομάχι τραβούσαν το βλέμμα της σαν 
μαγνήτης, συγκέντρωναν τη σκέψη της. 

Η μνήμη εντάθηκε, οι αισθήσεις οξύνθηκαν αναδρομικά. Φωνές, στην αρχή 
συγκεχυμένες, όσο πήγαιναν ξεκαθάριζαν. Βρισκόταν ξανά στη βραδιά μετά τον 
κατακλυσμό. 

Και έβλεπε τώρα όχι μόνο την πραγματικότητα, αλλά και ότι μόνο η ίδια, από 
τους παρόντες στην αίθουσα, τη γνώριζε. Γιατί μόνο η ίδια είχε δει κι ακούσει. Τότε 
που, φορώντας το αδιάβροχό της, είχε κατέβει στο ποτάμι, στο σημείο όπου αυτό 
ενώνεται με τις γραμμές. 



Εκείνο το βράδυ, το επόμενο του κατακλυσμού, η Νάντια φόρεσε το κίτρινο 
αδιάβροχο και ξεκίνησε για το σχολείο μια ώρα νωρίτερα. Δεν δυσκολεύτηκε να βρει 
το σημείο όπου την είχε στείλει το περίεργο e-mail, το σημείο όπου ενώνονται το 
ποτάμι και οι γραμμές. Όσο κι αν το παρατήρησε όμως δεν διαπίστωσε τίποτα. 
Τίποτα τουλάχιστον που να την αφορούσε με οποιοδήποτε τρόπο, την ίδια ή το 
σχολείο ή την έρευνά της. Το μόνο αξιοπρόσεχτο ήταν ότι κάποιοι υπάλληλοι 
υπουργείων –Του Συγκοινωνιών; Του Δημοσίων Έργων;– είχαν στήσει επιτόπου 
καβγά.

Που πάντως δεν τον είχαν πάρει είδηση δημοσιογράφοι, και άρα δεν υπήρχε 
τρόπος να πληροφορηθεί κανείς το αντικείμενό του. Εκτός αν…

Η Νάντια κοντοστάθηκε προσπαθώντας να ακούσει. 
Πολύ λίγα αντιλήφθηκε. Κάτι για μια αμέλεια που είχε σχέση με το τρένο, αλλά 

τελικά δεν προκάλεσε ζημιά. Ή, δεν ήξεραν ακόμα αν είχε προκαλέσει ζημιά.

Κοιτάζοντας τα χέρια της τα σφιγμένα στο στομάχι, η Νάντια έβλεπε τώρα ξανά 
με το νου της τη σκηνή, ξανάκουγε τις ασύνδετες ως τώρα στο μυαλό της φράσεις.

Που έπαψαν να είναι ασύνδετες.
Κατάλαβε τώρα γιατί ακριβώς οι υπάλληλοι διαπληκτίζονταν εκείνο το βράδυ. 
«Το τρένο το κρατήσαμε. Γι’ αυτό το κρατήσαμε», τόνισε ο ένας. Κι ύστερα: 

«Εσείς πού ήσασταν;»
Αυτός που είπε «το τρένο το κρατήσαμε», προφανώς ο αρμόδιος του υπουργείου 

Συγκοινωνιών, ρώτησε τον άλλο αρμόδιο, πιθανόν του Δημοσίων Έργων, «εσείς πού 
ήσασταν;» Δηλαδή εμείς τη δουλειά μας την κάναμε, εσείς γιατί δεν κάνατε τη δική 
σας; 

Ποια ήταν η δουλειά που αφορούσε τις αρμοδιότητες του υπουργείου Δημοσίων 
Έργων;

Μα –να μπουν τα ελάσματα!
Το υπουργείο Συγκοινωνιών είχε διακόψει το δρομολόγιο του τρένου, γιατί είχε 

ειδοποιηθεί ότι θα έμπαιναν τα ελάσματα. Αυτά που οι αρμόδιοι του Υπουργείου 
Δημοσίων Έργων τοποθετούσαν όποτε «κρινόταν αναγκαίο», κάθετα στις γραμμές 
και παράλληλα με τις όχθες του ποταμού, για να εμποδίσουν την υπερχείλιση. Και 
που εκείνο το βράδυ από αμέλεια κάποιων δεν μπήκαν. 

Και το ποτάμι ξεχείλισε. Και παρέσυρε ό,τι βρήκε μπροστά του.
Και το μικρό αδερφό του Ντριτάν. 

Η Νάντια σήκωσε τα μάτια, κοίταξε πρώτα τον Άγγελο, έπειτα κυκλικά.
«Ποια διαδρομή ακολούθησε το παιδί εκείνο το βράδυ;» ρώτησε. «Ξέρει 

κανείς;»
Ο Ντριτάν απάντησε ότι μάλλον θα πήγε, ή θα προσπάθησε να πάει, παράλληλα 

με το ποτάμι, από τη δυτική όχθη. Για να περάσει από την αμέσως επόμενη γέφυρα 
μετά τις γραμμές, και από εκεί να βγει στην παραλία. 

Η διαδρομή περνούσε ακριβώς από το επίμαχο σημείο.
Η Νάντια είπε τότε ότι ήξερε τι είχε συμβεί. Και τους εξήγησε για τα ελάσματα, 

που έπρεπε να είχαν μπει μα δεν μπήκαν.
Ο ποιητής θυμήθηκε κι αυτός με τη σειρά του: τους αρμόδιους που 

λογομαχούσαν και τη φιγούρα με το κίτρινο αδιάβροχο μέσα στο σκοτάδι.
Ώστε η Νάντια ήταν.
«Κάποιος ήξερε κάτι», είπε αυστηρά – κοιτάζοντας ταυτόχρονα τον Άγγελο. 

«Κάποιος μας έστειλε μήνυμα: Ψάξε εκεί που το ποτάμι ενώνεται με τις γραμμές».



«Εγώ;» διαμαρτυρήθηκε ο Άγγελος. «Εγώ, μπορούσα να ξέρω εγώ, τι θα γινόταν 
με το τρένο και τα ελάσματα;»

Απρόθυμα ο ποιητής συμφώνησε πως όχι, δεν θα μπορούσε. 
Όπως και να ’ταν τα δεδομένα είχαν κιόλας αλλάξει: δεν θα  χρειαζόταν πια να 

τα βάλουν με πωλητές, μεσάζοντες και μπάτσους, με αόρατους «κακούς», δεν θα 
χρειαζόταν, για πενιχρά αποτελέσματα, να κινδυνέψουν ο Σοκόλ και ο Άγγελος, να 
πουν ψέματα η Εύα ή άλλοι. 

Αρκεί η Νάντια να έλεγε δημόσια μια αλήθεια. 
Θα την έλεγε;
Το πρόσωπό της είχε μια έκφραση που κανείς τους δεν είχε ξαναδεί. 

Απροσδόκητα ήρεμη. Τόσο ώστε σχεδόν μεταμόρφωνε τη συνήθως αγχωμένη 
Νάντια.

Προς την πλατεία ανέβαιναν ήδη παρέες με μάσκες. Η Εύα έπρεπε να πάει στο 
φαστφούντ. Ο Άγγελος θα πήγαινε μαζί της, το ίδιο κι ο Σοκόλ με τον Ντριτάν. Πριν 
χωρίσουν με τη Νάντια και τον ποιητή, αντάλλαξαν δυο τρεις χαλαρές κουβέντες. Ο 
Σοκόλ κυρίως έλυσε τη γλώσσα του κι άρχισε να φλυαρεί, διηγούμενος στη Νάντια τι 
έκαναν συνήθως τις Απόκριες. (Στην πραγματικότητα επανόρθωνε για εκείνους τους 
στίχους του Ρεμπώ: τώρα ήταν η ευκαιρία να σπάσει τον πάγο). 

Η Νάντια (ανίδεη για τον πάγο που έπρεπε να σπάσει) όση ώρα της μιλούσε ο 
Σοκόλ κοιτούσε τον Άγγελο. Το ύφος του φανέρωνε βεβαίως επιδοκιμασία, αλλά και 
κάτι άλλο, απροσδιόριστο. 

«Μικρή μου άρεσαν οι Απόκριες με χιόνι», είπε στον ποιητή, όταν 
απομακρύνθηκαν από τους άλλους.

Νύχτα στο Ζάππειο, πρόσθεσε, οι νιφάδες έμοιαζαν με κομφετί. Κι οι 
μασκαράδες ήταν σαν απόκοσμοι στο άσπρο ντεκόρ ανάμεσα στα δέντρα. 

Μπήκαν στο αυτοκίνητο. 
Πώς να ήταν άραγε  «μικρή»;
«Πού πάμε;» τη ρώτησε.
Η σιωπή της βάρυνε παράξενα. Ο ποιητής γύρισε προς το μέρος της 

περιμένοντας, έπειτα ένα κύμα ζέστης απλώθηκε στο στήθος του. Έλυσε το 
χειρόφρενο, τραβώντας το λίγο περισσότερο από ό,τι χρειαζόταν και απαλά 
ξαναρώτησε: 

«Λοιπόν, πού πάμε;»
«Δεν ξέρω γιατί», είπε επιτέλους η Νάντια, «αλλά νομίζω πως θα προτιμούσα το 

σπίτι σου από το δικό μου». 

14

Η άνεση με την οποία έκαναν έρωτα τον εξέπληξε. Σκεπτόμενος μετά ότι οι 
μόλις βιωμένες στιγμές δεν έμοιαζαν με τίποτα από ό,τι είχε φανταστεί, εντόπιζε 
ταυτόχρονα την απροσδόκητη ουσία τους: μια απίστευτη, βαθιά και απροκάλυπτη 
οικειότητα. Σαν από πάντα να ήταν μαζί, σαν να γεννήθηκαν μαζί. 

Οικειότητα που του επέτρεψε να φερθεί διεκδικητικά – σαν να την τιμωρούσε 
για τη στέρηση τόσων χρόνων – και συγχρόνως να υποταχθεί  με τον τρόπο που μόνο 
ο άντρας – από τους δυο αυτός που αναγκαστικά τσακίζεται – μπορεί.

Όσο για τη Νάντια, η έκπληξη ήρθε κυρίως από το γεγονός ότι καθόλου δεν 
ένιωσε να διορθώνει μια παράλειψη, αυτού που κανονικά ήταν να συμβεί πριν 



χρόνια. Αντίθετα ένιωσε πως τα πράγματα ήρθαν ακριβώς όπως έπρεπε: μετά από 
χρόνων διάχυτες μνήμες που την εμπόδιζαν να αγαπήσει ενεργά, αφηνόταν επιτέλους 
με σιγουριά στην παρούσα συγκίνηση, που τώρα μπορούσε να απολαύσει.

Τα ξημερώματα λύθηκε σε ένα βουβό παρατεταμένο κλάμα. Όσο εκείνη έκλαιγε, 
ο ποιητής, ιδρωμένος, τρόμαζε από τους χτύπους αυτού που νόμιζε καρδιά του: 
έβγαιναν από το σώμα της Νάντιας και ηχούσαν σε όλο το δωμάτιο.

Το πρωί δεν είπαν πολλά, εκτός από τα σχόλιά της την ώρα του καφέ. Σχόλια για 
τα πράγματα του ποιητή, που ήταν τόσο λίγα: κυρίως βιβλία και χαρτιά με 
σημειώσεις παντού, ελάχιστα έπιπλα και στους τοίχους πρόχειρες αφίσες. 

Ο ποιητής παρατηρούσε: το φλιτζάνι, καθώς το ύψωνε και με τα δυο της χέρια. 
Τις ρυτίδες στα μάτια. Το πρόχειρο, αποτελούμενο από ένα δικό του φούτερ, ντύσιμό 
της. 

«Θέλω να τις αλλάζω εύκολα», εξήγησε. 
«Εγώ έχω το σπίτι γεμάτο σαβούρες», ομολόγησε η Νάντια. «Ίσως πρέπει να το 

αδειάσω».

Όλη τη μέρα σκόνταφτε στα λιγοστά του έπιπλα και μουρμούριζε δεν το 
πιστεύω. Κι ούτε που διανοήθηκε να γράψει: η γλώσσα του είχε κολλήσει στο 
σταθερό – το σταθερότατο – μηδέν.

15

Αντίθετα από το κοινώς λεγόμενο περί «βάρους ευθύνης», η αλήθεια που 
γνώριζε η Νάντια την έκανε να νιώθει ελαφρότερη. Σαν να είχε σπάσει ένα 
απόστημα, ελευθερώνοντας υποδοχές ζωής.

Αλλαγή που ο Μηλόπουλος, αν και δεν κατανοούσε, διαισθάνθηκε. Στη 
συνάντησή του μαζί της επιδόθηκε με ζήλο σε σχοινοτενείς εξηγήσεις. Λέξεις και 
φράσεις όπως «συλλογική ευθύνη», «ιεραρχικές δομές» και  «διαπλέκονται» έπεσαν 
σαν χοντρά βότσαλα από το στόμα του στο τραπέζι, όμως τα μάτια του όσο περνούσε 
η ώρα στένευαν, σαν θηρίου που απειλείται το σπίτι του. 

Εξασκημένη στη γλώσσα του, η Νάντια υπήρξε αρκετά πειστική ώστε να 
προκαλέσει διαβεβαιώσεις πως κάτι παρόμοιο δεν θα επαναλαμβανόταν. Αγωνιώδεις 
διαβεβαιώσεις: όσο κι αν το ήθελε, ο Μηλόπουλος ούτε μια στιγμή δεν μπόρεσε να 
θεωρήσει μπλόφα την απειλή της πως θα πήγαινε «στους δημοσιογράφους». Απειλή 
που πάντως, με τις διαβεβαιώσεις του, απομακρύνθηκε.

Όταν ξαναμίλησαν μετά από μέρες, κι αφού την ενημέρωσε λακωνικά πως οι 
υπεύθυνοι εντοπίστηκαν και θα πληρώσουν, χρησιμοποίησε και πάλι τη γνωστή 
γλώσσα του. Μα πίσω από τις μακροσκελείς προτάσεις, το μήνυμα ήταν μόνο ότι η 
Νάντια υπήρξε ένα καλό χαρτί στη ζωή του που κάηκε. 

Να λοιπόν που τελικά βρήκε μόνη της μια αλήθεια και την έστησε φάντη 
μπαστούνι μπροστά της. Και δεν έκανε πίσω. Δεν ήταν λοιπόν δειλή.

Και; Τι μ’ αυτό;
Αλήθεια, τι σήμαινε για τον Άγγελο αυτό;
Ιδέα δεν είχε. Αντίθετα, παρά τις εξελίξεις – ή εξαιτίας τους – βρισκόταν σε 

μεγαλύτερη σύγχυση. Το συναίσθημά του για τη Νάντια, μολονότι όλο και πιο βαθύ 
και σημαντικό, του ήταν ακόμα ως προς την ουσία του αίνιγμα. Κι ένιωθε, καθώς 
περνούσε η χρονιά τα περιθώρια να στενεύουν. Το σχολείο τον πλάκωνε, η άνοιξη 
δεν του έδινε χαρά. Δεν είχε όρεξη για κουβέντες και το άγχος τού έπαιρνε τον ύπνο.



Το «Introduction to Mathematical Psychology” απέμεινε μισοδιαβασμένο. 
Σκάλισε παλιά βιβλία – Άντζελα Ντέηβις, «Αν αυτοί έρθουν την αυγή» – που 
αποδείχτηκαν ανάσα, όχι τόσο για το περιεχόμενό τους όσο επειδή του ανακαλούσαν 
στη μνήμη την εποχή που τα πρωτοδιάβασε: ένας ολόκληρος άνθρωπος, ο εαυτός 
του, αναδυόταν από τις σελίδες, αθώος, τρυφερός και παντοδύναμος. Τότε που 
πέρναγε τα καλοκαίρια στην ιχθυόσκαλα και τους χειμώνες διαβάζοντας με βουλιμία.

Τότε. 
Πριν πνιγεί η μαμά του.
Συχνά βόλευε και ξεβόλευε σε διάφορες κρύπτες το πακέτο που εκείνη είχε 

διασώσει, τυλιγμένο σε σωρούς από νάιλον και φυλαγμένο στον αδιάβροχο κόρφο, 
στο θαλασσί μπουφάν. Το βόλευε χωρίς να το ανοίγει. Άλλωστε το περιεχόμενο τού 
ήταν γνωστό.

Κι ήταν και η Εύα. Που ένα βράδυ, παρατηρώντας τον ώρα να χαζεύει, ρώτησε 
έντονα: 

«Αυτή είναι, έτσι;» 
Εννοώντας τη Νάντια. 
Κι ο Άγγελος θύμωσε, κι έπειτα ντράπηκε που θύμωσε.
Κι ήταν κι ο ποιητής. Που γνώριζε τη Νάντια από παλιά.

Ο ποιητής αντιμετώπισε αμήχανος για λίγο καιρό την σύγχυση της ευτυχίας: δεν 
έγραψε γραμμή. 

Ώσπου κατέφυγε λυτρωτικά σε κάτι που λιγόστευε την ευτυχία: τη ζήλια.
Ο Άγγελος.
(Ο Άγγελος, τι;)
Αφέθηκε αρχικά στη δίνη ασταθών ιδεών, έπειτα προσγειώθηκε αποφασιστικά: 

δεν ήξερε τι αντιπροσώπευε ο Άγγελος για τη Νάντια, αλλά αυτή η άγνοια μπορούσε 
να γίνει το έναυσμα για ένα καινούργιο έργο. Για επανασχηματισμό  της Νάντιας και 
του Άγγελου στα δικά του μέτρα. 

Ναι, αυτό ήταν: θα έφτιαχνε ένα έργο, ένα δραματοποιημένο ποίημα, 
εμπνευσμένο από αυτούς.

Δοσμένος στην επεξεργασία αυτής της ιδέας, άρχισε κιόλας να αμελεί τη 
Νάντια: τον επισκέφθηκαν λέξεις.

16

Τη μέρα  της κοινής τους γιορτής (Ευάγγελος κι Ευαγγελία) ο Άγγελος και η 
Εύα οργάνωσαν γλέντι στο φαστφούντ. Δείπνησαν όλοι με μια σπέσιαλ εκδοχή των 
γεμιστών μπιφτεκιών, συνταγογραφημένη από τη γιαγιά-μάγισσα και συνοδευόμενη 
από κρασί και μπίρα. Έπειτα άρχισαν να ψάχνουν ονόματα για το φαστφούντ.

Ανέφεραν το Sweet Home και θυμήθηκαν το μικρό αδερφό του Ντριτάν με 
θλίψη: ό,τι κι αν είχαν καταφέρει, ο ίδιος θα έμενε στη σιωπή. 

Μετά θυμήθηκαν τον αντίπαλο του Sweet Home, το Κόκκινο Στέκι. Κάποιος 
πρότεινε Το Γεμιστό Μπιφτέκι, κι ο ποιητής χαριτολογώντας αντιπρότεινε Το Κόκκινο 
Μπιφτέκι.

Που παραδόξως άρεσε.
Στη μέση μιας παρέας, ο Σοκόλ κόντευε κυριολεκτικά να πνιγεί στα γέλια μαζί 

με όλη την παρέα, με γέλιο ασυγκράτητο και κολλητικό. Αφορμή για πολλοστή φορά 
ήταν η λέξη αλλοδαποί. 

Η Νάντια τους ρώτησε τότε γιατί επιτέλους γελούσαν τόσο με αυτή τη λέξη.



«Δεν ξέρετε;», τη ρώτησαν, αντί για απάντηση. Και κοίταξαν τον ποιητή με 
νόημα.

Ο ποιητής αναγκάστηκε να εξηγήσει: κάποτε, στην τάξη, τους είχε αφηγηθεί μια 
ιστορία σχετική με αυτή τη λέξη. Ιστορία που πρόθυμα επανέλαβε:

«Πριν χρόνια, δούλευα στο Γυμνάσιο τής... (είπε το όνομα ενός νησιού). Μια 
μέρα, λοιπόν, έφτασε σε όλες τις κοινότητες η εξής εγκύκλιος από τη Νομαρχία:

‘‘Παρακαλείσθε να καταμετρήσετε τους αλλοδαπούς στην περιοχή της 
αρμοδιότητάς σας και να μας αναφέρετε τον ακριβή αριθμό’’.

Στην άκρη του νησιού, πάνω στα βράχια, ήταν ένα χωριουδάκι που είχε δεν είχε 
είκοσι μόνιμους κατοίκους. Ο κοινοτάρχης διάβασε την εγκύκλιο κι έξυσε το κεφάλι 
του: είχαν εκείνη τη χρονιά ένα παιδί από την Αλβανία στο χωριό. Εννοείται, 
“παράνομο”.

Ξέρετε το μπουκαλάκι με το μακρόστενο στόμιο από τη μια και τη λαβή από την 
άλλη, που έχουν στα χωριά για να σερβίρουν το λάδι; Αυτό, στο νησί που σας λέω, το 
λένε λοδαπό.

Αφού σκέφτηκε και ξανασκέφτηκε ο κοινοτάρχης, πήρε να χτυπάει μια μια τις 
πόρτες και να ενημερώνει τους συγχωριανούς του: 

“Ο νομάρχης θέλει να μετρήσετε πόσους λοδαπούς έχετε και να μου πείτε”.
Οι κάτοικοι του χωριού δεν έχασαν καθόλου καιρό. Άρχισαν να μετράνε τα 

μπουκαλάκια. Με προσοχή. Να μην τους ξεφύγει κανένα. Έκαναν έπειτα ο καθένας 
τη σούμα του και ανέφεραν στον κοινοτάρχη τους, που έκανε την τελική σούμα. Έτσι 
λίγες μέρες αργότερα, από το χωριουδάκι των είκοσι κατοίκων που ούτε ο χάρτης δεν 
το έχει, έφτασε στο γραφείο της Νομαρχίας η παρακάτω αναφορά: 

“Σε απάντηση της υπ’ αριθμ. τάδε εγκυκλίου σας, λαμβάνουμε την τιμή να σας 
αναφέρουμε ότι στο χωριό μας καταμετρήθηκαν τριάντα δύο αλλοδαποί και ίσως στα 
κελάρια να έχουμε κι άλλους”».

Τα γέλια αντήχησαν στην πλατεία διαπερνώντας τη τζαμαρία του φαστφούντ και 
ξάφνιασαν τις γάτες που έψαχναν εκείνη την ώρα στα σκουπίδια. Το γέλιο της 
Νάντιας απλώθηκε γύρω της σε ομόκεντρους κύκλους πάνω από πιάτα και ποτήρια, 
ανάμεσα στις ανάσες και τον καπνό. Με ζεστά κύματα που γέμισαν τη σάλα, και σαν 
να της πρόσθεσαν – της σάλας – έναν άγνωστης συχνότητας παλλόμενο φωτισμό.

 Πολύ αργότερα, τα πρόσωπα γυάλιζαν ιδρωμένα και οι γλώσσες, εξαντλημένες, 
είχαν βραδύνει τους ρυθμούς τους. Ο Σοκόλ είχε βγάλει τα γυαλιά και το μέτωπό του 
έλαμπε. Είχε πιει πολύ. Φαινομενικά κοίταζε τους λίγους που χόρευαν ακόμα στην 
αυτοσχέδια πίστα. Στην πραγματικότητα κοίταζε προς το βάθος. Το πολύ βάθος. 
Όπως όταν κοίταζε με το νου του το τρένο από την πίσω αυλή της αγοράς. 

Σε μια στιγμή, φέρνοντας την καρέκλα του κολλητά με του ποιητή, απάγγειλε: 
«…Κάποτε, αν θυμάμαι καλά, η ζωή μου ήταν μια γιορτή όπου άνοιγαν όλες οι 

καρδιές, όπου όλα τα κρασιά κυλούσαν. Ένα βράδυ πήρα την ομορφιά στα γόνατά μου.  
Και τη βρήκα πικρή και τη βλαστήμησα...»

Δεν θυμόταν παρά ένα φιλί στο μάγουλο πριν τις διακοπές των Χριστουγέννων. 
Αλλά ακούστηκε τόσο θλιμμένος που ο ποιητής δεν είπε λέξη. Κούνησε μόνο 
αόριστα το κεφάλι, κοιτάζοντας απέναντι. Προς το σημείο όπου χόρευε η Εύα-
Παντμίνι. 

Την είχε ξαναδεί να χορεύει σε ένα σχολικό περίπατο. Κι επειδή την είχε 
ξαναδεί, πρόσεξε στις κινήσεις και την όψη της την αλλαγή. Καθώς αγνοούσε ότι η 
μαμά της είχε πνιγεί στο ποτάμι και ποτέ δεν την είχαν βρει – κι έτσι δεν είχε 
δεδομένα για να σκεφτεί ότι η Εύα-Παντμίνι απαλλασσόταν σταδιακά από ένα 



φάντασμα – έβγαλε κλεφτά το μπλοκ του και κατέγραψε κάτι για την ωρίμαση που η 
άνοιξη φέρνει απροσδόκητα στους εικοσάχρονους.

Ο αυτόκλητος ντιτζέι έβαλε μετά ζεϊμπέκικο. Ο Άγγελος, δίπλα στην Εύα, 
άρχισε το χορό, με το βλέμμα να γλιστράει απέναντι, προς τη Νάντια.

Οι δυο τους, Άγγελος και Νάντια, ιδωμένοι μαζί ήταν αυτή τη νύχτα για τον 
ποιητή η αφορμή του καινούργιου έργου του σε κορυφαία στιγμή της. Κι ας μην ήταν 
παρά η επιβεβαίωση της άγνοιάς του για την όποια αλήθεια: η έκφραση του Άγγελου, 
πιο αινιγματική από ποτέ, δήλωνε θρίαμβο μαζί και υποταγή. 

Όσο για τη Νάντια, στεκόταν ανέκφραστη και, φαινομενικά, αφηρημένη.

Τα συναισθήματα την είχαν βρει τελικά, απροετοίμαστη: πάνω που οι επιλογές 
της άρχιζαν να δρομολογούνται, η σχέση με τον ποιητή τις περιέπλεκε.

Κι ήταν κι ο Άγγελος. Πάντα και τώρα. Εδώ, στο φαστφούντ: ενώ ο χορός του 
έμοιαζε μέρος της γιορτής, η εντύπωσή της πως και με αυτόν ακόμα κάτι της 
ζητούσε, κάτι που εκείνη όφειλε να ξέρει μα δεν ήξερε, γινόταν, παράλογα, σχεδόν 
τρομακτική.

Και τότε της ήρθε. Ο πρώτος πόνος στην κοιλιά. Μαχαιριά. 
Κι έπειτα ο δεύτερος και ο τρίτος. 
Έγειρε χάμω. 
Ο Άγγελος όρμησε και την έπιασε. Στο μεταξύ έσπευσε κι ο ποιητής. Η Νάντια 

ακούμπησε επάνω του εξαντλημένη.
«Να σε πάω στο νοσοκομείο;»
Όχι, ας την πήγαινε σπίτι.



Το τρένο

1

Το έργο του ποιητή άρχισε να παίρνει μορφή. Μα ενώ στην αρχή είχε φανταστεί 
μια σύνθεση με εναλλασσόμενες υπόνοιες χαράς και θλίψης, τελικά οι λέξεις, στις 
μεταξύ τους σχέσεις, σχημάτιζαν έναν κόσμο από εικόνες φωτεινές και ξεκάθαρες. 
Ένα σύμπαν όχι στοιχειωμένο από το άφατο, αλλά γεμάτο ζωντανές παρουσίες.

Τα πρόσωπα ήταν οριστικά εμπνευσμένα από τον Άγγελο και τη Νάντια. Όμως, 
ενώ η Νάντια είχε γίνει και πάλι πηγή έμπνευσης γόνιμη και σαφής – ενώ δηλαδή οι 
ιδέες που του γεννούσε έρχονταν εύκολα και διαυγείς στη συνείδησή του – ο Άγγελος 
παρέμενε ασαφές συμπλήρωμα. Μέχρι που, ποιητικά, έγινε όντως άγγελος: η εύκολη 
λύση του φορέα διττών νοημάτων. Πράγμα που για τον ποιητή ήταν λίγο. 

Ξενυχτούσε, έσβηνε κείμενα, πονούσαν τα μάτια του.
Και συνέχιζε να αμελεί τη Νάντια. 

Λίγο πριν κλείσει το σχολείο για το Πάσχα, η εργασία της ομάδας 
παρουσιάστηκε σε μια εκδήλωση, με καλεσμένα μονάχα τα γειτονικά σχολεία. Ούτε 
δήμαρχοι, ούτε άλλοι φορείς ανακατεύτηκαν. 

Το  Balkan Express, η προσωπική εργασία του Σοκόλ, είχε μεγάλη επιτυχία, και 
μάλιστα είχαν και μια απρόσμενη εξέλιξη: την ώρα που ο Σοκόλ περιέγραφε το 
φανταστικό σταθμό του Βατούμ στη Μαύρη Θάλασσα (τα Βαλκάνια είχαν 
γεωγραφικά επεκταθεί λίγο, για χάρη κάποιων συμμαθητριών), αποδίδοντάς τον ως 
ένα κτίριο σε στυλ αποικιακού μεγάρου, με γύρω του υποτροπικά φυτά και με 
γεφυράκια στην έξοδο ανάμεσα στο πεζοδρόμιο και στο οδόστρωμα για να μην 
πατάνε οι πεζοί στα νερά της βροχής, την ώρα εκείνη η Ιρίνα (η κομμώτρια που τα 
είχε με το παιδί της Πληροφορικής) έβαλε βουβά τα κλάματα. Κι άρχισε να 
περιγράφει στον Άγγελο δίπλα της πώς ήταν όταν έβρεχε στο Βατούμ, ότι όλο έβρεχε 
στο Βατούμ κι ότι απέφευγε να το λέει, όμως της άρεσε πολύ η βροχή, γιατί της 
θύμιζε την πόλη της. 

Γι’ αυτό, όταν έβρεχε και τα άλλα κορίτσια κλείνονταν στα σπίτια τους, εκείνη 
συχνά κατέβαινε μόνη στην όχθη. 

Κι ο Άγγελος τότε θυμήθηκε τη νύχτα της πρώτης βροχής. Όταν η Ιρίνα φώναζε 
προς το συγκεντρωμένο πλήθος, την ώρα που η Εύα, δίπλα στο ποτάμι, θρηνούσε τη 
μαμά της. 

Ο Σοκόλ χάρηκε την επιτυχία του επιφανειακά: η σχολική χρονιά όπου να ’ταν 
θα τελείωνε, κι η Νάντια, που είχε έρθει εκτάκτως και για συγκεκριμένο σκοπό στο 
σχολείο, θα έφευγε. Για πάντα;

«Αν φύγεις εκεί που η θάλασσα σμίγει με μουσικές και με φώτα…» 
Σε ποιον απευθύνονταν τελικά οι στίχοι;
Κι ο ίδιος τι ήθελε; Να φύγει; 
Γιατί; 
Αμφέβαλλε πια. Ο κόσμος ανάμεσα στο ποτάμι και τις γραμμές είχε γίνει φέτος 

πατρίδα του.
Και να που μόλις έγινε αυτό, η Νάντια θα έφευγε.
Το βράδυ μετά την εκδήλωση ο ποιητής τον ρώτησε τι είχε. Μα όταν εκείνος, 

μέσες άκρες, του είπε, ο ποιητής, μετά από μια βαριά στιγμή, απάντησε μονάχα 



βεβιασμένα ότι ο Σοκόλ έθετε το ζήτημα αναφορικότητα ή αυτοαναφορικότητα του 
ποιήματος.

Τα μάτια του Σοκόλ έπαιξαν λίγο πίσω από τα γυαλιά. Το ίδιο βράδυ στο 
φαστφούντ ήπιε τόσο, που αν δεν ήταν ο Άγγελος οι περίοικοι θα καλούσαν το εκατό.

Η άνοιξη, μαζεμένη και κρύα στην αρχή, προς τα μέσα του Απρίλη απλώθηκε 
ζεστή και ηλιόλουστη. 

Αποξέρανε λάσπες. Ανύψωσε οικοδομές που η βροχή εμπόδιζε να υψωθούν. 
Κόλλησε διαφημίσεις νέων προϊόντων, που υπόσχονταν πολύχρωμα εφέ, στο τζάμι 
του κομμωτηρίου. Κι έβγαλε έξω, φρεσκαρισμένα, τα τραπέζια του φαστφούντ.

Το ποτάμι δεν απειλούσε πια για φέτος με πλημμύρα, και ο κόσμος ανάμεσα σ’ 
αυτό και τις γραμμές απέπνεε αέρα ευφορίας. Η θερινή ώρα μεγάλωσε τη μέρα 
απότομα. Τα σχολεία βιάζονταν να κλείσουν. Η κίνηση στα μαγαζιά και τους 
δρόμους όλο και πύκνωνε. Ο κίνδυνος για φέτος είχε περάσει.

Το Πάσχα η Νάντια θα ανέβαινε «επάνω». Επειγόταν να συναντήσει κάποιους 
από τη σχολή, να ξεκαθαρίσει μερικά πράγματα. Το Πανεπιστήμιο θα ήταν κλειστό 
βέβαια, αλλά αυτοί που θα συναντούσε ήταν ντόπιοι, θα περιφέρονταν με τους 
επίσημους στις εκκλησίες.

Κι ο ποιητής θα ανέβαινε «επάνω» για το Πάσχα, στο κάτω κάτω εκεί βρισκόταν 
το πατρικό του σπίτι.  

Το σχολείο έκλεισε από την Πέμπτη, αντί για την Παρασκευή που θα έκλειναν 
τα πρωινά. Το συνηθίζανε στα νυχτερινά να κλείνουν μια μέρα νωρίτερα. Όχι ότι 
υπήρχε σχετική διαταγή, αλλά ήταν άγραφος νόμος.

Το βράδυ της Πέμπτης ο ουρανός ήταν ξάστερος. Τρόπος του λέγειν βέβαια, 
αφού τα αστέρια δεν φαίνονταν εξαιτίας των φώτων. Κυρίως του Λούνα Παρκ και 
της αγοράς. Τα νερά του ποταμού μονάχα γυάλιζαν ήρεμα, ανάμεσα στα έργα για τη 
βελτίωση της ποιότητας ζωής.

Ο ποιητής οδήγησε με κέφι μετά το σχόλασμα στη γεμάτη κίνηση Πειραιώς. 
Τσούλησε σημειωτόν στο μποτιλιαρισμένο λιμάνι χαζεύοντας το συνωστισμό, κι 
έφτασε στην Καστέλα με διάθεση εφήβου που ετοιμάζεται για εκδρομή: θα 
συνταξίδευε με τη Νάντια.

Στο σπίτι ετοίμασε με όρεξη την τσάντα του (ελάχιστα ρούχα και μπόλικα 
χαρτιά) κι έκανε ένα πρόχειρο ντους. 

Έπειτα κατά τη συνήθειά του άνοιξε τον υπολογιστή.

Το ίδιο βράδυ στο δικό της σπίτι η Νάντια ετοίμασε κι εκείνη αποσκευές. Έκανε 
επίσης ντους (λιγότερο πρόχειρο από του ποιητή) και κάθισε κι αυτή μπροστά στον 
υπολογιστή της, με το σύνηθες κακάο στο φλιτζάνι της. 

Κι η Νάντια το ήξερε πως θα συνταξίδευε με τον ποιητή, από μέρες είχαν βγάλει 
μαζί τα εισιτήρια. 

Κι οι δυο τους το ήξεραν πως θα ταξίδευαν παρέα. Γι’ αυτό και ένιωσαν 
μεγαλύτερη από τις άλλες φορές έκπληξη, αντικρίζοντας το τρίτο ψευδώνυμο e-mail, 
που άνοιξαν, το ίδιο εκείνο βράδυ, ο καθένας χωριστά στο ταχυδρομείο τους.

Το e-mail έγραφε:
«Παρασκευή, στο πρωινό Ιντερσίτυ». 

2



Ο ποιητής έφτασε στο σταθμό νωρίς το πρωί, αγόρασε εφημερίδες και 
παράγγειλε καφέ στην καντίνα. Η αποβάθρα ήταν γεμάτη ταξιδιώτες που πήγαιναν 
στα χωριά τους για το Πάσχα. 

Πολύ γεμάτη. Βάραινε. Από τη μονότονη επιστροφή. 
Οργανωμένη με γενεών συνήθειες, η άνοιξη είχε ξεκάθαρο σχήμα. Μέσα του οι 

άνθρωποι – νυσταγμένα βλέμματα, γεμάτες τσάντες – έψελναν νοερά το 
τελετουργικό: όχι, ούτε και φέτος θα κάνουμε το μεγάλο βήμα. Ας μυρίζεις, Απρίλη, ας 
καλείς, η περιπέτεια αναβάλλεται. Για άλλη μια φορά επιστρέφουμε, πειθαρχικοί και  
φορτωμένοι, σαν τα μυρμήγκια, στα πάτρια. 

Η άνοιξη ήταν κόκκινη μεταλλιζέ, στο χρώμα του ιντερσίτυ, κι είχε πεπερασμένο 
ορίζοντα: από το σταθμό της πόλης ως εκείνο του χωριού. 

Για τους περισσότερους. Όχι για τον ποιητή. 
Που από καιρό το υποψιαζόταν, μα από τότε που ξαναβρήκε τη Νάντια 

βεβαιώθηκε, πως ούτε επιστροφή πουθενά, μα ούτε και ταξίδι προς το άγνωστο 
υπάρχει: τα λιγοστά ανοίγματα του σιδερόφραχτου κόσμου κρύβονται μονάχα στο 
χρόνο του καθενός.

Κι επειδή η συνάντησή του με ένα τέτοιο άνοιγμα ήταν πρόσφατη, ο ποιητής 
ένιωθε την αποβάθρα ανάλαφρη.

Πήρε τον πρώτο καφέ της ημέρας και κάθισε σε ένα παγκάκι. 

Αν το καλοσκεφτόταν, από τα παιδικά του χρόνια ταξίδευε. Και μάλιστα πολύ 
μακριά: στο διάστημα. Τις νύχτες ξάπλωνε στην ταράτσα με τις γλάστρες, στο 
πατρικό του και κοίταζε τον ουρανό κι ένα μοναχικό αστέρι στον ορίζοντα λίγο πριν 
ξημερώσει. Από τότε εκεί διάβαζε κάτι που θα μπορούσε να ήταν «Νάντια». 

Αργότερα ήρθαν τα πιο κοντινά ταξίδια. Η ενότητα χάθηκε και στη θέση της 
άρχισε το συναρπαστικό: ο κατακερματισμένος κόσμος, που μέσα του αναζητούσε τα 
δικά του κομμάτια, ένα ένα. Η μνήμη της ενότητας τον συνάρπαζε, εννοείται, μα με 
τον καιρό κατάλαβε πως ποιητής δεν σήμαινε επιστροφή σε αυτήν. 

«Αν όχι εσύ, τότε καμιά», μονολογούσε επί χρόνια, ψάχνοντας στα άδεια χέρια 
του τη μορφή της. Κι ήξερε πως η Νάντια ήταν μόνο η αφορμή: για τη σύνθεση των 
κομματιών της συνείδησης, που ένα ένα τα έβρισκε στον κόσμο, σε μια ενότητα 
καλύτερη από την αρχική.

Τις τελευταίες μέρες το έργο του, αυτό που εμπνεόταν από τη Νάντια και τον 
Άγγελο, είχε πάλι σκαλώσει. Κάτι δεν πήγαινε καλά, κάτι φαινόταν ψεύτικο, όταν 
ξαναδιάβαζε τις σελίδες. Και μπορεί βέβαια η αλήθεια ενός έργου να μη στηρίζεται 
στην αντιστοιχία του προς τα πράγματα, ωστόσο ο ποιητής ένιωθε πως αγνοούσε κάτι 
βασικό, κι ότι αυτό τον εμπόδιζε να τη στηρίξει οπουδήποτε. 

Χρειαζόταν όμως να το μάθει;
Χρειαζόταν να ξαναγράψει το ποίημα;
Ακούμπησε δίπλα του το πλαστικό κυπελλάκι του καφέ και έβγαλε από την 

τσάντα το έργο του. Τι θα έλειπε από τον κόσμο αν το πετούσε στα σκουπίδια;
Σήκωσε το βλέμμα από τα χαρτιά: η Νάντια στεκόταν στην αποβάθρα.

Είχε κόψει κι άλλο τα μαλλιά της και το κεφάλι πρόβαλλε τις γραμμές του πιο 
έντονες. Η υπόλοιπη σιλουέτα ωστόσο, ντυμένη στα τζιν, με την τσάντα στον ώμο κι 
ένα σακ βουαγιάζ στην πλάτη, μισοέσβηνε στο φως δίπλα στις ράγες. Μαύρα γυαλιά 
τής έκρυβαν τα μάτια. 

«Καλημέρα».



Ο ποιητής ανταπέδωσε το χαιρετισμό και σχολίασε τρυφερά την κόμμωση. 
Έπειτα σκέφτηκε: Παρασκευή, στο πρωινό Ιντερσίτυ.

Άραγε, να ήταν αυτή ο αποστολέας των e-mail;
Ανασήκωσε τον καφέ από το παγκάκι για να της κάνει θέση.
Κι αμέσως μετά σκέφτηκε ότι, αν δεν ήταν η Νάντια ο αποστολέας, τότε κάποιον 

άλλο θα έπρεπε να περιμένουν στο ταξίδι αυτό.

3

Η Νάντια έκανε την ίδια σκέψη για τον ποιητή και τα e-mail. Έπειτα, καθώς 
κάθισε δίπλα του, είπε: 

«Επιτέλους, κλείσαμε». 
Και πρόσθεσε πως τον θαύμαζε που έκανε τόσα χρόνια αυτή τη δουλειά.
Δεν ήταν ακριβώς έτσι, μα έτσι μπορούσε να το πει. Δεν τον θαύμαζε, απλώς 

τώρα αφηνόταν να απολαύσει το χάρισμά του να κάνει τους μαθητές να νιώθουν 
καλά, να τους εμπνέει αυτοπεποίθηση κι ελπίδα. Βρίσκοντας σε όλους αρετές και 
προτερήματα και μπορώντας να αγνοεί, χωρίς να φαίνεται, προγράμματα και 
αξιολογήσεις. Χάρισμα που όσο προχωρούσε η χρονιά είχε αποτελέσματα. 

Και που ο ίδιος ο ποιητής το αγνοούσε. Γιατί, ως ενεργός ποιητής, είχε γίνει πια 
καιροσκόπος: ο αρχικός λόγος της ποίησης, δηλαδή η δική του εξέλιξη, είχε 
μεταβληθεί σε όργανό της, δεν μπορούσε πια να ξεχωρίσει το σκοπό από το μέσο.

Απλώς είχε ένα τοπίο μπροστά του. Ένα και μόνο, σκοπό και μέσο μαζί, ως 
μοναδικό τρόπο για να υπάρχει και να εκδηλώνεται.

Ένα τοπίο, ονόματι Νάντια.

Απαντώντας στην απορημένη του έκφραση η Νάντια επιβεβαίωσε ότι τον 
θαύμαζε. Και πρόσθεσε: 

«Εγώ, ξέρεις, βαρέθηκα». Εννοώντας τη δουλειά. 
Ο ποιητής σκέφτηκε πως ίσως επιτέλους η Νάντια έβγαινε από τη φάση των 

εργασιών, των σεμιναρίων και των ομάδων κι έμπαινε στην – πολύ δημιουργική – 
φάση που ο κόσμος ονομάζει τεμπελιά. Της είπε πως μάλλον θα περνούσε ένα 
μεταβατικό στάδιο προς κάτι πιο ενδιαφέρον.

Η Νάντια ετοιμάστηκε να απαντήσει, μα καθώς στράφηκε και τον κοίταξε 
βουβάθηκε: ο ποιητής εκείνη τη στιγμή έλαμπε. Με εκείνο τον τρόπο που έκανε τους 
διευθυντές σχολείων να αναρωτιούνται τι θέλει ένας ποιητής εδώ. Εννοώντας πως 
ένας ποιητής εδώ δεν μπορεί να ελεγχθεί, η υπακοή του δεν είναι παρά μεγαλόψυχη 
σύμβαση.

Σαν να επιβεβαίωνε αυτή τη στάση, ο ποιητής είπε: 
«Κι εγώ βαριέμαι συχνά».
Έπειτα πρόσθεσε πως είχε όμως, πια, συνηθίσει. Και πως φρόντιζε να αλλάζει 

συχνά σχολεία, για να κάνει καινούργιες γνωριμίες. 

Η Νάντια πήρε την εφημερίδα κι άρχισε να την ξεφυλλίζει. Ήθελε να του πει ότι 
και στο Πανεπιστήμιο βαριόταν. Περισσότερο από το σχολείο.

Ότι όχι απλώς βαριόταν. Πνιγόταν.
Το είπε με άλλο τρόπο: 
«Σκέφτομαι να φύγω».
Δεν τη ρώτησε από πού, κατάλαβε. Ούτε όμως τη ρώτησε για πού. Αυτό ήταν 

άλλο πράγμα, μεγαλύτερο. 



Μια πωλήτρια λουλουδιών πέρασε ανάμεσα στο πλήθος στην αποβάθρα. Ο 
ποιητής σκάλισε τα ψιλά του κι αγόρασε ένα τριαντάφυλλο. Η Νάντια το πήρε αδέξια 
με τα δυο χέρια, το σήκωσε λίγο προς τον ήλιο, που βρισκόταν κιόλας ψηλά. Ήταν 
τριαντάφυλλο: λέξη-βασίλισσα μιας γλώσσας παλιάς.

Την ίδια στιγμή το ιντερσίτυ μπήκε σφυρίζοντας στο σταθμό.
Σε λίγο οι ταξιδιώτες βρήκαν τις θέσεις τους, η καντίνα ερήμωσε κι οι υπάλληλοι 

ασχολήθηκαν με πράγματα ρουτίνας. Ο ήλιος απλώθηκε στην αποβάθρα μαζί με τη 
σιωπή, μέχρι το επόμενο τρένο. Και η πωλήτρια λουλουδιών κινήθηκε φορτωμένη 
προς την έξοδο.

4

Καθώς το ιντερσίτυ, λίγα λεπτά αργότερα, διέσχιζε τη γνωστή τους γειτονιά, από 
την αιθαλομίχλη σαν να αναδύθηκε για να τους αποχαιρετήσει ένας μικρός, διάφανος 
θεός: ο ποιητής και η Νάντια είδαν για πρώτη φορά τον κόσμο ανάμεσα στο ποτάμι 
και τις γραμμές από την οπτική γωνία της φυγής.

Έπειτα η Νάντια βάλθηκε να μελετά κάτι χαρτιά με σημειώσεις, που τα είχε 
βγάλει από την τσάντα της και τα είχε ακουμπήσει στο τραπεζάκι της πλάτης του 
μπροστινού καθίσματος. Ο ποιητής κοιτάζοντάς την για πολλοστή φορά θυμήθηκε: 
τότε που εκείνη άκουγε με προσοχή τον Μηλόπουλο. 

Που προσπαθούσε. Που μάθαινε. Με το κεφάλι τεντωμένο, τα χείλη σφιγμένα, 
το βλέμμα ευκίνητο. Χωμένη ανάμεσα σε βιβλία και μαξιλάρια. 

Τρυφερότητα και θυμός τον κατέκλυσαν: Ο Μηλόπουλος; Θεέ μου, ούτε στο 
νυχάκι σου! Όταν σε άγγιζε…

Μη θέλοντας πια να συγκρατηθεί, έσπασε χαμηλόφωνα την ανάλαφρη νάρκη 
του βαγονιού:

«Νάντια, σ’ αγαπώ πολύ».
Είχε σηκώσει τα μάτια της από τα χαρτιά και κοίταζε έξω, όταν τη βρήκε η 

αναπάντεχη κουβέντα.
«Ας το αφήσουμε τώρα», απάντησε μαλακά, ύστερα από λίγες στιγμές.

Έξω περνούσαν οι πεδιάδες και τα βουνά, οι συστάδες των δέντρων και οι σκιές 
στις απαλές πλαγιές. Οι βιοτεχνίες και τα αγροτόσπιτα. Οι αγελάδες. Τα σκουπίδια.

Κι ακόμα, ημιτελείς κατασκευές. Μεγάλες εκτάσεις με πυλώνες.
Καθώς το τρένο ανέβαινε τη ραχοκοκαλιά της χώρας, το μυαλό του ποιητή έχανε 

βάρος και γινόταν ευκίνητο. Η ελαφράδα και μαζί η ένταση, το άνοιγμα του ορίζοντα 
και η δύναμη της καθαρής ματιάς διεύρυναν σταδιακά την αντίληψή του. 
Προνομιούχος και μεγαλόπρεπος, διέσχιζε τη φύση μέσα σε ένα θεωρείο: ο ποιητής, 
οριστικά και από καιρό, δεν ανήκε στη φύση. 

Ανήκε στη λέξη.

Κι εκείνη ακριβώς τη στιγμή, φτάνοντας στο απόγειό της, η σχέση του και μ’ 
αυτήν ακυρώθηκε. Ή, μεταβλήθηκε δραματικά: όπως το ιντερσίτυ άφηνε πίσω του 
μια σκιερή κοιλάδα κι έβγαινε πάλι στην απλωμένη γη, ο ποιητής είδε τα ποιήματά 
του – όλα τα άγραφα ποιήματα – τελειωμένα: ένα σύνολο γεμάτο αρμονία, γλυκύτατα 
πράσινα και απαλά μοβ και καφέ σ’ ένα φόντο καθαρό σαν τον παράδεισο. Σε μια 
ενότητα καλύτερη από την αρχική.



Και κατάλαβε τότε ότι ο τρόπος σύλληψης του κόσμου δεν μπορεί παρά να είναι 
για τον καθένα μοναδικός. Μετά τα πρώτα βήματα, καμιά προηγούμενη ποίηση δεν 
βοηθάει, το ατομικό τοπίο πρέπει να ολοκληρωθεί με τους δικούς του νόμους.

Οι λέξεις βέβαια είναι κοινές. Αναγκαστικά. Με αυτές ποιητές και αναγνώστες 
πορεύονται, όπως μπορούν. Η γλώσσα; Ναι, σημαντικό. Αλλά δεν είναι το κύριο.

Η Νάντια ήταν το κύριο.
Άλλωστε, τα ποιήματά του δεν χρειάζονταν παρά μόνο μια λέξη.
Γιατί, πώς αλλιώς να της το έλεγε; Πώς να της εξηγούσε κάτι από τη συμπάθεια, 

τη στοργή, το ενδιαφέρον; Πόσο σαφής μπορούσε να γίνει απέναντί της;
Όταν ήταν παιδί κοιτούσε το διάστημα κι ένα αστέρι στον ορίζοντα. Υπήρχε 

αρκετή σαφήνεια σε αυτό.
Αργότερα άρχισε τους πειραματισμούς. Με μια γραφή-φόβο θανάτου, ταγμένη 

να νοηματοδοτεί την απουσία της.
Τώρα όμως ό,τι φράσεις κι αν συνδύαζε δεν έμοιαζαν παρά με λεπτό επίστρωμα 

από ηχητικά σημεία. Έστω με σύνολο κυματισμών που μετέβαλλαν απαλά την 
εντύπωση, μα άφηναν τον πυρήνα αμετάβλητο: ό,τι και να έγραφε ο ποιητής, δεν 
ήταν παρά επιφανειακή δομή του σ’ αγαπώ.

Θα μπορούσε να ήταν γιγάντιος ανοιχτός εγκέφαλος με το σκοτεινό εσωτερικό 
του να χάσκει, και πάνω του μια συσκευή που, στην κατάλληλη υποδοχή, ανίχνευε 
δεδομένα: το ιντερσίτυ περνούσε την ατσάλινη γέφυρα πάνω από τη χαράδρα. 

Κι από το ποτάμι που τη διέσχιζε.
Έπειτα χαμήλωσε την πορεία του πλάι στο ποτάμι, και σε λίγο ξεμάκρυνε. Στον 

ανοιχτό αγρό, ανθάκια συγκροτούσαν τη γραμματική τους, πυρακτωμένα. Λίγα 
χιλιόμετρα αργότερα εργάτες κουβαλούσαν ξύλα δίπλα στις ράγες. Χωριά 
σκαρφαλωμένα στις πλαγιές εναλλάσσονταν.

…πόλεις που αγάπησα, κλειστές
Ανάμεσα σε υψώματα ή σε μικρούς καταυλισμούς
Σπίτια που ανοίγονται κρυφά στον κάμπο…

Εικόνες πολυδιαβασμένες. Ο ποιητής βαρέθηκε. 
Η όψη του ωστόσο μάλλον φανέρωνε τη συνάντησή του με κάποια ιδέα. Γιατί 

μόλις στράφηκε προς τη Νάντια – που είχε παρατήσει τη μελέτη των σημειώσεων – 
εκείνη τον ρώτησε εύθυμα:

«Λοιπόν;»
Λοιπόν, προσπάθησε να της εξηγήσει. Για τον τρόπο σύλληψης του κόσμου, που 

δεν μπορεί παρά να είναι για τον καθένα μοναδικός. Ασχέτως λέξεων.
Η Νάντια δεν ήξερε τι να πει. Υπό την επήρεια του ταξιδιού προς το βορρά, 

σκεφτόταν εκείνη την ώρα το είσαι όμορφη του Μηλόπουλου. 
Και τότε, ακούγοντας τον ποιητή να μιλάει για τον ατομικό κόσμο του καθενός 

και τις λέξεις, για πρώτη φορά ερμήνευσε αλλιώς το είσαι όμορφη. Που μέχρι τότε το 
μετέφραζε με βάση τα δικά της συμφραζόμενα, το δικό της κόσμο. Όπου το είσαι  
όμορφη σήμαινε αξίζεις, απαντούσε δηλαδή στο υπ’ αριθμόν ένα για την ίδια 
ερώτημα. Όμως στον κόσμο του Μηλόπουλου υπήρχε τέτοιο ερώτημα; Υπήρχε το 
ερώτημα αν η Νάντια αξίζει; Η, μήπως – στον κόσμο του Μηλόπουλου – το είσαι  
όμορφη σήμαινε απλώς θέλω να σε γαμήσω;

Καθώς το ιντερσίτυ διέσχιζε τη χώρα κάθετα προς την πορεία του ήλιου, 
λάμποντας κι από τις δυο πλευρές,  η Νάντια νόμισε ότι τώρα μετέφρασε σωστά. 



Όχι μόνο το είσαι όμορφη που έλεγε ο Μηλόπουλος. Αλλά και το εδώ υπάρχει  
μια πραγματικότητα που είπε ο Άγγελος εκείνο το αποκριάτικο βράδυ, όταν, στην 
κρύα αίθουσα του σχολείου, συζητούσαν τον πνιγμό του αδερφού του Ντριτάν.

Ο Άγγελος εκείνο το βράδυ δεν εξέφερε γνώμη περί πραγματικότητας, απλώς 
δήλωσε στη Νάντια περιμένω να κάνεις εσύ κάτι για αυτήν την πραγματικότητα.

Δηλαδή, της είπε αξίζεις. 
Ή, είσαι όμορφη.

5

Η πόρτα στο βαγόνι-μπαρ ανοιγοκλείνει με θόρυβο, καθώς κόσμος 
μπαινοβγαίνει συνέχεια. Τη στιγμή που ο ποιητής κι η Νάντια την ανοίγουν και 
μπαίνουν, το τρένο κυλάει ακριβώς δίπλα στη θάλασσα διασχίζοντας την πεδιάδα 
πριν από τη γη του βορρά. Στον τοπικό σταθμό η αποβάθρα είναι γεμάτη επιβάτες 
που πάνε στα χωριά τους. Με δυσκολία κινούνται ανάμεσα στα έργα ανάπλασης του 
σταθμού. Την πόλη οι Κρουπ και τα κρουπάκια καλλωπίζουν στον αιώνα των αιώνων, 
μα ο ποιητής δεν αρκείται πια στα συναισθήματα των άλλων, ας είναι και του 
Μαγιακόφσκι. Κι ενώ παλιότερα θα ταυτιζόταν εύκολα με το πλήθος, ονειρευόμενος 
μαζί του μια ξανθή αμμουδιά, τώρα χαίρεται που η ζωή είναι εδώ, στο ατσάλινο 
οικοδόμημα του μέλλοντος με τα διαρκώς ημιτελή έργα. 

Το κάστρο της περιοχής δεσπόζει στο βάθος. Οι Κρουπ του παρελθόντος είχαν 
κάνει καλή δουλειά: ήταν ακόμα σχεδόν ανέπαφο. 

Κάποτε, μικρός, σε σχολική εκδρομή, το είχε ανέβει. Ο δάσκαλός τους επέμενε, 
σ’ εκείνη την επίσκεψη, να μιλά διαρκώς στα παιδάκια για τις απάνθρωπες συνθήκες 
κάτω από τις οποίες είχαν δουλέψει, πριν αιώνες, οι άμοιροι χτίστες του κάστρου. Μα 
το παιδάκι-ποιητής είχε σταθεί παράμερα, μαγεμένο: βρισκόταν σε έναν απίστευτο 
εξώστη, που από τη μια πλευρά του έβλεπε χειμώνα, κρυσταλλωμένα χιόνια με 
σύννεφα, κι από την άλλη άνοιξη και πέλαγος, ένα απέραντο αστραφτερό βαθύ μπλε. 

Κοιτάζει τώρα τη ίδια – τρόπος του λέγειν – θάλασσα, καθώς το τρένο κυλάει 
δίπλα της. Νιώθει το ίδιο μαγεμένος. Καμιά σκαπάνη μουσικού δε θα σε βρει τόσο 
βαθιά στο αίμα, σκέφτεται αθέλητα το στίχο του αγαπημένου του. Απέναντι η Νάντια, 
καθισμένη στο σκαμπό μπροστά  στο φαρδύ παράθυρο, ακουμπάει το βλέμμα στην 
πεδιάδα και το κάστρο. (Ή στις λαθραίες χαρακιές παλιών επιβατών στο πλαίσιο 
κάτω από το τζάμι).

«Ξέρεις, για σένα ήρθα φέτος στο σχολείο», της λέει πλησιάζοντας.

Στράφηκε, το βλέμμα της εξεταστικό. 
«Εσύ λοιπόν έστειλες τα μηνύματα;»
«Όχι», απάντησε ενοχλημένος – γιατί άλλαζε θέμα;
Και, ώστε κι εκείνη είχε λάβει μήνυμα; Ή τον παραπλανούσε, όντας η ίδια ο 

αποστολέας;
 «Νάντια, δεν είμαστε παιδιά».
 «Εντάξει», συμφώνησε εκείνη, «δεν είμαστε παιδιά». Και συμπλήρωσε 

κοιτώντας αλλού:
«Έχω κάτι εκκρεμότητες… Πρέπει να πάρω αποφάσεις, με συγχωρείς».
Τώρα τι του έλεγε; Στο κάτω κάτω, μόνη της ήταν, δεν ήταν; Πού ήταν ο φίλος 

της; Δεν κατάλαβε να έχει κάποιον.
Ή μήπως ο Μηλόπουλος…ακόμα…αλλά, μου είχε πει…
 «Σίγουρα δεν έστειλες εσύ τα e-mail;» επέμεινε ωστόσο η Νάντια.



Κατάλαβε ότι για κάποιο λόγο αυτό την απασχολούσε. Κι ακόμη ότι δεν τον 
παραπλανούσε – δεν τα είχε στείλει εκείνη. Τέλος κατάλαβε ότι είχε δίκιο να τον 
υποψιάζεται: της έκανε εξομολόγηση Παρασκευή στο πρωινό Ιντερσίτυ. Όπου 
βρίσκονταν οι δυο τους μαζί, ύστερα από τόσον καιρό, στο ταξίδι για το βορρά.

Για το παρελθόν. 
Ήθελε να της πει ότι το παρελθόν δεν τον ενδιέφερε, ότι μόνο το παρόν τον 

ενδιέφερε. Κι ότι βέβαια δεν ήταν τόσο ανόητος ώστε να στέλνει δεξιά κι αριστερά 
ανώνυμα e-mail.

Το είπε. 
Χωρίς να ξέρει ότι η Νάντια, εκείνη τη στιγμή, με το ζόρι τον άκουγε: καθώς το 

ιντερσίτυ πλησίαζε τον προορισμό του, οι μνήμες άρχιζαν τακτική επίθεση.

Πρώτα το παράθυρο. 
Στην κορνίζα του η θάλασσα με τα ακίνητα καράβια στο βάθος. Πρώτη φορά η 

Νάντια αναρωτήθηκε: τι ακριβώς άκουγε τότε πραγματικά – πλην του είσαι όμορφη – 
από όλα όσα της έλεγε ο Μηλόπουλος;

Δεύτερη μνήμη, το πρόσωπό του. Τι αλήθεια είχε καταλάβει από αυτόν; Είχε 
άραγε κάποιον πόνο, που δεν μοιράστηκε με κανέναν ποτέ; Ούτε και με εκείνη, κι ας 
πέρασαν μαζί – όχι μαζί, ταυτόχρονα – τα «καλύτερά τους χρόνια»;

Τρίτη μνήμη, ο ποιητής τότε. Εκείνο το απόγευμα της άνοιξης. Που την είχε 
κοιτάξει τόσο καθοριστικά, κι ύστερα είχε φύγει.

Καθώς το ιντερσίτυ έτρεχε ανελέητα, η Νάντια σκέφτηκε για πρώτη της φορά 
και τους δυο μαζί, σαν παιδιά της. Με στοργή. Κι αμέσως – αναπόφευκτο για 
«μητέρα» – ένιωσε ένοχη: κανείς από τους δυο τους δεν έφταιγε για ό,τι έγινε, δική 
της ήταν η ευθύνη, για όλα.

Έπειτα η στοργή της στράφηκε σπλαχνικά προς τον εαυτό της: αχ, μικρούλα 
Νάντια, των είκοσι και κάτι! Είχε περάσει τότε δύσκολες μέρες, κι ούτε ο ποιητής 
ούτε ο Μηλόπουλος ήταν στο πλάι της. Μονάχα συγγενείς κι εκείνη η κάπως 
παράξενη, αλλά πολύ εγκάρδια και εξυπηρετική νοσοκόμα.

 
«Τι ξέρεις για τον κόσμο στο ποτάμι;»
Η ερώτηση τον βρήκε απροετοίμαστο. Το είχε σχεδόν ξεχάσει πως τα άλλα δυο 

ψευδώνυμα μηνύματα, εκτός από το τελευταίο, έκαναν λόγο για το ποτάμι.
«Τι εννοείς;»
«Είπες για παρελθόν. Ότι δεν σε νοιάζει το παρελθόν. Τι ξέρεις για τον κόσμο 

στο ποτάμι;»
Τι ήταν αυτά που του έλεγε; Ποιο ποτάμι; Ποιο παρελθόν;
«Εγώ απλώς εννοούσα…», ετοιμάστηκε να πει. 
Μα δεν πρόλαβε.
Η πόρτα άνοιξε για πολλοστή φορά και στο μπαρ του ιντερσίτυ μπήκε ο 

Άγγελος. 

6

Αρκετές ώρες πριν, όταν το τρένο σταμάτησε στο σταθμό κοντά στο ποτάμι, κι 
ενώ ο ποιητής και η Νάντια νόμιζαν πως έβλεπαν ένα διάφανο θεό να εξατμίζεται 
πάνω από τη γειτονιά του σχολείου, ο Άγγελος, καθόλου διάφανος μα εύθραυστος 
σαν γυαλί, ανέβηκε με αγωνία στο τρένο.



Μια φορά μόνο είχε ξανακάνει το ταξίδι με το ιντερσίτυ. Στρατιώτης. Όλες τις 
άλλες – στρατιώτης πάλι – τις είχε κάνει με μουντζούρηδες. Οι μνήμες του από τρένα 
κατακλύζονταν από ατέλειωτες νύχτες στριμωξίδι ανάμεσα σε μετανάστες, 
φαντάρους και μεθυσμένους, που προσπαθούσαν να αποφύγουν τον βλοσυρό 
ελεγκτή. Συχνά τα τρένα εκείνα σταματούσαν στην ερημιά, στο απόλυτο σκοτάδι, κι 
ο Άγγελος, μέσα στη νάρκη από την κούραση, νόμιζε ότι ήταν άσκηση του λόχου κι 
ότι από στιγμή σε στιγμή θα τους κατέβαζαν και θα τους διέταζαν να συνεχίσουν, σε 
πλήρη εξάρτυση, με τα πόδια. Άλλοτε αναγκαζόταν να κάνει το ταξίδι όρθιος, κι όταν 
δεν άντεχε άλλο καθόταν κατάχαμα στον στενό διάδρομο, που μύριζε από τη βρόμα 
αιώνων. Ήταν η εποχή της ζωής του που το μέλλον είχε ξεθωριάσει, ζούσε επί 
δώδεκα μήνες το παρόν. Το σκληρό όχι τόσο για τις συνθήκες, όσο για την 
απογοήτευση που του γεννούσαν οι άνθρωποι. Γι’ αυτό είχε αποφασίσει τότε να μην 
ξανανέβει σε τρένο: το τρένο αντιπροσώπευε τον κίνδυνο να τον τσακίσει η 
απογοήτευση.

Μα όταν ξαναγύρισε στη γειτονιά του και στο δώμα, στην Εύα-Παντμίνι και 
στην πλατεία με το φαστφούντ – και πιο πολύ όταν γράφτηκε στο σχολείο και 
συνάντησε εκεί τον Σοκόλ – η ζωή ξανάγινε ωραία. 

Ώσπου ήρθε η Νάντια. 
Κι ο Άγγελος να που ξανανέβαινε για χάρη της σε τρένο. 

Ήταν ιντερσίτυ, πάντως. Με τις ανέσεις του. Είχε φροντίσει να βγάλει το 
εισιτήριο από μέρες. Κι είχε επίσης φροντίσει να στείλει εγκαίρως το τρίτο – και 
μόνο ουσιαστικό – e-mail.

Δεν καμάρωνε που έστελνε ψευδώνυμα μηνύματα, μα ούτε κι ένιωθε ιδιαίτερα 
ένοχος, ήταν βέβαιος πως όταν εκείνη μάθαινε θα τον συγχωρούσε. 

Το πρώτο, το ψάξε στο ποτάμι, γεννημένο από τη μνήμη του πνιγμού της 
μητέρας του, την εικόνα της όπως τη βρήκαν, με το θαλασσί μπουφάν, νόμισε 
κάποιες στιγμές ότι ήταν γραμμένο στο πρόσωπό του. Όταν έγραψε το δεύτερο 
μήνυμα, το ψάξε εκεί που το ποτάμι ενώνεται με τις γραμμές, εννοείται πως αγνοούσε 
τα πάντα για τους αρμόδιους των υπουργείων και τα ελάσματα, είχε απλώς 
εμπνευσθεί το μήνυμα από αυτό που είχε πει ένα βράδυ ο Σοκόλ την ώρα που 
έβγαιναν από την τάξη.  Ο Σοκόλ είχε πει το ποτάμι είναι σκοτάδι κι όταν η Νάντια 
ρώτησε και το φως πού είναι;, ο Σοκόλ είχε απαντήσει ότι το φως ήταν το τρένο. 
Δηλαδή κατά ένα τρόπο οι γραμμές. Ο Άγγελος είχε στείλει ένα μήνυμα που για τον 
ίδιο έλεγε ψάξε εκεί που ενώνονται το σκοτάδι και το φως κι αυτό ήταν όλο, ό,τι 
ακολούθησε δεν ήταν παρά σύμπτωση. Που πάντως δεν τον εντυπωσίασε και πολύ, 
αφού στη ζωή του είχε ήδη έρθει η μεγαλύτερη σύμπτωση που μπορούσε να υπάρξει, 
η Νάντια. Άλλωστε δεν πίστευε και τόσο στην τύχη: από τους δικούς του χειρισμούς 
εξαρτιόνταν όλα.

Με το τελευταίο e-mail την προετοίμαζε, και μαζί τον εαυτό του. Καθιστώντας 
το ραντεβού σχεδόν αναπόφευκτο, μια και το μήνυμα στάλθηκε όχι μονάχα αφότου 
έγινε γνωστό πότε θα ταξίδευε η Νάντια και για πού, αλλά και αφού είχαν βγει όλα τα 
εισιτήρια.

Κι έτσι τώρα μετά από ώρες μοναχικού ταξιδιού, γεμάτου προσμονή, βρισκόταν 
στο βαγόνι-μπαρ του ιντερσίτυ μαζί της. 

Η Νάντια αντιγύρισε έκπληκτη την καλημέρα, κι ύστερα αντάλλαξε βλέμμα με 
τον ποιητή: να ποιος έστελνε, λοιπόν, τα e-mail.

7



Πήγαινε να δει ένα φίλο του, τους εξήγησε. Από το στρατό. Και ήταν ευκαιρία 
να γνωρίσει και την πόλη. 

Έπειτα στάθηκε μπροστά στο φαρδύ παράθυρο κοντά τους. Στάθηκε 
φαινομενικά με άνεση. Τα φλιτζάνια κινήθηκαν διαγράφοντας κύκλους, τα χέρια 
ακούμπησαν στον χαραγμένο πάγκο. Η Νάντια έσφιγγε νευρικά τα χείλη, αλλά 
ταυτόχρονα έδειχνε να χαίρεται. Ο ποιητής ένιωσε περιττός, μα και μια τάση να θέλει 
να την προστατέψει.

Από τι;
Θα μπορούσε να είναι μητέρα σου, σκέφτηκε με κακία. Και συμπλήρωσε με 

λύπη: Ναι, αλλά δεν είναι.
Είπαν δυο τρεις κουβέντες χωρίς σημασία, άδειασαν τα φλιτζάνια, πρόσεξαν ότι 

το προσωπικό μάζευε τα σκουπίδια. Τέλος πίσω από το τζάμι είδαν να περνάνε 
άναρχα τα κτίσματα στις παρυφές της πόλης.

Στην αποβάθρα ο Άγγελος τής κράτησε το σακ βουαγιάζ. Δεν ήταν βαρύ κι ο 
ποιητής σκέφτηκε πως ο νεαρός έκανε τον ευγενικό με σαχλαμάρες. 

Κινήθηκαν προς τη σάλα με τα εκδοτήρια. Έξω στο δρόμο, διακρίνονταν 
σκάμματα και σκαλωσιές, φάσεις των έργων ανάπλασης κι αυτού του σταθμού. 

«Να βρεθούμε, όσο θα είμαστε εδώ», ακούστηκε ο Άγγελος. «Να πιούμε έναν 
καφέ».

Ο ποιητής στράφηκε σχεδόν θυμωμένος. Τον είδε να κάνει μια κίνηση σαν να 
ήθελε να προσθέσει κάτι, δεν είπε ωστόσο παρά μόνο γεια, καθώς η Νάντια, στην 
έξοδο ήδη, έκανε σήμα σε ένα ταξί. Ο Άγγελος απέμεινε να κοιτάζει το ταξί κι ο 
ποιητής απέμεινε να κοιτάζει τον Άγγελο με το θυμό του εξατμισμένο: δεν ήταν παρά 
ένα παιδί. 

Ένα γενναίο παιδί.
«Την ξέρεις την πόλη;» τον ρώτησε. «Να σε βοηθήσω να βρεις το φίλο σου».  
Στη σάλα ταξιδιώτες, καθισμένοι κατάχαμα, φλυαρούσαν ανοιγοκλείνοντας 

σάκους. Στα εκδοτήρια ουρές, φωνές και διαμαρτυρίες. Βερνικωμένη ωστόσο κι 
ακίνητη στο βάθρο της, μια ατμομηχανή-αντίκα υπενθύμιζε σε κάποιους την 
ισορροπία της σιωπής.

Ο Άγγελος δεν άκουσε τον ποιητή. 
Δεν ήταν αγενής, απλώς δεν τον άκουσε. Κοίταζε με ένταση προς την πόρτα από 

όπου μόλις είχε βγει η Νάντια. Τη φαντάστηκε καθισμένη με άνεση στο μπλε ταξί, 
ένιωσε το βλέμμα της να χαιρετά με οικειότητα την άγνωστή του πόλη.

Ζήλεψε. Λυπήθηκε. Σκίρτησε.
Και σκέφτηκε για πρώτη φορά ολόκληρη, αποφασιστική και αδιάλλακτη, την 

καίρια πρόταση. Υποκείμενο-ρήμα-κατηγορούμενο. 
Συμπερασματικό. Με ιδιαίτερο βάρος.
Και, πάνω από όλα, κτητικό.
Τη σκέφτηκε και τη διατύπωσε νοερά μα ολοκάθαρα: αυτή είναι, λοιπόν, η 

μητέρα μου.

8

Η Άνω Πόλη έμοιαζε ακίνητη στο χρόνο, παρά τις αλλαγές σε μαγαζιά, κυρίως 
ταβέρνες, και τους χρωματισμούς των σπιτιών που ανανεώνονταν. Ήταν το κάστρο 
κυρίως που έδινε αυτή την εντύπωση του ακίνητου: είχε αποκρυσταλλωθεί ως εικόνα 
από πολύν καιρό. 



Κι ακόμη ήταν η θάλασσα, απλωτή ως τον ορίζοντα – πόσο μπορεί στα μάτια 
μας να αλλάξει η θάλασσα; Ας αυξάνονταν τα πλοία, ας υψώνονταν, με θόλους και 
με τρίγωνα και πάντα ημιτελή, από το λόφο μέχρι το λιμάνι, τα έργα που θα 
αναβάθμιζαν την ποιότητα της ζωής. Το κάστρο και η θάλασσα επικρατούσαν.

Ήδη υπό την επήρειά τους η σκέψη του ποιητή, καθώς αργοβάδιζε στα σοκάκια, 
είχε απομακρυνθεί από τη Νάντια και τον Άγγελο. Ακόμα και οι μνήμες του 
παράθυρου – να το, εδώ ήταν, απαράλλαχτο σχεδόν, μονάχα το κούφωμα ήταν 
φρεσκοβαμμένο, κι από ό,τι πήρε το αυτί του τώρα στο σπίτι κατοικούσαν 
μετανάστες – αχνοσβήνανε μπροστά στις νέες εντυπώσεις.

Πήγε ως εκεί περιμένοντας τη νοσταλγία να εκδηλωθεί λυτρωτικά, μα αντί γι’ 
αυτό οι αναμνήσεις, εξαντλημένες από χρόνων επεξεργασία, υποχώρησαν και στη 
θέση τους ήρθαν καινούργιες σκέψεις.

Το κάστρο και η θάλασσα λοιπόν. Πάνω από όλους και όλα. Πάνω από Άγγελο, 
Νάντια –Νάντια;– πάνω και από τη λάμψη της. Πάνω ακόμα και από το ατομικό του 
τόσο πρόσφατα φωτισμένο τοπίο, όπου τα ποιήματά του είχαν εμφανιστεί για μια 
στιγμή τελειωμένα.

Το κάστρο και η θάλασσα, ο ακίνητος χρόνος.
Τα κάστρα όμως στεγάζουν χαμένες ψυχές. 
Σαν τον Μηλόπουλο, τη χαμένη ψυχή της ιστορίας.
Μήπως είχε έρθει  η ώρα για Το Ποίημα του Μηλόπουλου; 
Ο κόσμος για απειροστή φορά δεν είχε λέξεις. Ο ποιητής στεκόταν ριψοκίνδυνα 

σε μια έπαλξη κι αφουγκραζόταν, σχηματισμοί του νου ζητούσαν επιτακτικά να 
βγουν στο φως.

Στο βάθος η γειτονιά του με το πατρικό. Με την ταράτσα από όπου μικρός 
έβλεπε τα ξημερώματα στον ορίζοντα ένα αστέρι που μπορεί να το έλεγαν Νάντια.

Ένα ποίημα φτιαγμένο από Λέξεις-του-Μηλόπουλου, λοιπόν; Ένα αντιποίημα, 
δηλαδή; Ποίημα φαινομενικά χωρίς αγάπη;

Και ποια θα ήταν η διέξοδος – καθότι ποίημα χωρίς αγάπη αποκλείεται να 
υπάρχει;

Καθώς οι κουζίνες της Άνω Πόλης έψηναν φαγητά, στο νου του ήρθαν, αχνιστά, 
πιάτα της μάνας του. Έβαλε τα γέλια: να η διέξοδος. 

Έπρεπε έτσι κι αλλιώς να κατέβει. Θα τον περίμενε με αδημονία, πάνω από 
χρόνο είχε να τον δει.

Στο λεωφορείο θυμήθηκε την στιχομυθία που είχε νωρίτερα με τον Άγγελο: 
μόλις βγήκαν από το σταθμό, κι αφού του υπέδειξε τον ευκολότερο δρόμο για το φίλο 
του, τον πήγε σε ένα μπουγατσάδικο. Η μυρωδιά από ζάχαρη και κανέλα ήταν πάντα 
ίδια, μα η γεύση του φάνηκε αλλιώτικη, προς το ευτελέστερο.

Ο Άγγελος εννοείται δεν κατάλαβε τη διαφορά. Απόλαυσε το έδεσμα κι άφησε 
τα ψίχουλα να πέσουν ανέμελα στην μπλούζα του και το παντελόνι. Ο ποιητής τότε 
τίναξε τα ψίχουλα από το δικό του παντελόνι, όπου επίσης είχαν πέσει ανέμελα, κι 
έκανε ανάλαφρα μια σχετική παρατήρηση στον Άγγελο.

«Δεν χρειάζομαι γονείς», του αντέτεινε με αναπάντεχη αγένεια εκείνος.
Ο ποιητής ξαφνιάστηκε.
«Φυσικά και δεν χρειάζεσαι», απάντησε ωστόσο εύθυμα. «Κανείς στην ηλικία 

σου δεν χρειάζεται». 
Αργότερα ίσως, συμπλήρωσε νοερά. 

Ο ήλιος τύφλωνε στην παραλία με τα καφέ. Στην προκυμαία, κορίτσια 
στέκονταν κόντρα στον άνεμο που κατέβαινε από το βουνό. Κι όσο για το καϊμάκι, η 



μυρωδιά του έβγαινε μέχρι και από τους υπονόμους. Τα κόκαλα του ποιητή 
αναγνώρισαν ευτυχισμένα την παιδική τροφή τους. Στάθηκε με την πλάτη στον ήλιο 
και τηλεφώνησε στη μάνα του πως έφτανε.

9

Τυφλωμένος επίσης από τον ήλιο, ο Άγγελος κοίταζε στην ίδια παραλία τους 
ανθρώπους: σκιές με φόντο λάμψεις του νερού. 

Αν δεν ξεκαθάριζε πρώτα μαζί της, θα το έλεγε ποτέ σε κανέναν; Ότι η Νάντια 
ήταν η μητέρα του; 

Όχι. 
Γιατί δεν ήταν «η μητέρα του». Ήταν η Νάντια: ένας άνθρωπος με μυστικά, που 

εκείνος δεν θα μπορούσε να προδώσει.
Ένας πωλητής ξέστηνε τον πάγκο του, άδειο πια από κουλούρια. Παρά τη 

μπουγάτσα, ο Άγγελος πεινούσε.
Λίγο πριν, ακριβώς στις μπουγάτσες, μια άλλη σκέψη, από τις βασανιστικές τον 

τελευταίο καιρό, του είχε ξανάρθει στο νου: άραγε ο ποιητής το ήξερε ότι η Νάντια 
κάποτε γέννησε ένα παιδί; 

Κι αν είμαι δικός του γιος; είχε αναρωτηθεί για πολλοστή φορά.
Το μόνο που γνώριζε από μικρός για τον πραγματικό του πατέρα ήταν πως 

εκείνος αγνοούσε πως είχε παιδί. Τίποτε άλλο, ούτε ποιος ήταν ο πατέρας αυτός. 
Μέχρι που ο Σοκόλ του είπε ότι η Νάντια γνωριζόταν με τον ποιητή από παλιά. Τότε 
ήταν που ο Άγγελος αναστατώθηκε: Κι αν είμαι δικός του γιος;

Πάνω σε αυτές ακριβώς τις σκέψεις ο ποιητής του είχε κάνει στα αστεία 
«παρατήρηση» για τα ψίχουλα της μπουγάτσας. Κι αυτός του είχε αντιγυρίσει, 
μάλλον απότομα, ότι δεν χρειαζόταν γονείς.

Το θυμήθηκε τώρα και ντράπηκε. 
Θυμήθηκε ωστόσο και την απάντηση: «Κανείς στην ηλικία σου δεν χρειάζεται».

Μπροστά του η θάλασσα. Τα ακίνητα καράβια. Λοιπόν, και τι τη χρειάζομαι μια 
μητέρα; 

Δεν πεινούσε πια. 
Εγώ έχω μητέρα. Είχα δηλαδή, πριν πεθάνει. Τη σωστή. 
Είχε αυτή που πήγε και πνίγηκε η χαζή, για να διασώσει τα έγγραφα που θα του 

φανέρωναν, αν ο ίδιος το απαιτούσε, την ταυτότητα της Νάντιας. Φωτοαντίγραφα 
δηλαδή από το περίφημο εκείνο μουσκεμένο μητρώο του μαιευτηρίου, μαζί με 
κάποιες σημειώσεις της μαμάς του. Χαρτιά που μέχρι τη νύχτα του πνιγμού ο 
Άγγελος αγνοούσε την ύπαρξή τους στο σπίτι, και που η μαμά του είχε φροντίσει να 
εξασφαλίσει, όχι βέβαια επειδή πρόβλεψε την ίδια την πλημμύρα που θα την έπνιγε, 
μα για να μη χρειαστεί ποτέ να έρθουν, ο Άγγελος και η Νάντια, στην άβολη θέση 
μιας επίσημης έρευνας.

Δεν έπαθε πάντως και κανένα σοκ με την αποκάλυψη των εγγράφων: γνώριζε ότι 
ήταν υιοθετημένος. Κι αν η ανώνυμη, μυθική οντότητα που λέγεται «βιολογική 
μητέρα» έγινε με την αποκάλυψη πρόσωπο με ονοματεπώνυμο, μόλις πέρασε η 
πρώτη συγκίνηση ούτε αυτό ήταν πια σοκ. Το σοκ ήταν το γεγονός ότι αυτή που τον 
μεγάλωσε θεώρησε άξιο ακόμα και να πνιγεί, για να του εξασφαλίσει την άνεση να 
βρει όποτε το θελήσει τη Νάντια. 

Μετά από αυτό, ασφαλώς και θα πήγαινε να τη βρει. Όταν θα ένιωθε έτοιμος. 



Μα  η Νάντια τον πρόλαβε: ήρθε στο σχολείο! Η μεγαλύτερη σύμπτωση της 
ζωής του ήταν γεγονός.

 Από την αρχή ήταν σίγουρος ότι δεν έκανε λάθος: όνομα και επώνυμο, ηλικία, 
σπουδές, όλα, όπως αναφέρονταν στα ηρωικά εκείνα «χαρτιά», συμφωνούσαν. Δεν 
ήξερε τι να υποθέσει, γρήγορα όμως κατάλαβε ότι, αν και ο ερχομός της δεν 
μπορούσε να είναι σκέτη σύμπτωση, εκείνη δεν τον αναγνώρισε. Τα έγγραφα θα ήταν 
αναγκαία λοιπόν για να πειστεί.

Μα να πνιγεί κανείς γι’ αυτό;
Όχι βέβαια. Κάτι τόσο ακριβά πληρωμένο δεν θα το διευθετούσε απλώς 

δείχνοντας έγγραφα. Θα ζητούσε κι από τη Νάντια πληρωμή. Ήταν άξια; 
Έστω και τώρα, ήταν άξια;
Την προκαλούσε με διάφορους τρόπους, τη δοκίμαζε. Χωρίς να ξέρει ακριβώς 

πώς και τι. 
Μέχρι που πνίγηκε ο αδερφός του Ντριτάν. Κι ο Άγγελος ένιωσε πως έφτασε η 

ώρα. 
Ήταν, λοιπόν, άξια;
Και να λοιπόν που ήταν!
Γιατί, να ξέρεις, αν δεν ήσουν άξια, δεκάρα δεν θα έδινα… Γιατί, η μάνα μου…
…Αχ, βλάκα, βλάκα!… Θα ζούσες μια χαρά τώρα, αν δεν έτρεχες για τα 

κωλόχαρτα στην κωλοπλημμύρα και δεν σε έπαιρνε το κωλοπόταμο… Θα περνούσαμε 
τι ωραία, βλάκα, όλοι μαζί…

Σκούπισε τα μάτια του και προσπάθησε ψύχραιμα να ερμηνεύσει τον πόνο: 
έκλαιγε τη νεκρή; Ή επειδή συγχωρούσε ολόψυχα μια προδοσία; 

Πάντως έκλαιγε, και το κλάμα του τροφοδοτούσαν οικείες εικόνες: το δώμα του. 
Η Εύα, χρόνια στο στενό του κρεβάτι. Τα βιβλία και ο υπολογιστής του, οι νύχτες στο 
βενζινάδικο. Ο Σοκόλ και τα γεύματα στο φαστφούντ, ο Σοκόλ και στα δάχτυλά του 
ποιήματα. 

Και το ποτάμι. Η αγορά. Το τρένο.  Όλοι οι ατσάλινοι ύμνοι στη νέα εποχή.
Ύστερα όλα έσβησαν κι απέμεινε η Νάντια. Θυμωμένη, φοβισμένη, όλο άγχος. 

Κι ωστόσο να το παλεύει. Στην αγορά, στην τάξη, στο φαστφούντ. Αληθινά 
προσπαθούσε. 

Νιώθοντας στο άπλετο φως ότι η ζωή δεν του είχε δώσει και λίγα, ο Άγγελος τα 
έβαλε με τον εαυτό του: τι θα πει ήταν άξια; Τι μικρόψυχα πράγματα σκεφτόταν; 

Ξανασκούπισε τα μάτια του. 
Χαμογέλασε σ’ ένα πιτσιρίκι που τον χάζευε, γύρισε την πλάτη στον ήλιο που 

τον εμπόδιζε να δει κι έβγαλε το τηλέφωνο από την τσέπη.

10

Στο δωμάτιο του ξενοδοχείου η Νάντια κοιτάχτηκε στον καθρέφτη. Έπειτα 
έκανε μισή στροφή κι εξέτασε το προφίλ.

Αυτός είναι;
Δεν μπορούσε να είναι αυτός, θα ήταν απίστευτη σύμπτωση. Και πάντως δεν 

έμοιαζε ιδιαίτερα ούτε στην ίδια ούτε στον Μηλόπουλο.
Προσπάθησε να συγκρατήσει την εικόνα του, μα οι θόρυβοι την έδιωχναν. Μια 

φωνή ακούστηκε στο διάδρομο, μια πόρτα ανοιγόκλεισε. Το μικρό ξενοδοχείο 
δεχόταν τους επιβάτες του τρένου για ολιγοήμερη παραμονή. 

Έπρεπε να συνέλθει, είχε δουλειές να κάνει, δουλειές διαφορετικές από αυτές 
που σχεδίαζε μερικούς μήνες πριν.



Εννοείται βέβαια ότι πήγε στο σχολείο με την ελπίδα να βρει ένα σημάδι. Στη 
γειτονιά όπου πολλά χρόνια πριν είχε γεννήσει ένα αγόρι. 

Όμως, πέρα από εκείνη τη δήθεν «έρευνα» στο μαιευτήριο, δεν έκανε απολύτως 
τίποτα για να το βρει.

Η παρουσία του Άγγελου ωστόσο ειδικά στο τρένο την αναστάτωσε. Και – γιατί 
έστειλε λοιπόν αυτά τα ψευδώνυμα μηνύματα; Τους το είχε μόλις ομολογήσει 
ανάλαφρα, αλλά όμως, σε ποιον τα έστελνε στην πραγματικότητα; Τι σήμαινε εκείνο 
το επιτακτικό ψάξε;

Πίεσε το στήθος της κι ανάσανε βαθιά. Έπειτα, κινούμενη μηχανικά, πλησίασε 
το παράθυρο και κοίταξε κάτω στο δρόμο. Στο απέναντι πεζοδρόμιο δυο κορίτσια 
παζάρευαν σ’ ένα φτηνό επιπλάδικο. Πιθανόν φοιτήτριες. Παζάρευαν πάνινες 
πολυθρόνες.

Πώς βάφονται… και τα μαλλιά τους… Εμείς με ένα αμπέχονο τότε…
Πίσω στο δωμάτιο, ταχτοποίησε τα ρούχα στην ντουλάπα. Οι κινήσεις τής 

ξανάφεραν ηρεμία και δύναμη. Κάθισε στο κρεβάτι κι άδειασε την τσάντα της. 
Σελίδες με σημειώσεις σκορπίστηκαν στην κουβέρτα. 

Κάποιος κορνάριζε επίμονα. Πήγε πάλι στο παράθυρο να δει. Ένα φορτηγό είχε 
κλείσει το δρόμο. Στο επιπλάδικο οι δυο φοιτήτριες είχαν φύγει, όπως μαρτυρούσε η 
κατάσταση του εμπορεύματος είχαν πάρει και τις πολυθρόνες. Ποιον θα καλούσαν 
απόψε για να τις εγκαινιάσουν; Είχαν κάποιον να καλέσουν;

Μπορεί βέβαια και να μην ήταν φοιτήτριες, οι φοιτήτριες αυτές τις μέρες 
έφευγαν συνήθως από τη πόλη για τα πατρικά τους. Όμως πιθανόν κάποιο από αυτά 
τα κορίτσια – ή ένα παρόμοιο, με ανταύγειες στα μαλλιά και λιπ γκλος – να περνούσε 
αυτή την άνοιξη ό,τι πέρασε η ίδια τότε.

Ήταν οι δυσκολότερες μέρες της ζωής της και τις είχε ζήσει στην ουσία μόνη 
της. Με ρυθμό που της τρυπούσε το κεφάλι, το παιδιάστικο πείσμα κι ο τρόμος του 
άγνωστου εναλλάσσονταν με διάφορες έτοιμες ιδέες, από αυτές που κυκλοφορούσαν 
στα φοιτητικά αμφιθέατρα. Είχε μπερδέψει υποσυνείδητα ακόμα και τους πατεράδες. 
Ο φυσικός ήταν βέβαια ο Μηλόπουλος, όμως πώς να αγνοούσε το βλέμμα του ποιητή 
εκείνο το κρίσιμο απόγευμα της άνοιξης; Βλέμμα που εκτός των άλλων ήταν κι η 
πρώτη προς τον εαυτό της δικαιολογία, γιατί δεν μίλησε στον Μηλόπουλο για το 
παιδί.

Δεν μίλησε, ποτέ. Έτσι κι αλλιώς εκείνος δεν θα το ήθελε. 
Όχι ότι ήταν υποχρεωμένος να το θέλει. Ούτε κι η ίδια άλλωστε. Αν ήταν όμως 

να μην το κρατήσει, δεν θα το έκανε από πίεση, αλλά με τη λογική. Με την ελεύθερη 
βούληση. Με την οποία ωστόσο (ελεύθερη βούληση) τελικά αποφάσισε να μη 
μοιραστεί την ευθύνη, αλλά να τη φορτωθεί μόνη της. Και τότε, μπροστά στο 
ασήκωτο βάρος, η λογική αποδείχτηκε ανεπαρκής: η εικοσάχρονη Νάντια αφέθηκε 
με ανακούφιση στο πείσμα (και σε ένα ασταθές καινούργιο συναίσθημα, που 
γεννιόταν κατά κύματα από το σώμα της και την κατέκλυζε) κι έκανε ακριβώς το 
αντίθετο από αυτό που ο Μηλόπουλος της είχε μάθει, δηλαδή να προτιμά στα 
διλήμματα την επιλογή που δεν περιορίζει τις επόμενες: κράτησε το παιδί. Μα 
τελευταία στιγμή, κι ενώ μετά τη γέννα τα πρακτικά προβλήματα ορθώνονταν βουνό, 
κατάφερε ανέλπιστα να ξελασπώσει χάρις σ’ εκείνη τη νοσοκόμα. 

Όσο για το πού να βρισκόταν μετά από τόσα χρόνια το παιδί, όπως έδειχναν τα 
πράγματα δεν υπήρχε δυνατότητα να το ανακαλύψει. Δεν γνώριζε το όνομα των 
θετών γονιών. Έτσι το θέλησε τότε, να μην γνωρίζει. Στα τυφλά υπέγραψε κι ούτε 
την ένοιαζε αν οι διαδικασίες ήταν νόμιμες ή όχι. Η νοσοκόμα τη είχε διαβεβαιώσει 



πως οι θετοί γονείς θα έκρυβαν τα στοιχεία της από το παιδί και θα εξαφάνιζαν κι όλα 
τα σχετικά έγγραφα από το μαιευτήριο. Μόνο στο μητρώο που περιείχε τα ονόματα 
των γυναικών κατά χρονιά θα φαινόταν το όνομά της. Η ίδια τότε θα προτιμούσε να 
μην υπάρχει ούτε αυτό, να μην υπάρχουν καθόλου στοιχεία από όπου να μπορεί να τη 
βρει αργότερα το παιδί, αλλά δεν ήταν δυνατό να αποκρύψουν στοιχεία από το 
μητρώο. Όμως, να που ήρθε εκείνη η φοβερή πλημμύρα και το μητρώο 
αχρηστεύθηκε. 

Ενστικτωδώς έπιασε την κοιλιά της: πιο μαλακός αλλά γνώριμος, μόλις είχε 
έρθει εκείνος ο πόνος ο πολύ συγκεκριμένος. Της νύχτας που ο Άγγελος χόρευε στο 
φαστφούντ. Κάθισε πάλι στο κρεβάτι και προσπάθησε να ηρεμήσει: το άγχος είχε 
ξεσπάσει στην κοιλιά, αυτό ήταν όλο. Κι όσον αφορά τον Άγγελο, η Νάντια είχε 
νιώσει κοντά του πολύ πριν τη νύχτα του χορού, τότε που μοιράστηκε μαζί του τη 
χαρά των ανθρώπων που μπορούν να σκεφτούν θεωρητικά. 

Ο πόνος μαλάκωσε αρκετά. Σηκώθηκε να κλείσει το παράθυρο για να ξαπλώσει 
λίγο. Μια στιγμή πριν τις συμμαζέψει, κοίταξε χωρίς λύπη τις σκορπισμένες στο 
κρεβάτι σημειώσεις: η εργασία του Μηλόπουλου θα έμενε μισή. Τις ταχτοποιούσε 
ακόμα όταν χτύπησε το τηλέφωνο.

11

Έτσι κι αλλιώς θα το μάθαινε, της είπε. Γιατί θα πήγαινε σύντομα να τη βρει. Μα 
τον πρόλαβε, και δεν ήξερε τι να υποθέσει: γνώριζε; Αν ναι, δεν το έδειχνε καθόλου.

Άρχισε τότε το παιχνίδι με τα e-mail. Περιμένοντας.
Όσο για τον ίδιο, τα ήξερε όλα χάρις στη μαμά του. Που πνίγηκε στο ποτάμι 

προσπαθώντας να διασώσει τα μοιραία έγγραφα. Ίσως και τη φίλη της, τη μαμά της 
Εύας.

«Το έλεγε η καρδιά της», κατέληξε.

Χαμηλά η πόλη, θαμπή και βουερή. Καθώς τα εργοτάξια ενώνονταν με τα 
ερείπια, το αίσθημα του χάους ανακούφιζε το νου. Η Νάντια ζούσε, σαν σε άλλη 
διάσταση, μια συγκίνηση που θεωρητικά την προσδοκούσε. Μα τώρα η συγκίνηση 
πατούσε γερά, ορθωνόταν όγκος τεράστιος που έπρεπε σιγά σιγά να τον αφομοιώσει.

Τρέμοντας διερευνούσε το καινούργιο, ενώ ταυτόχρονα στηριζόταν περισσότερο 
από κάθε άλλη φορά στον Άγγελο με εμπιστοσύνη: μόνο απλές κουβέντες από 
μέρους του, μόνο εξηγήσεις, καθόλου κραυγές.

Μέχρι που συνειδητοποίησε για ποια ακριβώς γυναίκα της μιλούσε. 
Ώστε, εκείνη η νοσοκόμα ήταν λοιπόν. Εκείνη κράτησε το παιδί, η ίδια. Δεν το 

έδωσε σε άλλους «θετούς γονείς»
«Μίλα μου γι’ αυτήν». 

Ο Άγγελος της είπε ό,τι γνώριζε για τη μαμά του, ακόμα και για τη ζωή της πριν 
από τον ίδιο: τις νύχτες στο ποτάμι, με τη μαμά της Εύας και τα αγόρια τους. Τη 
φορά εκείνη με το βάτραχο, που την έκανε να πιστέψει – πώς της κόλλησε; Γενικά 
δεν πίστευε σε τέτοια – ότι εξαιτίας του δεν θα έκανε παιδί. 

Το γάμο της με τον ψαρά. Το γάμο της φιλενάδας της με τον ταβερνιάρη.
Και ύστερα δικές του μνήμες: τα παραμύθια της για φαντάσματα με κιθάρες, που 

τριγυρίζουν τις νύχτες στην όχθη. Πώς εξαιτίας της άφησε άναυδο στις καταλήψεις το 



δάσκαλο της Τετάρτης Δημοτικού. Και πώς, εξαιτίας της πάλι, διάβασε από Μαρξ 
μέχρι Μαρκούζε, και την Άντζελα Ντέηβις, τη μαθήτρια του Μαρκούζε.

Η Νάντια άκουγε χωρίς να διακόπτει. Όσο άκουγε, το παράθυρο της Άνω Πόλης 
– όπου πριν λίγο περπάτησαν μαζί – γινόταν σταδιακά η αχνή αντανάκλαση της 
παιδικής της συνείδησης. Ο άνεμος χαλάρωνε το νήμα που την έδενε με αυτό. Στη 
θέση του, όλο και πιο καθαρά, χτιζόταν η μορφή εκείνης της γυναίκας, της 
νοσοκόμας. Ως τεκμήριο της δικής της ωρίμασης: ό,τι μπορούσε να σχηματίσει στο 
μυαλό της, μπορούσε πια και να το χειριστεί.

Ακόμα ωστόσο το χειριζόταν αδέξια. Αν και δεν θα μπορούσε να εξηγήσει τη 
λεπτή διαφορά, δεν ένιωθε τύψεις. Ένιωθε ντροπή.

Έμεινε για λίγο σιωπηλή, όταν ο Άγγελος πήρε ανάσα. Έπειτα ρώτησε:
«Πώς την έλεγαν;»
Δισύλλαβο και απλοϊκό, το όνομα φτερούγισε πάνω από το τραπέζι και 

προσγειώθηκε στην ατομική της ιστορία. Η Νάντια χάραξε μηχανικά τις εύηχες, 
απλές συλλαβές στο χαρτοπετσετάκι του καφέ. 

Δεν ρώτησε «από πού βγαίνει». Δίπλωσε το χαρτοπετσετάκι με προσοχή – και το 
στομάχι της  σφίχτηκε: όφειλε με τη σειρά της να δώσει εξηγήσεις. 

Άρχισε με το ιδεολογικό μπέρδεμα όλων «εκείνα τα χρόνια». Συνέχισε με το 
πόσο ανέτοιμη ένιωσε ξαφνικά. 

Προχώρησε με τα πρακτικά προβλήματα: με τους νόμους, που εμπόδιζαν τότε 
μια γυναίκα να πάρει το παιδί της, αν δεν υπέγραφε κάποιος άντρας. Με την 
περηφάνια της που αντιδρούσε στο να υπογράψει κάποιος συγγενής. Και με το πόσο 
βολική και καθησυχαστική υπήρξε η πρόταση τής – όχι και τόσο νομότυπης – 
υιοθεσίας, στην οποία η νοσοκόμα (φαινόταν ότι) μεσολαβούσε.

Λίγο νερό χύθηκε από το ποτήρι της στο τραπέζι, καθώς το σήκωσε για να πιει. 
Ο Άγγελος τη βοήθησε να το σκουπίσει, η Νάντια έγινε προς στιγμήν βρέφος στην 
κούνια της. Όπου η δική της μαμά την άφηνε, χωρίς να της δίνει σημασία. 

Αν μπορεί να συγχωρήσει αυτό, εγώ δεν μπορώ ακόμα να συγχωρήσω εκείνο;
Σκέφτηκε σ’ ευχαριστώ που με μεγάλωσες, μα είπε μονάχα «ευχαριστώ». Για το 

νερό που τη βοήθησε να σκουπίσει.
Ύστερα στο βλέμμα του φάνηκε ένα έντονο ερωτηματικό, και η Νάντια 

κατάλαβε ότι έπρεπε να μιλήσει για τον Μηλόπουλο.
Ξεκίνησε μεγαλόψυχα: 
«Του μοιάζεις». 
Άρχισε να εκθέτει επιλεκτικά τα χαρίσματα του Μηλόπουλου: ότι διάβαζε πολύ, 

ότι νοιαζόταν για το αύριο, ότι ήταν τύπος ηγέτη. Και ότι δεν έφταιγε σε τίποτα για 
ό,τι έγινε με τον Άγγελο: αγνοούσε.

«Γιατί;»

Η ερώτηση την κύκλωσε σαν τον άνεμο που ρυτίδωνε τις τέντες: επίμονη αλλά 
δροσερή. Αυτή τη φορά το ήξερε πως οι θεωρίες θα ήταν χαμένος κόπος. Όταν ο 
Άγγελος ρωτούσε γιατί, ή απάντηση θα άγγιζε την πραγματικότητα. Όσο δύσκολο κι 
αν ήταν.

«Γιατί δεν ήθελα δέσιμο μαζί του. Τον φοβόμουν».
Ο Άγγελος περίμενε τη συνέχεια.
«Γιατί δεν ήθελα δέσιμο με κανέναν».
Ξανά ο Άγγελος περίμενε τη συνέχεια.
«Γιατί ήμουν φοβισμένη γενικά, γιατί δεν είχα εμπιστοσύνη. Γιατί, όπως λένε, 

δεν ήξερα τον εαυτό μου».



Ο Άγγελος την κοιτούσε.
Τα χέρια της σφίχτηκαν στο χαρτοπετσετάκι, αυτό με το όνομα της μαμάς του 

χαραγμένο επάνω του. Θα είχε σβηστεί τώρα, δεν χαράζεται το χαρτί, ένας μαγνήτης 
ωστόσο εκεί την τραβούσε προς ένα σημείο της μνήμης.

Ο Μηλόπουλος. Τα είσαι όμορφη. Τα οράματά του και τα προγράμματα για το 
μέλλον. Τα δεκάδες μέτρα πανό που σκάρωνε, οι κάλπες με ψήφους που μετρούσε. Η 
δραστηριότητά του, στα τέσσερα χρόνια σπουδών, στους κόλπους της μεγαλύτερης 
κομματικής νεολαίας. 

Και η  ασυναγώνιστη ικανότητά του να πείθει. Παγιωμένη από το θαυμασμό 
συμφοιτητών, και ίσως από μυστικά που δεν μοιράστηκε ποτέ με κανέναν.

«Γιατί θα ήθελε να σε ρίξω…», ετοιμάστηκε να πει. Μα δεν το είπε, τουλάχιστον 
αμέσως, γιατί μόλις εκείνη τη στιγμή κατάλαβε ότι δεν ήταν οπωσδήποτε αυτή η 
αλήθεια: από πού κι ως πού ήταν τόσο σίγουρη πως ο Μηλόπουλος δεν ήθελε το 
παιδί; Αφού ποτέ δεν ρώτησε να μάθει τις επιθυμίες του, τις προσωπικές, ενδόμυχες 
επιθυμίες.

Μήπως τελικά είχε απλώς βολευτεί με το προνόμιο της κοιλιάς της, για να 
κρατήσει το μυστικό και να το χειριστεί μόνη της όπως θα της ερχόταν; Μήπως 
«ανέλαβε όλη την ευθύνη» μόνο και μόνο γιατί, σαν το παιδάκι που κρύβεται, 
φοβήθηκε να τη μοιραστεί;

Επιζητώντας από τον Άγγελο την κριτική που ο Μηλόπουλος δεν ήταν σε θέση 
να ασκήσει, πήρε ανάσα και το ξεστόμισε: 

«Γιατί θα ήθελε να σε ρίξω». 
Εκείνος ωστόσο δεν φάνηκε να σοκάρεται. Δεν σχολίασε, ούτε υπερασπίστηκε 

τον Μηλόπουλο. Η σκιά στο βλέμμα του υποδήλωσε ίσως μονάχα μια ανεπαίσθητη, 
καλοπροαίρετη ειρωνεία. Κάτι σαν τόση φασαρία για παιδί που τόσο εύκολα έδωσες;

Το ποτήρι του νερού είχε αδειάσει, αλλά η Νάντια το σήκωσε μηχανικά. Μια 
ριπή ανέμου ρυτίδωσε πάλι τις τέντες, καθαρίζοντας προς στιγμήν την ατμόσφαιρα. 
Η πόλη κάτω φάνηκε για δευτερόλεπτα καινούργια.

Μα, φυσικά!
Τόση φασαρία για παιδί που τόσο εύκολα έδωσε! Αυτό ήταν! Αυτό ήθελε! 
Να γεννήσει ένα παιδί και αμέσως να το εγκαταλείψει!
Όχι ακριβώς να το εγκαταλείψει. Να το δώσει. Σε «καλά χέρια».
Άλλωστε, ούτε η δική της μητέρα την είχε εγκαταλείψει, κι εκείνη επίσης την 

είχε εμπιστευθεί σε καλά χέρια. Σε πολύ καλά μάλιστα, τίποτα δεν της έλειψε της 
Νάντιας, ποτέ.

Η σκέψη την είχε χτυπήσει τόσο απότομα που της προκάλεσε γέλιο: ώστε το 
«μυστικό της ζωής της» θα μπορούσε να μην είναι παρά η σκηνοθετημένη 
επανάληψη της δικής της πληγής;

Συγκράτησε το γέλιο και απαντώντας στη βουβή ειρωνεία του Άγγελου – που 
είχε ήδη εξατμιστεί – άρχισε να λέει αδέξια πώς είχε μάλλον πάρει στραβό 
παράδειγμα όταν ήταν μικρή.

Ο Άγγελος ζήτησε ένα ποτήρι νερό από τον σερβιτόρο, άφησε την κουβέντα της 
να σβήσει χωρίς να τη διακόψει κι έπειτα είπε: 

«Μια χαρά είσαι». 
Και συμπλήρωσε:
«Κι εγώ επίσης, μια χαρά νομίζω είμαι».



Οι σκιές άρχιζαν να ενώνουν τους όγκους. Το βουητό της πόλης χαμηλά 
λιγόστευε, η κίνηση γύρω τους αυξανόταν. Φώτα άναβαν στα μαγαζιά, κάποιος 
κούρντιζε μια κιθάρα.

«Έπρεπε να του το είχα πει … »
«Έπρεπε», συμφώνησε ο Άγγελος. 
Κι έπειτα επιτέλους χαμογέλασε πλατιά.
«Δεν τρέχει τίποτα», είπε. «Κι εκείνος, από ότι κατάλαβα, μια χαρά είναι». 
Και πρόσθεσε περιπαιχτικά: 
«Νομίζω πως αυτός που έχεις τώρα είναι καλύτερος».

12

 «Θέλω να πάω να δω το σπίτι, μόλις γυρίσουμε», είπε με έξαψη η Νάντια στον 
ποιητή. «Δηλαδή, όχι το σπίτι – δεν υπάρχει το σπίτι πια, δόθηκε αντιπαροχή. Το 
έδωσε ο πατέρας του, ο ψαράς. Είναι τώρα μια οικοδομή στη θέση του. Δίπλα στο 
ποτάμι. Θέλω όμως να πάω να δω».

Είχε κατά νου την περιγραφή του Άγγελου για το σπίτι όπου μεγάλωσε, στην 
όχθη. Με τη μικρή αυλή και την τσιμεντένια ταράτσα. Με το χορταριασμένο 
οικόπεδο από τη μια και τα χαλάσματα από την άλλη. Και τα σαθρά θεμέλια, που η 
τεχνολογία τώρα τα ενίσχυε.

Καθώς η προσπάθεια να συλλάβει την εικόνα φώτιζε την όψη της, ο ποιητής 
ξαναείδε τη λάμψη. Την ίδια που είχε δει στο πάρτι του Μηλόπουλου.

Όχι ακριβώς την ίδια. Γιατί αν τότε οφειλόταν στη ζωή που κουβαλούσε εν 
αγνοία της, τώρα οφειλόταν στη συνείδηση αυτής της ζωής, στην καινούργια σχέση 
της με τον κόσμο.

Στο κρεβάτι του ξενοδοχείου, κρατώντας την με τον κορμό όρθιο, σαν συνέχεια 
του ξαπλωμένου δικού του, ο ποιητής ένιωσε πως ενώ η λάμψη της δεν ήταν πια 
μυστήριο, η ομορφιά παρέμενε ανεξήγητη.

Όπως και η δική του εμμονή να την εξηγήσει.
Την τράβηξε επάνω του και την κράτησε σφιχτά. 
«Δεν ξέρω γιατί το κάνω αυτό», ψιθύρισε. «Συνέχεια… δεν ξέρω».
Του χάιδεψε το πρόσωπο. Δεν ήταν ποιήτρια, καταλάβαινε όμως. 
Και συμφωνούσε με τον Άγγελο. Που της είχε πει ότι, ενώ τα ίδια τα ποιήματα 

δεν του άρεσαν, και μάλλον τα βαριόταν, οι ποιητές αντίθετα του άρεσαν πολύ. 
Επειδή, διαρκώς κι επίμονα, πάσχιζαν να κοινοποιήσουν τα βαθιά, τα κρυμμένα. 

Κρατώντας έτσι, για χάρη όλων, πεισματικά ανοιχτό το πέρασμα από το σκοτάδι στο 
φως.

Έτσι είπε η Νάντια ότι είπε ο Άγγελος. Μα ο ποιητής ένιωσε πως του έλεγε σε 
καταλαβαίνω, θα σε συγχωρήσω αν φύγεις.

Δεν ήξερε αν θα έφευγε. Η τρυφερότητά του ήταν απέραντη, η χαρά της 
συνύπαρξης μετά από τόσα χρόνια επίσης, κι όμως δεν ήξερε αν θα έφευγε. 

Την έσφιξε ξανά κι άρχισε να τη χαϊδεύει. Τα γύψινα του ταβανιού σχημάτιζαν 
γύρω της φωτοστέφανα. 

Τη στήριξε πάλι με τον κορμό της όρθιο, απαλά. Καθώς στο σκίρτημά της τα 
μάτια του έκλεισαν, τα  φωτοστέφανα έγιναν λέξεις.



13

Μισοκοιμισμένος, στο λεωφορείο της επιστροφής, ο Άγγελος άκουγε ομιλίες 
μπερδεμένες με τηλεόραση. Κανονικά θα τον ενοχλούσαν, όμως σ’ αυτό το ταξίδι 
ένιωθε όλους τους ήχους φιλικούς.

Στον ύπνο του είδε τη Νάντια, πολλές φορές στη διάρκεια της διαδρομής. 
Άλλοτε θυμωμένη κι άλλοτε γελαστή. Και μια φορά προς το τέλος την είδε θλιμμένη. 

Ξύπνησε τότε με ένα τρυφερό συναίσθημα, κι όπως έξω από το τζάμι περνούσαν 
οι όγκοι των σπιτιών και οι ρεκλάμες της νύχτας, η στοργή του απλώθηκε στον 
κόσμο.

Το φαστφούντ το βάφτισαν τελικά Sweet Home. Μέχρι να το πάρει η αλυσίδα. 
Ούτε μήνας δε του έμενε, κι η μητριά της Εύας συζητούσε ήδη την αποζημίωση. Θα 
έπαιρνε κι ένα δάνειο από την Τράπεζα και θα άνοιγε μια επιχείρηση με τυρόπιτες. 

Μπαίνοντας ο Άγγελος είδε τα κορίτσια να έχουν στη μέση τον Σοκόλ και να του 
γλυκομιλάνε. Η Εύα στράφηκε:

«Πού ήσουν όλη μέρα; Πάλι θέλει να φύγει, ούτε την τάξη δεν θέλει να 
τελειώσει».

Ο Σοκόλ ήταν πίτα. Ο Άγγελος και η Εύα τον κουβάλησαν στο δώμα.  Η γάτα 
ανασήκωσε το κεφάλι – είχε τέσσερα μωρά. 

Ο Σοκόλ τραγουδούσε παράφωνα κι έβριζε ελληνοαλβανικά παραπατώντας. 
Μετά όρμησε στο μπάνιο κι ο Άγγελος τον ακολούθησε, λέγοντας «έλα ρε, ηρέμησε» 
και σκεπτόμενος παρηγορώ το φίλο μου, που είναι ερωτευμένος με τη μητέρα μου.

Έπειτα σκέφτηκε ότι ο Σοκόλ ήταν μόνος, κι ας είχε μια τόσο πολυμελή 
οικογένεια. Είχε κάνει λάθος εκείνο το βράδυ στο βενζινάδικο που του είχε πει ότι 
αντίθετα με τον ίδιο εκείνος είχε τους δικούς του.

Ο Σοκόλ ήταν μόνος. Μερικοί άνθρωποι έτσι είναι, μόνοι.

Όσο οι δυο τους ήταν στο μπάνιο, η Εύα τακτοποιούσε τα πράγματα του Σοκόλ 
που είχαν πέσει από τις τσέπες του: αναπτήρα, τσιγάρα, πορτοφόλι. 

Από όπου ξεπρόβαλλε διπλωμένο ένα χαρτάκι.
Η Εύα το παρατήρησε για λίγο αφηρημένα, χωρίς να το πειράξει.
Κάτω απλώνονταν τα φώτα της πόλης, πέρα από το ποτάμι και τις γραμμές. Στο 

Λούνα Παρκ το στερέωμα έλαμπε. Η Εύα ανάσανε από το παράθυρο την άνοιξη. Το 
πρωί θα την έβλεπαν μαζί με τον Άγγελο στα φουγάρα, στο πιο απαλό από του 
χειμώνα κίτρινο γύρω τους. 

Μαζί με τον Άγγελο. Για λίγο ακόμα καιρό.
Όσο για τις πλημμύρες, θα σταματούσαν. Έτσι τουλάχιστον τους έλεγαν: το 

ποτάμι θα σκεπαζόταν.
Η Εύα-Παντμίνι δεν ήξερε αν οι πλημμύρες θα σταματούσαν. Όμως άσχετα από 

αυτό θα έφευγε.
Κι ακόμα, τέρμα πια το Εύα-Παντμίνι. Στο κάτω κάτω, ούτε καν ήξερε πώς ήταν 

στην πραγματικότητα ένας λωτός. Δεν είχε δει ποτέ της. Και τα περίεργα των παλιών 
Ινδών, κι αυτά της φαίνονταν πια παιδαριώδη. Η Ιρίνα της εξήγησε κάποτε ότι ήταν 
φυσικό οι γυναίκες εκείνες, οι πολύ παλιές, να ξέρουν να φτιάχνουν όλα αυτά τα 
περίπλοκα, συνταγές και τατουάζ και χειροτεχνίες: ήταν αναλφάβητες, κι αυτά 
αποτελούσαν τη γραμματική τους.

Μα από τότε μάθαμε γράμματα, έτσι δεν είναι;



Είχε δίκιο ο Άγγελος που τη μάλωνε γιατί δεν διάβαζε αρκετά. Ήταν καιρός να 
πάψει να είναι η γυναίκα-λωτός.

Και να αφήσει και τον Άγγελο.

Δεν ήθελε ακριβώς να αφήσει τον Άγγελο. Ήθελε μονάχα να φύγει, να 
μετακομίσει κάπου προς το κέντρο της πόλης. Μπορεί να της ήταν δυσκολότερο για 
το σχολείο, αλλά ήθελε να αλλάξει τη ζωή της. Πάνω από όλα ήθελε να βρει 
καλύτερο κομμωτήριο. 

Άγγιξε μηχανικά τις μπούκλες της, που έφταναν σχεδόν ως τη μέση. Πώς της το 
είχε πει; Οι αξίες του συστήματος. Μερικές πρέπει να τις δέχεσαι για να πηγαίνεις 
κόντρα σε άλλες. Ναι, μάλλον θα τα έκοβε τα μαλλιά της.

Θα μπορούσαν να ανοίξουν κομμωτήριο με την Ιρίνα, όταν θα έπαιρναν τα 
πτυχία τους. Δικό τους κομμωτήριο. Οι Τράπεζες έδιναν δάνεια – έτσι δεν θα έκανε 
με το τυροπιτάδικο η μητριά της; 

Όσο για την Ιρίνα, κατά κοινή ομολογία ήταν η καλύτερη στην τάξη. Σε όλα. 
Από το πλύσιμο των σκευών μέχρι το ψαλίδι. Δεν είχε βέβαια τη φαντασία της Εύας, 
αλλά ήταν πολύ συστηματική και επιμελής. Δεν θα ήταν τέλειο να άνοιγαν μαζί οι 
δυο τους κομμωτήριο; 

Ο Άγγελος κι ο Σοκόλ βγήκαν από το μπάνιο. Ο Σοκόλ είχε συνέλθει αρκετά. Η 
Εύα τους κοίταξε καθώς συνομιλούσαν, μετά κοίταξε γύρω το δωμάτιο με νοσταλγία. 

Φαντάστηκε τον Άγγελο να της λέει έχω κάτι να σου πω. (Ήταν σίγουρη ότι είχε 
κάτι να της πει). Και φαντάστηκε επίσης τον εαυτό της να απαντάει κι εγώ έχω κάτι  
να σου πω.

Πώς θα ήταν τις πρώτες μέρες; Και τι θα γινόταν μετά; Αφού θα βρίσκονταν, στο 
σχολείο.

Κάποτε είχε κοιτάξει την παλάμη του και είχε πει πως έβλεπε δικό της ταξίδι – 
αλλά γιατί το έβλεπε στη δική του παλάμη; Κι εκείνος της είχε απαντήσει ότι τα χέρια 
τους ήταν κοινά. Αλλά όμως να, μωρό μου, που δεν είναι και τόσο κοινά.

Μάζεψε τα μαλλιά της και πρότεινε να φτιάξει καφέ. Ο Σοκόλ είπε όχι, 
καλύτερα να πήγαινε, είχε ήδη αργήσει για την αγορά.

Καθώς τον βοηθούσε να μαζέψει τα πράγματά του, το χαρτάκι που ξεπρόβαλλε 
από το πορτοφόλι του έπεσε. Πριν το ξαναβάλει στη θέση του, η Εύα στάθηκε και 
διάβασε:

Αν φύγεις εκεί που η θάλασσα σμίγει με μουσικές και με φώτα
Να θυμάσαι κάνει κρύο σ’ αυτόν τον παράξενο κόσμο
Δεν έχω τίποτε άλλο, μόνο δάκρυα
Που παίζουν με το μουσκεμένο φως του δρόμου.

Η Εύα σκέφτηκε πως της άρεσε πιο πολύ η φράση σ’ αυτό τον παράξενο κόσμο. 
Κι ακόμα πως οι ποιητές, τουλάχιστον ο συγκεκριμένος, ήταν μάλλον αχάριστοι: 
είχαν περισσότερο από δάκρυα τελικά.



Σημειώσεις

Τα ποιητικά αποσπάσματα είναι από τα έργα:

Γ. Χ. Ώντεν, «Ισπανία 1937».

Κατερίνα Γώγου, «Ο μήνας των παγωμένων σταφυλιών». 

Migjeni, «Songs unsung».

Νίκος-Αλέξης Ασλάνογλου, «Αισθηματικό τραγούδι», «Η ποίηση δε μας αλλάζει», 

«Εκκοκιστήρια Α΄», «Καμιά αφίσα ή τοίχος». 

Dritero Agolli, «A couple of words to poets to come». 

Βλαντιμίρ Μαγιακόφσκι, «Σύννεφο με παντελόνια» (απόδοση Πέτρος Ανταίος).

A. Rimbaud, «Une saison en Enfer».

Οι αλβανικοί στίχοι πάρθηκαν από τη δίγλωσση συλλογή του Ρόμπερτ Έλσι 
«Ένας απατηλός αετός πετάει» και αποδόθηκαν από τα αγγλικά.

Τα δύο βιβλία που αναφέρονται στο διάλογο ποιητή και Σοκόλ στο κεφάλαιο 
Ποτάμι, 11  είναι «Οι Σατανικοί Στίχοι» του Σαλμάν Ρουσντί και το «Η ζωή είναι  
αλλού» του Μίλαν Κούντερα.



Νιόβη Λύρη

Η Νιόβη Λύρη γεννήθηκε το 1957 στην Αθήνα. Έχει εκδώσει ως τώρα τρία 
ελληνικά μυθιστορήματα: "Μαχαίρι στην μπότα" (Οδυσσέας 1997), "Οι εθελοντές" 
(Ελληνικά Γράμματα 2003, indie επανέκδοση το 2015) και "Πρωινό Ιντερσίτυ" 
(Εστία 2006, indie επανέκδοση το 2015), καθώς και μια νουβέλα στα αγγλικά, "The 
doll and the horse" (2013), σε indie έκδοση επίσης. Aποσπάσματα από ημιτελή έργα 
της δημοσιεύει συχνά στο niovilyri.wordpress.com, όπου μπορείτε να βρείτε 
περισσότερες πληροφορίες για την ίδια και το έργο της. Mπορείτε επίσης να 
επισκεφθείτε τη σελίδα της στο facebook, να δείτε το μπλογκ της ως Pellegrina και να 
επισκεφθείτε το προφίλ της στο Smashwords  .  

Προσωπικό μήνυμα  προς την αναγνώστρια και τον αναγνώστη αυτού του 
ebook:

Σας ευχαριστώ που διαβάσατε το Πρωινό Ιντερσίτυ. Αν σας άρεσε, θα 
μπορούσατε να επισκεφτείτε τη σελίδα του στο Smashwords και να αφιερώσετε λίγα 
λεπτά για να γράψετε τη γνώμη σας στο σύνδεσμο κάτω αριστερά; Επίσης μπορείτε 
να κατεβάσετε δωρεάν το άλλο μου μυθιστόρημα, τους Εθελοντές.

https://www.smashwords.com/books/view/576925
https://www.smashwords.com/books/view/572026
https://www.smashwords.com/profile/view/niovi
http://pelleg.blogspot.gr/
https://www.facebook.com/Niovi-Lyri-156616504421172/timeline/?ref=aymt_homepage_panel
http://www.niovilyri.wordpress.com/

