




































Πωλ Βερλαίν

Ποιήματα



Νυχτερινή φαντασία

Νύχτα. Βροχή. Ένας ουρανός θαμπός, που τον σπαθίζει,

όσο είναι φως, με πύργους και με τόξα, η σιλουέτα

πολιτείας γοτθικιάς, μακριά μες στο σταχτί σβησμένης.

Κάμπος. Μια αγχόνη, από κορμιά που σήπονται γεμάτη,

που με τις μύτες τα σκουντούν τ' αχόρταγα κοράκια,

κι ενώ χορεύουν άμοιαστες πόλκες στον στον μαύρο αέρα,

τα κρεμασμένα πόδια τους τα 'χουν οι λύκοι δείπνο.

Αγκάθια σκόρπια, λιγοστά χαμόδεντρα και πρίνοι,

που δώθε κείθε όλο πετούν των φύλλων τους τα σκιάχτρα

μέσα στο σάλο της καπνιάς, καθώς σε σκίτσου φόντο.

Κι ύστερα, γύρω από δυο τρεις νεκρόθωρους δεσμώτες,

που παν γυμνόποδοι, φρουροί διακόσοι κι εικοσπέντε

τους πάνε, και τ' ατσάλια τους, ορθά σαν λύσγου ατσάλια,

γυαλίζουνε, αντιμέτωπα με της βροχής τις λόγχες.

(Μετάφραση: Τέλλος Άγρας)



Κάτι κλαίει μες στην καρδιά μου

Κάτι κλαίει μές στην καρδιά μου
καθώς βρέχει στην χώρα μου,

Σαν τι μαράζι, αλιά μου,
στραγγίζει την καρδιά μου;

Γλυκοστάζει η βροχή
στη γη, στα κεραμίδια

στην άχαρη ψυχή
τι τραγουδάς, βροχή

Κλάμα χωρίς αιτία
καρδιάς βαργειεστιμένης.

Μήπως καμιά απιστία;
Πονώ χωρίς αιτία.

Κι είναι ο πόνος περισσός,
να μην ξέρεις γιατί

χωρίς αγάπη ή μίσος
σε καίει καημός περίσσος.

(Μετάφραση: Κωστής Παλαμάς)



Οι ράθυμοι

-Μπα! Και η μοίρα μας έγινε πεζή.
Αν θέλετε, πεθαίνουμε μαζί;

-Σπάνια η πρόταση, ορισμένως.

-Ωραίο το σπάνιο. Λοιπόν εμπρός.
Ο τόπος θαυμάσιος και ο καιρός.

-Χι! χι! χι! Απογοητευμένος!

-Ίσως. Αλλά προπάντων εραστής
άψογος. Ανέκαθεν ιδεαλιστής.

Να πεθάνουμε τώρα ελάτε.

-Περσότερο ειρωνεύεστε, θαρρώ,
παρά όσο κάνετε τον τρυφερό.

Πάψετε, κύριε, αν αγαπάτε.

Έτσι το βράδυ κείνο απάνω στη χλόη
και στ' άνθη απάνω καθιστοί,
δυο περίεργοι ερωτευμένοι

αναβάλανε τέτοιο ζηλευτό
θάνατο, κι απομείνανε γι' αυτό
-χι! χι! χι!- καταγοητευμένοι.

(Μετάφραση: Κώστας Καρυωτάκης)



Ξεχασμένοι σκοποί

Μου κλαίει ψιχάλα στην καρδιά

καθώς στην πόλη σιγοβρέχει.

Τι να 'ναι τούτη η ανημποριά

που μου ναρκώνει την καρδιά;

Γλυκό τραγούδι της βροχής

στις στέγες πάνω και στο χώμα.

Στη στεναχώρια μιας ψυχής

ω εσύ τραγούδι της βροχής!

Κάτι θρηνεί χωρίς αιτία

στην καρδιά τούτη που λιγώνει.

Πως έτσι; Καμιά προδοσία;

Η θλίψη αυτή δεν έχει αιτία.

Και είν' ο μεγάλος πόνος ίσως

το να μην ξέρω γιατί μόνος,

χωρίς αγάπη, δίχως μίσος,

μέσα μου υπάρχει τόσος πόνος.

(Μετάφραση: Αλέξανδρος Μπάρας)



Αισθηματικός περίπατος

Η δύση άφηνε τις ύστατες αχτίδες 

κι ο άνεμος τα χλωμά τα νούφαρα κινούσε,
 

τ' ανοιχτά νούφαρα, μέσα από τα καλάμια 

θλιβερά γυάλιζαν στο άτρεμο κύμα απάνω.
 

Μόνος πλανιόμουνα, σέρνοντας την πληγή μου 

μέσα από τις ιτιές, μπρος στων νερών το μάκρος,
 

που η πάχνη η άπλαστη έμοιαζε μεγάλο 

φάντασμα άσπρο σαν το χιόνι, απελπισμένο, 

με τις άγριες πάπιες μαζί θρηνώντας, 

που τα φτερά χτυπάν κι η μια την άλλη κράζουν, 

μέσα από τις ιτιές, που ολομόναχος πλανιόμουν 

σέρνοντας την πληγή μου, και των ίσκιων ήρθε
 

το άφεγγο σάβανο, τις ύστατες να πνίγει 

της δύσης αντήλιες μες στα χλωμά νερά του 

και τα νούφαρα, μεσ' από τα καλάμια, 

τ' ανοιχτά νούφαρα στο άτρεμο κύμα απάνω.

(Μετάφραση: Τέλλος Άγρας)



Άκου, το κέρας θλίβεται

Άκου, το κέρας θλίβεται κατά τα δάση 

κι έχει τόσον καημό, που ορφάνιες θυμίζει 

κι έρχεται ως του βουνού τα πόδια να σωπάσει
 

με τ' αγέρι που τρέχει και στενά γαβγίζει. 

του λύκου κλαί' η ψυχή σε τούτη τη φωνή 

που βγαίνει (όπως κι ο ήλιος, που όλο χαμηλώνει) 

από μιαν αγωνία που μοιάζει ταπεινή 

και που μια σε μαγεύει, μια σε φαρμακώνει. 

Το παράπονο τούτο ως για να το χορταίνει,
 

σε ξέφτια μακρουλά το χιόνι κατεβαίνει, 

με τον ήλιο που μέσα στο αίμα βασιλεύει. 

Στεναγμός χινοπώρου μοιάζει η ατμόσφαιρα: 

ω, τόσο είναι γλυκιά η μονότονη εσπέρα, 

που ο τόπος ο ήμερος τον ύπνο του γυρεύει. 

(Μετάφραση: Τέλλος Άγρας)



Φθινοπωρινό τραγούδι

Λυγμοί μακρόσυρτοι

Απ' τα βιολιά

Του φθινοπώρου

Σφίγγουνε την καρδιά μου

Με τη μονότονη

Θηλιά του πόνου.

Βαριά η ανάσα μου

Τεφρό το χρώμα, και

Του ρολογιού όταν ακούω χτύπο νέο

Αναπολώ

Μέρες παλιές

Και σιγοκλαίω.

Ύστερα φεύγω μες στο κακό

Το ανεμοβρόχι

Για να με σέρνει

Εκεί κι εδώ

Ίδιος εγώ

Φύλλο ξερό.

(Μετάφραση: Τζούλια Τσιακίρη)



Τα χέρια

Τα χέρια τ' ακριβά, δικά μου που έγιναν,

 ωραία ωραία, μικρά μικρά, 

κι ύστερ' απ' όλα τα θανάσιμα γλιστρήματα 

κι απ' όλα αυτά τ' ανίερα κοσμικά. 

Ύστερ' από τ' αραξοβόλια και τις αμμουδιές 

κι από τους τόπους κι από τα λημέρια, 

ρηγούσαν τα χέρια πιο πολύ κι απ' των παραμυθιών, 

μου ανοίγουν τα όνειρα τ' αγαπημένα χέρια. 

Ονειρευτά χέρια απλωμένα απάνω απ' την ψυχή μου, 

τάχα το ξέρω εγώ τι θα 'χετε καταδεχτεί 

να πείτε της ψυχής μου που μαράζωσε 

μέσα σ' αυτού του κόσμου την κακούργα βοή; 

Τάχα είναι ψέμα το όραμα σεμνό που το ανοίγω,

 συμπάθειας όραμα πνευματικής, 

μιας επιστήθιας, μιας απέραντης αγάπης, 

στοργής που όλα μου πάνω της τα παίρνει μητρικής;

 Αγαπημένα μου όνειρα, χεράκια μου αγιασμένα

 πόνε πανώριε, ποθητέ δαρμέ μου εσύ, 

τα χέρια αυτά, τα χέρια αυτά, σεπτά μου χέρια, 

κάματε τη χειρονομία που συγχωρεί. 

(Μετάφραση: Κωστής Παλαμάς)



Έξι βδομάδες κιόλα

Έξι βδομάδες κιόλα, κι άλλες δεκαπέντε ακόμα
Μέρες ατέλειωτες! Μες στους ανθρώπινους καϋμούς,
Βέβαια, καϋμός πικρός ωσάν το χωρισμό δεν είναι!

Γράφεις, σου γράφουν, λες πως αγαπάς, πως σ' αγαπούνε,
Το βλέμμα, κάθε μέρα, τις κινήσεις, τη φωνή

Του πλάσματος φέρνεις στο νου που είναι όλη η ύπαρξή σου,
Ώρες μ' εκείνον μοναχός μιλείς που είναι μακρυά.

Μα ό,τι κι αν αισθανθής κι' ότι κι' αν στοχαστής και όλα όσα
Μ' εκείνον πεις που βρίσκεται μακρυά σου, είναι όλα αυτά

Άτονα κι ' άχρωμα και μελαγχολικά πιστά.

Ω! η απουσία! η πιο σκληρή απ' τις δυστυχίες όλες!
Στις λέξεις και στις φράσεις να ζητείς ξαλαφρωμό,

Στο άπειρο μέσα πλήθος των θλιμμένων στοχασμών σου,
Κι' ό,τι θα βρης ανούσιο πάντα να 'ναι και πικρό!

Κι' ύστερα, να, αιχμηρή και κρύα ωσάν λεπίδι,
Γοργότερη από τα πουλιά, κι' από τις σφαίρες πιο γοργή,
Κι απ' το νοτιά στη θάλασσα κι απ' τ' αγριοφύσημά του,

Και μ' ένα δηλητήριο στην αιχμή θανατερό,
Να, όμοια με βέλος, που έρχεται στο τέλος η Υποψία,

Ξαπολυμένη από την άθλια την Αμφιβολία τη βδελυρή.

Μπορεί ποτέ; Ενώ στο τραπέζι ακουμπισμένος
Το γράμμα της με δάκρυα το διαβάζω εγώ,

Το γράμμα της που όλο για την αγάπη της μου λέει,
Την ώρα εκείνη η σκέψη της να 'ναι δοσμένη αλλού;
Ποιος ξέρει: Ενώ για μένα αργές εδώ και θλιβερές

Κυλούν οι μέρες, σαν ποτάμι μ' όχθη ξεραμένη,
Ίσως να χαμογέλασε το χείλι της τ' αγνό;

'Ισως να 'ναι χαρούμενη και να με λησμονάει;
Και μελαγχολικός το γράμμα της ξαναδιαβάζω.

(Μετάφραση: Κλέων Παράσχος)



Φεγγαρόφωτο

Είναι η ψυχή σας ένα θεσπέσιο τοπίο

όπου συρρέουν μασκοφόροι γοητευτικοί

παίζοντας τον αυλό, χορεύοντας, κι ίσως σχεδόν

θλιμμένοι κάτω απ' τις εξαίσιες φορεσιές τους

Σύσσωμοι όλοι τραγουδούν σε κλίμακες οδύνης

για νικηφόρους έρωτες και ανθοστόλιστους βίους

ίσως να μην πιστεύουν μέσα στην ευτυχία τους

και οι φωνές τους μπλέκονται στο φεγγαρόφωτο

Ω, γαλήνιο φως του φεγγαριού, πανέμορφο όμως και τόσο μελαγχολικό

που δίνεις στα πουλιά τη δύναμη να ονειρευτούν μέσα στα δέντρα

και κάνεις τις πηγές με όλο λυγμούς να κλαίνε εκστατικές

εκείνες τις πελώριες πηγές ανάμεσα απ' τα αγάλματα

(Μετάφραση: Σ. Ιωάννης)



Ήρθα το δύστυχο ορφανό

Ήρθα το δύστυχο ορφανό προς τους ανθρώπους,
τα μάτια μου τα ήρεμα μόνο είχα πλούτο εγώ,

προς τους ανθρώπους ήρθα, στους μεγάλους τόπους.
οι άνθρωποι δε με ηύραν πονηρό.

Μεσ' στα είκοσί μου χρόνια μια λαχτάρα νέα,

τ’ όνομά της ήταν αγάπη, οιμέ!

κάθε γυναίκα μ’ έκαμε να τήνε βρίσκω ωραία,

καμιά γυναίκα δε με βρήκεν όμορφον εμέ!

Χωρίς πατρίδα, χωρίς να 'χω βασιλιά,

κι ακόμα δίχως να είμαι παλληκάρι,

πήγα στον πόλεμο για να πεθάνω. αλλά

κι ο θάνατος δε μούκαμε τη χάρη.

Αργά πολύ γεννήθηκα ή πολύ νωρίς;

τι θέλω εδώ που μένω;

Αχ! εσείς όλοι, ο πόνος μου βαθύς.

παρακαλέστε το Θεό για το δυστυχισμένο.

(Μετάφραση: Κωστής Παλαμάς)



Η Σαπφώ

Ξώφρενη, με τα μάτια ωχρά, με στήθος που ορθοσειέται,
και λιγωμένη, απ' ηδονή η Σαπφώ, που τη φλογίζει
σα λύκαινα στα ολόψυχρα τ' ακρογιάλια γυρίζει.

Το Φάωνα φέρνει στο νου και τους θεσμούς αρνιέται
και βλέποντας πως μοναχή στα δάκρυα τώρα λυώνει
τα μαύρα πλούσια της μαλλιά, τραβά και ξεριζώνει.

Κάποτε συλλογίζεται με σπαραγμό τα χρόνια,
πούλαμπε αγνή η αγάπη της στη δόξα κι ομορφιά της

και που την ετραγούδησε σε στίχους όπου αιώνια
κάθε παρθένα θε ν' ακούει μες στα χρυσόνειρά της.

Και να που τώρα πέφτουνε χλωμά τα βλέφαρά της
κι ορμά στην άγρια θάλασσα που ολάνοικτη προσμένει

ενώ ψηλά, σκορπίζοντας στο κύμα τη φωτιά της,
η ωχρά Σελήνη, του έρωτος η εκδικήτρα, βγαίνει.

 
(Μετάφραση: Γιώργος Σημηριώτης)



Αγωνία

Φύση, τίποτα δικό σου δε με συγκινεί, ούτ' οι αγροί
Τροφοδότες, ούτ' η αργυρή ηχώ των σικελικών

Ειδυλλίων, ούτε οι πομπές των εωθινών,
Ούτ' οι οδυνηροί της φύσης εορτασμοί.

Περιγελώ την τέχνη, περιγελώ τον Άνθρωπο επίσης, ψαλμούς,
Στίχους, ελληνικούς ναούς, και πύργους σπειροειδείς

Που εκτείνουν στον κενό ουρανό οι καθεδρικοί,
Και βλέπω με το ίδιο μάτι καλούς και μοχθηρούς.

Δε πιστεύω στο Θεό, αρνούμαι κι εξομνύω
Κάθε σκέψη, κι όσο για την παλιά ειρωνεία,

Την Αγάπη, πολύ θα το 'θελα κανείς να μη ξαναμιλήσει.

Κουράστηκα να ζω έχοντας το φόβο του θανάτου, σα
Μπρίκι τζάμπα πάει όπου τ' αφρίσει και ξαφρίσει,
Η δική μου καρδιά για ναυάγια φτιαγμένη φριχτά. 

(Μετάφραση: Ελένη Κόλλια)



Ένας βαθύς, μαύρος ύπνος

Ένας βαθύς, μαύρος ύπνος

πέφτει απάνω στη ζωή μου.

Κάθ' ελπίδα μου, κοιμήσου.

Κάθε αποθυμιά μου κοίμου.

Τίποτε δε βλέπω πια,

χάνονται όλα μες στη λήθη

το καλό και το κακό...

Ω θλιμμένο παραμύθι!

Είμαι σα μια κούνια

που ένα χέρι την κουνάει

στην κρυφή σπηλιά.

Σιωπή!... μιλιά!...

(Μετάφραση: Λάμπρος Πορφύρας)

  


