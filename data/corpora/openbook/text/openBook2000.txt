








































 
 
 
 
Αλφαβητάρι  
 
Έχασα το αλφαβητάρι 
της πρώτης δημοτικού 
και τώρα  
που ψάχνω απεγνωσμένα 
να δώσω στην Άννα 
ένα μήλο 
γέρασα από αναμνήσεις, 
χωρίς διακοπή 
για διαφημίσεις, 
πίνοντας αναψυκτικό light 
και κάνοντας "like" 
σε τετράστιχα ημερολογίου.

2 



 
 
 
 
Υψικάμινος  
 
Πρώιμη στάχτη  
της υψικαμίνου 
πεταμένη στο πέλαγος 
σαν άλλη ξενιτιά  
της μοίρας μας, 
το αβέβαιο  
της θέλησής μας 
και το άβατο  
της ηθικής μας, 
κάθε πρωί  
που θρηνούμε όνειρα, 
κάθε βράδυ  
που κερνάμε υποσχέσεις. 
 
 
 
 
 

3 



 
 
 
 
Λευκή Μαρμαρυγή  
 
Δεν ήταν η σάτιρα 
του δωδεκάτου λεπτού 
που βούτηξε 
τη λογική μου 
σε μειδίαμα  
λευκής μαρμαρυγής, 
μα η νηφαλιότητα 
των αθώων 
που με οδήγησε 
σ' ένοχα μυστικά, 
διττά κελεύσματα σιωπής 
επίορκων δωρητών ψυχής. 
 
 
 
 
 
 

4 



 
 
Γραβάτα Δημοσίας Αιδούς 
 
Άρχισα να ξηλώνω  
τα ρούχα μου, 
ώσπου έμεινα γυμνός 
στη μέση του πουθενά 
φωνάζοντας  
σε μια γλώσσα άγνωστη 
(έτσι κι αλλιώς 
ποιος θα με καταλάβαινε;) 
μα δεν με συνέλαβαν 
για προσβολή δημοσίας αιδούς. 
Για να σταματήσω τις φωνές  
με κέρασαν αψέντι 
και μ' έντυσαν στην τρίχα, 
όμως τα κορδόνια μου 
δεν ταίριαζαν 
με την γραβάτα τους. 
Δεν άφησα ρέστα 
για πουρμπουάρ. 
Δεν σκόνταψα διαγωνίως. 
 

5 



 
 
Ανόητα "Ξ"  
 
Δαπάνη φωτός 
για αγορές  
φτηνών εσωρούχων, 
σε ταξίδι του μέλιτος 
στην έρημο, 
κάθε αναστεναγμός 
σε σκονισμένα φιλιά, 
κάθε ύβρις 
σε σκουριασμένα λάβαρα, 
με ανόητα "ξ" 
σε ήξεις, αφήξεις, 
από ανθρώπους 
σαστισμένους  
απέναντι στη μοίρα τους, 
ανήμπορους  
να την αλλάξουν. 
 
 
 
 

6 



 
Ιανός 
 
Πολυκατοικία πια 
η γειτονιά μας, 
το ασανσέρ κολλημένο 
μεταξύ ρετιρέ  
και ουρανού 
κι εμείς μέσα 
συνωστισμένοι άνετα, 
χωρίς ανάσα 
(και χωρίς σήμα  
το κινητό μας), 
στο παραπέντε απόδρασης 
από το savoir vivre 
σαν έτοιμοι από καιρό 
για περιπτύξεις 
(πότε προλάβαμε άραγε 
να ερωτευτούμε;) 
στο απόγειο  
μετέωρων βημάτων, 
στο υπόγειο 
ημι-διλημμάτων  
του Ιανού. 

7 



 
 
 
 
Δούναι και Λαβείν 
 
Σκάψαμε με τα χέρια  
το χώμα της ανάστασης 
(μήτρα ζωής η γη  
υιών και θυγατέρων), 
ποτίζοντας ρίζες 
που αλωνίσαμε 
(δούναι και λαβείν 
κατά φύσιν  
κεκτημένα), 
ξεθάβοντας νεκρούς 
που αφορίσαμε 
(δούναι και λαβείν 
παρά φύσιν  
τεκταινόμενα). 
 
 
 
 

8 



 
 
 
 
Ψευδώνυμη Φυγή 
 
Σάστισα σαν είδα 
το δείπνο των ανέμων 
στο δείλι της βροχής 
κι αναστέναξα απορώντας 
"τι θέλω εγώ απρόσκλητος  
ανάμεσα σε ήχους 
γέλιων και θρήνων,  
σε αλήθειες και ψέματα, 
γάμων και κηδειών;" 
Δείκτης σιωπής, 
φως αντοχής 
και δώδεκα χτύποι 
της καρδιάς μου 
σαν χάθηκα χαράματα 
στα εντός μου, 
ανήμπορος πειρατής 
στα ίχνη  
ψευδώνυμης φυγής. 

9 



 
 
 
 
Απωλέσθην 
 
Άφησες ένα post-it 
με υποσημείωση 
το πραγματικό σου πρόσωπο, 
γεμάτο ρυτίδες, 
χωρίς χαμόγελο, 
με αμέτρητα "απωλέσθην" 
να ναρκοθετούν μορφασμούς 
κατ' επίφαση ευτυχίας. 
Είναι ακόμη 
κολλημένο εκεί, 
από τότε που πάγωσα 
πριν προλάβω 
ν' ανοίξω το ψυγείο. 
 
 
 
 
 

10 



 
 
 
 
Γυμνά Διηγήματα  
 
Έφυγε η γραφή 
κι έμεινε η σιωπή 
κολλημένη στην άμμο ρίμας, 
που έπλασε 
με στάχτες χαϊκού 
ωδές ανάμεικτων προσδοκιών 
σε χαλεπούς καιρούς, 
με ενδιάμεσους σταθμούς 
γυμνά διηγήματα 
που δεν άντεξαν 
το καθωσπρέπει της ενδοχώρας 
και ντυμένα ποιήματα 
που τιμωρήθηκαν 
σε ακτές γυμνιστών 
με απαγόρευση εισόδου. 
 
 
 

11 



 
 
 
 
Αγρίμι 
 
Μη μου ζητάς 
δανεικά οράματα 
με έντοκα χειροκροτήματα, 
μα δάνεισέ μου 
τα μυστικά των λέξεων, 
τώρα που έπαψα  
να ψιθυρίζω προσευχές, 
πληγωμένο αγρίμι 
από υπερεγώ χαμένα  
σε γραπτές ιαχές  
που χλευάζουν αήττητους, 
σε ηττημένες ζωές  
που σιωπούν και φεύγουν. 
 
 
 
 
 

12 



 
 
 
Άλλη Γοητεία 
 
Πουλάω  
ό,τι μου χάρισες, 
ένα βλέμμα 
κι ένα χαμόγελο 
σε οδοντοστοιχία 
απολύτως λευκή, 
μα τόσο τηλεοπτική. 
Γιατί να θυσιάσω 
κι άλλες νύχτες  
θερινού σινεμά 
με πασατέμπο, 
για παζάρια 
ημιθανών προσκλήσεων 
σε γεύμα υποκρισίας; 
Μου αρκεί 
η ξέφρενη προσμονή 
μιας άλλης γοητείας, 
που δεν ενοικιάζεται, 
ούτε πουλιέται. 

13 



 
 
 
 
Αλέκτωρ  
 
Φυλακισμένοι ισόβια 
στο κλεινόν άστυ 
εκεί όπου η άρνηση 
ισοδυναμεί με αφωνία 
και η βούληση 
με υποταγή. 
Scripta manent, 
με την ποίηση 
παραβολή του Ασώτου, 
καταδικασμένοι 
"δις εις θάνατον" 
σε δίκη-παρωδία, 
πριν ο αλέκτωρ 
λαλήσει τρεις φορές 
και γυμνοί ομολογήσουμε 
τον ευνουχισμό μας. 
 
 

14 



 
 
 
 
Χωρίς ΦΠΑ 
 
Δεν διάβασες τα ποιήματα, 
όταν τα πήρες κι έφυγες 
αναζητώντας μέσα μου  
απάτητες ερήμους. 
Αν και έκοψα απόδειξη, 
με λοιδορείς 
πως έκλεψα ΦΠΑ 
δηλώνοντας "εργένης" 
και άφησα υπόλοιπο 
σ' ένα μικρό τεφτέρι. 
Mη μου τοκίζεις όνειρα 
-εν είδει τοκογλύφου- 
ανεξόφλητων ιδανικών 
κι ερώτων παρελθόντος, 
μα ζήσε τα ποιήματα 
σαν λάφυρα πολέμου, 
ζωγράφισε τι έγραψα 
γυμνός σαν ανασ(τ)αίνω. 

15 



16 

 
Πρωινό Ξύπνημα 
 
Ο καφές λούζει 
το πρωινό μου ξύπνημα 
χωρίς να μπορώ 
ν’ αρθρώσω λέξη. 
Οι μισές σκέψεις μου 
σε λήθαργο 
δεν μπορούν  
ν’ αντικρύσουν 
τον ήλιο κατάματα. 
Η λεπίδα στο ξύρισμα 
έτοιμη να ματώσει 
όνειρα που δεν θυμάμαι. 
Βουρτσίζω τα δόντια μου 
θέλοντας ν’ αναστήσω 
το λευκό της νύχτας 
που πέρασε. 
Με λίγη μαρμελάδα 
στη φρυγανιά 
θα γλυκάνω τις ώρες 
που μου αναλογούν 
για να τα καταφέρω. 






