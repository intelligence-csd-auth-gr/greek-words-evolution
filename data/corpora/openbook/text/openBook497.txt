



























Το μεγάλο μυστήριο του Μπόου         1 
_______________________________________________________________________________________________________________________________________________________________________________________________________________ 

 

 

Ίζραελ Ζάνγκουιλ 

Το μεγάλο μυστήριο του 
Μπόου 

Μυθιστόρημα 

Μετάφραση από τα Αγγλικά 
Ευρυδίκη Αμανατίδου 



2            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

 
Ο Ίζραελ Ζάνγκουιλ γεννήθηκε το 
1864 στο Λονδίνο από γονείς 
Εβραίους μετανάστες από τη Ρωσική 
Αυτοκρατορία. Πέθανε το 1926. 
Αφιέρωσε τη ζωή του στηρίζοντας 
τους καταπιεσμένους, ενώ τον 
απασχόλησαν το Εβραϊκό ζήτημα και 
το απελευθερωτικό κίνημα των 
γυναικών. Εργάστηκε κάποια χρόνια 
ως δάσκαλος και κατόπιν ως 
δημοσιογράφος. Τα λογοτεχνικό του 
έργο τού χάρισε το παρατσούκλι «Ο 
Ντίκενς του Γκέτο». Από τα πιο 
γνωστά έργα του είναι τα: «The 
Children of the Ghetto», «The 
Melting Pot». To «The Big Bow 
Mystery» είναι το πρώτο από τα έργα 
που εντάσσονται ολοκληρωτικά στην 
κατηγορία “μυστήριο κλειδωμένου ή 
κλειστού δωματίου”. Εκδίδεται 
συνεχώς από το 1891 και αποτέλεσε 
τη βάση για τρεις εμπορικές ταινίες. 

 Η Ευρυδίκη Αμανατίδου σπούδασε 
Νομικά και ζει στην Αθήνα. Στις 
εκδόσεις Σαΐτα θα βρείτε τα έργα 
της: «Η Πολιτεία που δεν είχε 
Χριστούγεννα», «Ένα καπέλο για 
τον καθηγητή», «Ο ήλιος που έχασε 
τον δρόμο του», «Το συναχωμένο 
ηφαίστειο», «Το αεράκι και η 
καμινάδα», «Ο Δράκος και οι 
Σκορδοφάγοι Ιππότες τα 
μυθιστορήματα «Η ακριβή ανάσα 
του νερού», «Αραμπέλα/τα όρια 
της πίστης», «Ο φύλακας στον 
φάρο», τη νουβέλα «Ημίφως», 
όπως και τη συλλογή διηγημάτων 
«Μαζί» που έγραψε με τον Γιάννη 
Λαμπράκη. Το προσωπικό της 
ιστολόγιο είναι το 
http://evriam.blogspot.gr 

 
 

 
 
 
 



Το μεγάλο μυστήριο του Μπόου         3 
_______________________________________________________________________________________________________________________________________________________________________________________________________________ 

 

 

Ίζραελ Ζάνγκουιλ 
 
 
 
 

Το μεγάλο μυστήριο του 
Μπόου 

Μυθιστόρημα 

 
 
 
 

Μετάφραση από τα Αγγλικά 
Ευρυδίκη Αμανατίδου 

 
 
 
 

 
 
 



4            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Ίζραελ Ζάνγκουιλ, Το μεγάλο μυστήριο του Μπόου 
ISBN: 978-960-629-000-8 
Φεβρουάριος 2018 
Πρωτότυπος τίτλος: Israel Zangwill: The Big Bow Mystery 
 
Μετάφραση από τα Αγγλικά:  Ευρυδίκη Αμανατίδου 
 
Σελιδοποίηση:    Ηρακλής Λαμπαδαρίου 
     www.lampadariou.eu 
 
Η μεταφράστρια φέρει την ευθύνη για την επιμέλεια του κειμένου. 
 
Εκδόσεις Σαΐτα 
Αθανασίου Διάκου 42, 652 01, Καβάλα 
Τ.: 2510 831856 
Κ.: 6977 070729 
e-mail: info@saitapublications.gr 
website: www.saitapublications.gr  
 
 
 
 
 

 

Άδεια Creative Commons 
Αναφορά Δημιουργού – Μη Εμπορική χρήση 

Όχι Παράγωγα έργα 3.0 Ελλάδα 
 
Βάση του άρθρου 29, παράγραφος 1, Ν. 2121/1993, όπως έχει τροποποιηθεί με το άρθρο 8, 
παράγραφος 5, Ν. 2557/1997, «Η πνευματική ιδιοκτησία διαρκεί όσο η ζωή του δημιουργού 
και εβδομήντα (70) χρόνια μετά το θάνατό του, που υπολογίζονται από την 1 η Ιανουαρίου 
του έτους το οποίο έπεται του θανάτου του δημιουργού». Έχοντας υπόψη μας την εν λόγω 
παράγραφο, προχωρήσαμε στην έκδοση της μετάφρασης του συγκεκριμένου έργου 
αποκλειστικά για τους αναγνώστες της Ελλάδας. Παρακαλούμε να ελέγξετε τη νομοθεσία 
της χώρας σας για την πνευματική ιδιοκτησία σε περίπτωση που δεν κατοικείτε στην 
Ελλάδα.  
Επιτρέπεται σε οποιονδήποτε αναγνώστη η αναπαραγωγή του έργου (ολική, μερική ή 
περιληπτική, με οποιονδήποτε τρόπο, μηχανικό, ηλεκτρονικό, φωτοτυπικό, ηχογράφησης ή 
άλλο), η διανομή και η παρουσίαση στο κοινό υπό τις ακόλουθες προϋποθέσεις: αναφορά της 
πηγής προέλευσης, μη εμπορική χρήση του έργου. Επίσης, δεν μπορείτε να αλλοιώσετε, να 
τροποποιήσετε ή να δημιουργήσετε πάνω στο έργο αυτό. 
Αναλυτικές πληροφορίες για τη συγκεκριμένη άδεια cc, διαβάστε στην ηλεκτρονική 
διεύθυνση: 
http://creativecommons.org/licenses/by-nc-nd/3.0/gr/



Το μεγάλο μυστήριο του Μπόου         5 
_______________________________________________________________________________________________________________________________________________________________________________________________________________ 

 

 

 
 
 
 
 
 



6            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Λίγα λόγια για το μυθιστόρημα 
 

Ανακάλυψα τον Ίζραελ Ζάνγκουιλ σχετικά αργά ως αναγνώστρια. Στις 21 
Φεβρουαρίου του 2013 γράφω για το αεροστεγές έγκλημα* στο ιστολόγιό μου. Έχω 
μόλις διαβάσει το “The Βig Bow Μystery”, ένα αυθεντικό μυστήριο κλειστού 
δωματίου. Σχεδόν τέσσερα χρόνια μετά από εκείνη την ανάρτηση λοιπόν, σκέφτηκα 
να μεταφράσω το “Μεγάλο Μυστήριο του Μπόου”. Διαβάζοντας ξανά το κείμενο του 
Ζάνγκουιλ, δεν μπόρεσα να μη θαυμάσω τη λεπτή ειρωνεία του, τη δεξιοτεχνία του, 
τη σατιρική του αντιμετώπιση, ίσως βέβηλη κατά κάποιους, απέναντι σε θεσμούς και 
εξουσίες. Η νουβέλα δεν είναι απλά μια ιστορία μυστηρίου. Στην ουσία πρόκειται για 
ένα δοκίμιο περί της ανθρώπινης φύσης, συμπεριφοράς, σκέψης. Προσπάθησα να 
μείνω πιστή στο πνεύμα του συγγραφέα, αλλά να φέρω ταυτόχρονα πιο κοντά στην 
ελληνική απόδοση την πληθώρα των αγγλικών ιδιωματισμών στο κείμενο. Όπου 
έκρινα αναγκαίο, παραθέτω εξηγήσεις για τοπωνύμια, πρόσωπα και λαϊκές 
παραδόσεις που αναφέρονται στο αγγλικό κείμενο.  

 
 

*Το αεροστεγές έγκλημα: 
Τέσσερις τοίχοι, μία σφραγισμένη πόρτα κι ένα πτώμα. Ποιος, πότε και πώς εκτέλεσε 

την εγκληματική πράξη; Μήπως ο δράστης είχε υπερφυσικές δυνάμεις; Μιλάμε για την 
υποδιαίρεση της αστυνομικής μυθιστορίας, τα μυστήρια κλειστού δωματίου (locked room 
mysteries). Και μια και ο Μεσαίωνας απέχει αρκετά από την απαρχή του προαναφερθέντος 
είδους, για τη λύση τους δεν θα στραφούμε σε σατανικές παρεμβάσεις ή ίσως επισκέψεις 
από άλλους γαλαξίες, κατά τις προσφιλείς εξηγήσεις τινών. Τα ερμητικά κλειστά μυστήρια 
και η αντίστοιχη μυθοπλασία γύρω από αυτά εμφανίζονται δειλά τον δέκατο ένατο αιώνα. 
Πρώτος διδάξας ο Edgar Allan Poe με τα εγκλήματα της οδού Μοργκ, το 1841. Το ιδιόρρυθμο 
είδος εξελίχτηκε και άνθισε στις αρχές του εικοστού αιώνα για να οδηγηθεί πλέον σε ένα 
είδος παρακμής στις μέρες μας καθώς υποσκελίστηκε από το ψυχολογικό θρίλερ και τα 
μυθιστορήματα συνωμοσίας. Από την εποχή του Poe μέχρι σήμερα, οι συγγραφείς 
μυστηρίου κλήθηκαν να ξεπεράσουν τον εαυτό τους. Το κακό ήταν ότι η προσπάθεια 
πολλές φορές έφερε τον αντίποδα: άσχημο αποτέλεσμα και εξαπάτηση του αναγνώστη. 
Γιατί σίγουρα αυτές οι ιστορίες δεν είναι μόνο προϊόν φαντασίας αλλά και δεξιοτεχνίας. 
Πώς θα πείσεις αυτόν που σε διαβάζει ότι κάποιος κατόρθωσε να κάνει το έγκλημα σε έναν 
χώρο απροσπέλαστο; Τα παράθυρα είναι σφραγισμένα, οι πόρτες κλειδωμένες και 
αμπαρωμένες, η καπνοδόχος (πέραν της λύσης που έδωσε ο Poe) αδιανόητη είσοδος, όσο 
για καταπακτές και κρυφά περάσματα, αυτά έχουν αποκλειστεί. Σε αυτή την κατηγορία 
εντάσσονται και ιστορίες όπως το “And Then They Were None” (δέκα μικροί ινδιάνοι ο 
ελληνικός τίτλος) της Agatha Christie όπου τα θύματα είναι αποκλεισμένα σε ένα μικρό 
νησί και ο δολοφόνος πέραν πάσης υποψίας. 



Το μεγάλο μυστήριο του Μπόου         7 
_______________________________________________________________________________________________________________________________________________________________________________________________________________ 

 

 

Το 1891, ο Israel Zangwill γράφει το The Big Bow Mystery και επάξια κερδίζει τις 
εντυπώσεις. Η υπόθεση εν συντομία: Ένας υπέρμαχος των αγώνων της εργατικής τάξης 
βρίσκεται νεκρός από τη σπιτονοικοκυρά του και έναν αστυνομικό. Κανένας δεν είχε 
πρόσβαση στο δωμάτιο, το όπλο του εγκλήματος έχει εξαφανιστεί. Η αυτοκτονία 
αποκλείεται. Τελικά, οι υποψίες πέφτουν στον αντίζηλο (σε πολιτικό και ερωτικό επίπεδο) 
του νεκρού, ο οποίος καταδικάζεται σε θάνατο. Ο συνταξιοδοτημένος αστυνομικός 
Grodman δίνει την αναπάντεχη λύση λίγο προτού εκπνεύσει η δωδεκάτη ώρα. Ο Zangwill 
δεν γράφει μόνο μια αστυνομική νουβέλα. Εκ παραλλήλου καυτηριάζει με λεπτή σάτιρα τη 
Βικτωριανή ηθική, αλλά και εισάγει στο δημιούργημά του τον αστυνομικό εγκληματολόγο, 
ο οποίος θα μιλήσει για την ψυχολογία όσων άμεσα ή έμμεσα εμπλέκονται στο έγκλημα. 
Λίγες σελίδες πριν το τέλος, ο συγγραφέας μάς κάνει κοινωνούς της λύσης, στηριζόμενος 
πολύ απλά στην ανθρώπινη ψυχολογία και στην προσεκτική παρατήρηση των γεγονότων 
πέραν προκαταλήψεων και συνηθειών. Όλη η νουβέλα χαρακτηρίζεται από την κατάδειξη 
των κατάλληλων συμπερασμάτων και την τελική βιτριολική απόρριψή τους. Οι αποδείξεις 
αναμιγνύονται με ένα πλήθος παραπλανητικά στοιχεία και ο στόχος του καλού ερευνητή 
αλλά και του επίμονου αναγνώστη είναι να μην παραπλανηθεί από την επιφάνεια, αλλά 
να δει τι βρίσκεται κάτω από αυτήν. Τίποτα δεν είναι αυτό που φαίνεται. Αλλά μήπως κι 
αυτό δεν είναι ο ρόλος της λογοτεχνίας γενικότερα στη ζωή μας; Να μας βάζει πάντα σε 
σκέψεις με κάθε τρόπο. 

Ευρυδίκη Αμανατίδου 
evriam.blogspot.gr 

  
 
 
 

 
 

 
 
 
 
 
 
 
 
 
 



8            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

 



Το μεγάλο μυστήριο του Μπόου         9 
_______________________________________________________________________________________________________________________________________________________________________________________________________________ 

 

 

ΕΙΣΑΓΩΓΗ 
 

Περί φόνων και μυστηρίων 
 

Μια και τούτο το βιβλιαράκι γράφτηκε κάπου τέσσερα χρόνια πίσω, νιώθω 
πως μπορώ πλέον να του ασκήσω κριτική χωρίς προκατάληψη. Ένα βιβλίο 
που μόλις το έχει σκαρφιστεί ο γεννήτοράς του, φυσικό είναι να του φαίνεται 
πως έχει ελαττώματα. Ένα παλιό βιβλίο όμως έχει μπει πια στη σωστή σφαίρα 
αντίληψης κι έτσι μπορείς να το υμνήσεις χωρίς φόβο και πάθος. “Το Μεγάλο 
Μυστήριο του Μπόου” το βρίσκω, ως προς τον τρόπο εξέλιξης αυτών των 
ιστοριών, μια εξαιρετική ιστορία φόνου, γιατί, ενώ είναι εντυπωσιακό όπως οι 
περισσότερες τέτοιου τύπου αφηγήσεις, εμπεριέχει περισσότερο χιούμορ και 
στήσιμο χαρακτήρων από τις καλύτερες του είδους. Πράγματι, το χιούμορ 
αφθονεί. Υποτίθεται ότι τα μυστήρια θα έπρεπε να χαρακτηρίζονται από 
νηφαλιότητα και σοβαρότητα. Θα έπρεπε να υπάρχει μια διάχυτη ατμόσφαιρα 
τρόμου και φόβου, κάτι σαν αυτό που ο Πόε καταφέρνει να δημιουργήσει. Το 
χιούμορ είναι εκτός θεματολογίας. Θα ήταν πιο καλλιτεχνικό να συντηρήσω 
συνολικά ένα σοβαρό ύφος. Ήμουν όμως ρεαλιστής εκείνον τον καιρό, και 
στην κανονική ζωή μυστήρια συμβαίνουν σε πραγματικούς ανθρώπους με τις 
ιδιαιτερότητές του ο καθένας, και μυστηριώδεις καταστάσεις τείνουν προς το 
πολυσύνθετο εξαιτίας του κωμικού στοιχείου. Απαραίτητη προϋπόθεση ενός 
καλού μυστηρίου είναι να μπορεί και να μη μπορεί να λυθεί από τον 
αναγνώστη και η λύση του συγγραφέα να είναι ικανοποιητική. Πολλές 
ιστορίες μυστηρίου τρέχουν καταιγιστικά μέχρι το τέλος, για να αφήσουν 
τελικά τον αναγνώστη με την εντύπωση ότι του έκλεψαν την ανάσα 
εξαπατώντας τον. Όχι μόνο οφείλει η λύση να είναι η κατάλληλη, αλλά και 
όλα τα στοιχεία που οδηγούν σε αυτή πρέπει να περικλείονται στο σώμα της 
ιστορίας. Δεν επιτρέπεται στον συγγραφέα να εκσφενδονίζει στον αναγνώστη 
ένα καινούριο πρόσωπο ή νέα περιστατικά στο τέλος. Σαν να λέμε, αν ένας 
φίλος μού ζητούσε να μαντέψω με ποιον είχε δειπνήσει την προηγουμένη, θα 
ήταν ατόπημα να έχει στο μυαλό του κάποιον, ενώ γνωρίζει ότι εγώ ούτε που 
τον έχω ακουστά. Ο μοναδικός που βρήκε τη λύση στο “Μεγάλο Μυστήριο του 
Μπόου” είμαι εγώ. Δεν είναι παράδοξο, απλά είναι γεγονός. Πολύ πριν 
γραφτεί το βιβλίο, έλεγα στον εαυτό μου ότι κανένας από όσους είχαν γράψει 
ιστορίες μυστηρίου δεν είχε δολοφονήσει άνθρωπο σε ένα δωμάτιο στο οποίο 
ουσιαστικά δεν υπήρχε τρόπος εισόδου. Με το που σκαρφίστηκα το αίνιγμα, η 



10            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

λύση ξεπήδησε κι έμεινε αποθηκευμένη στη μνήμη μου μέχρις ότου, χρόνια 
μετά, στην κενή από ειδήσεις θερινή εποχή του χρόνου, ο συντάκτης μιας 
απογευματινής λονδρέζικης εφημερίδας ευρείας αποδοχής, στη βιάση του να 
απαλλαγεί από τις ιστορίες για θαλάσσια ερπετά, μου ζήτησε να του 
παρουσιάσω ένα πιο αυθεντικό κομμάτι μυθιστορίας. Μπορεί και να 
αρνιόμουν, όμως ο φόνος ελλόχευε στην ψυχή μου, και αυτή ήταν η ευκαιρία 
μου. Πήρα τη δουλειά στα σοβαρά, παρότι εν συνεχεία η Μόρνιγκ Ποστ 
ισχυρίστηκε ότι το κείμενό μου ήταν βαρύ, και πέτυχα τουλάχιστον να εξάψω 
τους αναγνώστες μου, ώστε, όσο δημοσιευόταν η ιστορία μου, πολλοί από 
αυτούς να μου στείλουν αυτόκλητες προτάσεις ως λύσεις, και ο συντάκτης 
μου να μου συστήσει να πω κάτι ως ένδειξη εκτίμησης. Κι έτσι έγραψα ένα 
γράμμα στην εφημερίδα, όπου ευχαριστούσα τους επίδοξους λύτες για τις 
ευγενικές τους προσπάθειες να με βοηθήσουν να ξεμπερδέψω το χάος της 
πλοκής μου. Δεν ήθελα να πληγώσω τα συναισθήματά τους λέγοντάς τους 
καθαρά και ξάστερα ότι είχαν αποτύχει να ξετρυπώσουν τον πραγματικό 
δολοφόνο, όπως είχε αποτύχει και η πραγματική αστυνομία, κι έτσι 
προσπάθησα να πω την αλήθεια με έναν έμμεσο, ανειλικρινή τρόπο, ως 
ακολούθως: 

 
Προς τον Συντάκτη της Σταρ 
Κύριε,  
Τώρα που το “Μεγάλο Μυστήριο του Μπόου” επιλύθηκε προς ικανοποίηση 

ενός τουλάχιστον προσώπου, θα επιτρέπατε σε αυτό το πρόσωπο να 
χρησιμοποιήσει τις ανεκτίμητες στήλες σας, ώστε να μπορέσει να 
ευχαριστήσει τις εκατοντάδες των αναγνωστών που τον τίμησαν με τις 
ευγενείς τους προτάσεις και λύσεις όσο η ιστορία έτρεχε και εκείνοι τη 
διάβαζαν; Και το ζητάω κυρίως, επειδή τους χρωστάω χάρη που μου έδωσαν 
τη δυνατότητα να ολοκληρώσω την ιστορία μου με έναν τρόπο που με 
ικανοποίησε αρκετά. Όταν την ξεκίνησα, φυσικά και δεν είχα ιδέα ποιος είχε 
διαπράξει τον φόνο, όμως ήμουν αποφασισμένος να μην το μαντέψει κανείς. 
Ως εκ τούτου, καθώς κάθε επιστολογράφος έστελνε το όνομα ενός υπόπτου, 
αποφάσιζα αυτός ή αυτή να μην είναι οι ένοχοι. Βαθμιαία όλοι οι χαρακτήρες 
βγήκαν αθώοι, όλοι εκτός από έναν, κι εγώ δεν είχα άλλη επιλογή, παρά να 
κάνω αυτόν τον χαρακτήρα δολοφόνο. Λυπήθηκα, μια και μάλλον 
συμπαθούσα τον τύπο, αλλά όταν έχεις να αντιμετωπίσεις ευφυείς 
αναγνώστες, τι μπορείς να κάνεις; Δεν μπορείς να αφήσεις τον καθένα να 
καυχιέται ότι μάντεψε σωστά, και, παρότι μπήκα στον κόπο να αλλάξω την 



Το μεγάλο μυστήριο του Μπόου         11 
_______________________________________________________________________________________________________________________________________________________________________________________________________________ 

 

 

πλοκή πέντε έξι φορές, νιώθω πως διάλεξα την πιο αρμόζουσα προς την 
επαγγελματική μου αξιοπρέπεια πορεία. Αν δεν με εμπόδιζε αυτή η σκέψη, 
σίγουρα θα έβγαζα ετυμηγορία κατά της κυρίας Ντράμπνταμπ, όπως πρότεινε 
κάποιος αναγνώστης, ο οποίος είπε ότι, κρίνοντας από την εικονογράφηση 
της Σταρ, η εν λόγω κυρία ήταν μάλλον επτά πόδια* ψηλή, οπότε θα μπορούσε 
με ευκολία να φτάσει τη στέγη και να μπάσει το (αντίστοιχης αναλογίας) χέρι 
της στην καμινάδα, ώστε να πραγματοποιήσει το θανατηφόρο πλήγμα. Δεν 
φέρω καμία ευθύνη ως προς το πώς αντιλήφθηκε ο καλλιτέχνης τον 
χαρακτήρα της. Την τελευταία φορά που είδα την καλή κυρία το ύψος της 
ήταν κάτω από τα έξι πόδια, ίσως όμως ο καλλιτέχνης σας να είχε πιο 
πρόσφατες πληροφορίες. Η Σταρ είναι πάντα πολύ ενημερωμένη. Οφείλω να 
μην παραλείψω τη χιουμοριστική παρατήρηση ενός επιστολογράφου, ο οποίος 
είπε: “O Μορτλέικ θα μπορούσε να έχει περάσει από το ένα παράθυρο στο 
άλλο κρεμάμενος με κάποιο εξωφρενικό τρόπο, οποτεδήποτε στην ιστορία”. 
Ελπίζω οι συνάδελφοι συγγραφείς, από διάθεση σάτιρας και μόνο, να μην 
απαιτήσουν να μάθουν το όνομά του, καθώς εγώ αντιτίθεμαι στους φόνους, 
οποτεδήποτε στην πραγματική ζωή. Τέλος, μια κουβέντα για τις στρατιές όσων 
με μάλωσαν επειδή επέτρεψα στον κύριο Γκλαντστόουν να γράψει 
περισσότερες από 170 λέξεις σε μια ταχυδρομική κάρτα. Είναι δικό σας 
φταίξιμο, κύριε, αφού ανακοινώσατε ότι η ιστορία μου περιείχε χιουμοριστικά 
στοιχεία. Προσπάθησα να της βάλω κάποια, και αυτός ο ελαφρύς υπαινιγμός 
στον παλιό τρόπο αλληλογραφίας είχε τέτοιο σκοπό. Πάντως, αν πρέπει τα 
λόγια μου να ληφθούν “κατά γράμμα” (ή κατά ταχυδρομική κάρτα), κρίνω 
αναγκαίο να αναφέρω ότι μόλις σήμερα έλαβα μια ταχυδρομική κάρτα που 
περιείχε πάνω από 250 λέξεις. Δεν ήταν όμως από τον κύριο Γκλαντστόουν. 
Όπως και να έχει, μέχρι να αποκηρύξει αυτή την κάρτα ο κύριος 
Γκλαντστόουν, εγώ έχω κάθε λόγο να της επιτρέψω να παραμείνει στο βιβλίο.  

Ευχαριστώντας ξανά τους αναγνώστες σας για την πολύτιμη βοήθειά τους, 
Δικός Σας, κλπ 

 
Ο κόσμος θα φανταζόταν ότι κανένας δεν θα έπαιρνε στα σοβαρά το όλο 

θέμα, αφού είναι ολοφάνερο ότι οι ιστορίες μυστηρίου είναι το μόνο είδος 
ιστοριών όπου δεν μπορείς να αυτοσχεδιάσεις ή να αλλάξεις κάτι την 
τελευταία στιγμή, καθώς αυτό απαιτεί προσεκτικό στήσιμο και περίτεχνα 
κεντίδια στην πλοκή. Πάντως, αν κάνεις ένα αστείο, μην περιμένεις να το 

                                                
*Σ.Τ.Μ. Το πόδι είναι μονάδα μέτρησης μήκους. Το διεθνές πόδι ισούται με 0,305 μέτρα. 



12            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

εκτιμήσει κανείς. Να τι διάβασα στη Λίτελτον Τάιμς της Νέας Ζηλανδίας: «Η 
αλυσίδα των έμμεσων αποδείξεων φαίνεται αδιάσειστη. Απ’ όσα λέγονται, ο 
κύριος Ζάνγκουιλ, αφού με προσοχή ενίσχυσε κάθε κρίκο της αλυσίδας του, 
προβληματίστηκε για το πώς θα τη σπάσει. Θεωρώ τη μέθοδο που τελικά 
υιοθέτησε περισσότερο ευρηματική παρά πειστική». Μετά από αυτό 
αποφάσισα να μην αστειευτώ ξανά, όμως η καλή αυτή πρόθεση βοηθάει να 
διορθωθούν τα κακώς κείμενα.  

Ι. Ζάνγκουιλ 
Λονδίνο, Σεπτέμβριος 1895 

 
 

ΣΗΜΕΙΩΣΗ 
 

Το Μυστήριο, που ο συγγραφέας πάντα θα συσχετίζει με αυτή την ιστορία, 
είναι το πώς κατάφερε να τη γράψει. Ολοκληρώθηκε μέσα σε ένα 
δεκαπενθήμερο -με καθημερινό γράψιμο- για να ανταποκριθεί σε ένα 
αιφνίδιο αίτημα της εφημερίδας Σταρ, ξεφεύγοντας από τα καθιερωμένα.  

Το προαναφερθέν δεκαπενθήμερο διαταράχτηκε και από τη συγκυρία ενός 
κύματος άλλων δυσκολιών και εργασιών. Δεν το χρησιμοποιώ ως δικαιολογία 
για τις ελλείψεις του βιβλίου, αφού ο συγγραφέας είχε τη δυνατότητα να το 
αναθεωρήσει ή να το περιορίσει. Το τελευταίο το αφήνω στο κοινό, καθώς, 
εάν το έργο μου συνεχίζει να υπάρχει -μέχρι κεραίας- όπως δημοσιεύτηκε στη 
Σταρ, αυτό συμβαίνει γιατί ο συγγραφέας μπορεί να πει μια ιστορία μόνο μία 
φορά.  

Η ένταξη του κυρίου Γκλαντστόουν σε μια επινοημένη σκηνή 
δικαιολογείται μια και ο ίδιος είναι σε μεγάλο βαθμό μυθική φιγούρα.  

 
#Ι.Ζ 



Το μεγάλο μυστήριο του Μπόου         13 
_______________________________________________________________________________________________________________________________________________________________________________________________________________ 

 

 

ΤΟ ΜΕΓΑΛΟ ΜΥΣΤΗΡΙΟ ΤΟΥ ΜΠΟΟΥ 
 

ΚΕΦΑΛΑΙΟ 1 
 
Ένα αξέχαστο πρωινό, νωρίς τον Δεκέμβρη, το Λονδίνο ξύπνησε 

αντικρίζοντας μια παγερή γκρίζα καταχνιά. Είναι κάτι πρωινά που ο Βασιλιάς 
της Ομίχλης συγκεντρώνει τους καρβουνόκοκκους σε πυκνές μοίρες στην 
πόλη, ενώ στα προάστια τους αραιοσκορπίζει, και τότε μοιάζει πως το πρωινό 
σου τρένο σε πάει από το λυκόφως στο σκοτάδι. Σήμερα όμως οι ελιγμοί του 
εχθρού είναι πιο μονότονοι. Από το Μπόου κιόλας μέχρι το Χάμερσμιθ 
σερνόταν ένας βαρύς, μίζερος ατμός, σαν το φάντασμα ενός αδέκαρου 
αυτόχειρα που του έλαχε μια περιουσία αμέσως μετά την απονενοημένη 
πράξη. Τα βαρόμετρα και τα θερμόμετρα συμμερίζονταν την κατάθλιψή του 
και η διάθεσή τους (αν διέθεταν κάτι τέτοιο) ήταν βαριά. Το κρύο ήταν 
κοφτερό, σαν ένα μαχαίρι με πολλές λεπίδες.  

Η κυρία Ντράμπνταμπ, κάτοικος της οδού Γκλόβερ, αριθμός 11, ήταν ένα 
από τα λίγα άτομα στο Λονδίνο που δεν πάθαινε κατάθλιψη από την ομίχλη. 
Συνέχιζε τις δουλειές της το ίδιο κατηφής ως συνήθως. Ήταν από τους 
πρώτους που αντιλήφθηκαν την έλευση του εχθρού, ξεδιακρίνοντας τις 
κλωστές της ομίχλης ανάμεσα στις σπείρες του σκοταδιού από την ώρα ακόμα 
που αγουροξυπνημένη βγήκε από την κρεβατοκάμαρά της και διαπίστωσε τη 
μουντή όψη του χειμωνιάτικου πρωινού. Ήξερε ότι η ομίχλη είχε έρθει για να 
μείνει τουλάχιστον ολημερίς και ότι ο λογαριασμός του γκαζιού της συνοικίας 
θα έκανε ρεκόρ στο άλμα εις ύψος. Ήξερε ακόμα ότι αυτό το τελευταίο θα 
συνέβαινε γιατί είχε επιτρέψει στον καινούριο της νοικάρη, τον κύριο Άρθουρ 
Κόνσταντ, να πληρώνει πάγια κάθε εβδομάδα ένα σελίνι για το γκάζι, αντί να 
του χρεώνει την αναλογία του στον λογαριασμό που αφορούσε όλο το σπίτι. 
Οι μετεωρολόγοι μπορεί και να διατηρούσαν την αξιοπιστία τους, αν 
λάμβαναν υπ’ όψιν τους τον επόμενο λογαριασμό γκαζιού της κυρίας 
Ντράμπνταμπ, όταν προέβλεπαν τον καιρό και έλεγαν για σφοδρά πιθανή 
χιονόπτωση και ανύπαρκτη ομίχλη. Η ομίχλη βρισκόταν παντού, όμως η 
κυρία Ντράμπνταμπ δεν εισέπραξε τα εύσημα για την πρόγνωση. Στην 
πραγματικότητα, η κυρία Ντράμπνταμπ δεν εισέπραττε τα εύσημα για το 
παραμικρό, μονάχα πλήρωνε με σκυλίσια επιμονή το μερτικό της και πάλευε 
να τα φέρει βόλτα σαν τον αποκαμωμένο κολυμβητή που προσπαθεί να 



14            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

αγγίξει τον μακρινό ορίζοντα. Το ότι τα πράγματα πήγαιναν πάντα τόσο 
άσχημα όσο το είχε προβλέψει, ουδόλως τη χαροποιούσε.  

Η κυρία Ντράμπνταμπ ήταν χήρα. Οι χήρες γίνονται, δεν γεννιούνται, 
διαφορετικά μπορεί και να πίστευε κανείς ότι η κυρία Ντράμπνταμπ ήταν 
ανέκαθεν χήρα. Η φύση τής έδωσε ένα ψηλό, λεπτό παρουσιαστικό κι εκείνο 
το χλωμό επίμηκες πρόσωπο με τα στενά χείλη και το σκληρό βλέμμα κι 
εκείνα τα πολύ χαρακτηριστικά μαλλιά που πάντα συνδυάζει κανείς με τη 
χηρεία στις χαμηλές κοινωνικές τάξεις. Μόνο στα υψηλά κοινωνικά 
στρώματα οι γυναίκες μπορούν να χάσουν τους άνδρες τους και να 
παραμένουν σαγηνευτικές. Ο εκλιπών κύριος Ντράμπνταμπ γρατζούνισε τον 
αντίχειρά του με ένα σκουριασμένο καρφί, και το προαίσθημα της κυρίας 
Ντράμπνταμπ, ότι εκείνος θα πέθαινε από τέτανο, δεν την εμπόδισε να 
παλεύει μέρα νύχτα με τη σκιά του Θανάτου, όπως είχε κάνει μάταια άλλες 
δύο φορές πιο πριν, όταν πέθανε η Κέιτι από διφθερίτιδα και ο μικρός Τζόννυ 
από οστρακιά. Προφανώς ο Θάνατος είχε καταντήσει η σκιά του εαυτού του 
λόγω των υπερωριών του ανάμεσα στους φτωχούς.  

Η κυρία Ντράμπνταμπ άναβε τη φωτιά στην κουζίνα. Το έκανε με πολύ 
επιστημονικό τρόπο, ως γνώστης της ασταθούς συμπεριφοράς του κάρβουνου 
και της τάσης των αναμμένων σπίρτων να καταλήγουν απλά να καπνίζουν, 
εκτός κι αν διατηρούνταν σταθερά σε καλή κατάσταση. Η επιστημονική της 
μέθοδος ήταν ως συνήθως επιτυχημένη. Η κυρία Ντράμπνταμπ ίσιωσε 
ευχαριστημένη τα γόνατα και σηκώθηκε σαν να ήταν μια ιέρεια Παρσί* που 
εκτέλεσε με αφοσίωση τις πρωινές υποχρεώσεις της στη θεότητα. Και τότε 
τινάχτηκε απότομα και παραλίγο να χάσει την ισορροπία της. Το μάτι της 
έπεσε στους δείχτες του ρολογιού πάνω στο ράφι του τζακιού. Έδειχναν επτά 
παρά τέταρτο. Η αφοσίωση της κυρίας Ντράμπνταμπ στην ενασχόληση με τη 
φωτιά στην κουζίνα τελείωνε απαρέγκλιτα στις έξι και τέταρτο. Τι είχε πάθει 
το ρολόι;  

Η κυρία Ντράμπνταμπ είδε μεμιάς σαν όραμα τη φιγούρα του Σνόππετ, του 
γειτονικού ρολογά, που αφού είχε κρατήσει το ρολόι με τις βδομάδες, για την 
τιμή του επαγγέλματος το επέστρεψε επιφανειακά επισκευασμένο, στην ουσία 
όμως τραυματισμένο ζωτικά. Η διαβολική οπτασία εξαφανίστηκε τόσο 
γρήγορα όσο εμφανίστηκε, ξορκισμένη από τον πάταγο που προκάλεσαν οι 
καμπάνες του Αγίου Ντάνσταν καθώς χτυπούσαν τα τρία τέταρτα της ώρας. 
Τη θέση της πήρε η φρίκη. Το ένστικτό της είχε αποτύχει. Η κυρία 

                                                
* Σ.Τ.Μ. Μέλος ζωροαστρικής θρησκευτικής κοινότητας στην Ινδία 



Το μεγάλο μυστήριο του Μπόου         15 
_______________________________________________________________________________________________________________________________________________________________________________________________________________ 

 

 

Ντράμπνταμπ είχε σηκωθεί από το κρεβάτι της στις έξι και μισή αντί για τις 
έξι. Μόλις εκείνη τη στιγμή κατάλαβε γιατί ένιωθε τόσο αλλόκοτα, 
σαστισμένη και νυσταγμένη. Είχε παρακοιμηθεί.  

Δυσαρεστημένη και προβληματισμένη, τοποθέτησε με βιασύνη το τσαγιερό 
πάνω από τα κάρβουνα που έτριζαν, ανακαλύπτοντας δευτερόλεπτα μετά ότι 
είχε παρακοιμηθεί γιατί ο κύριος Κόνσταντ επιθυμούσε να ξυπνήσει τρία 
τέταρτα νωρίτερα από τη συνηθισμένη του ώρα και να πάρει το πρόγευμά του 
στις επτά, καθώς είχε να μιλήσει σε μια πρωινή συνάντηση δυσαρεστημένων 
υπαλλήλων του τραμ. Με το κερί στο χέρι, έτρεξε αμέσως στο υπνοδωμάτιό 
του. Βρισκόταν στον πάνω όροφο. Όλος ο επάνω όροφος ανήκε στην κυριαρχία 
του κυρίου Κόνσταντ, μια και τον αποτελούσαν μόνο δύο ολόιδια ανεξάρτητα 
δωμάτια. Η κυρία Ντράμπνταμπ χτύπησε με δύναμη την πόρτα εκείνου που 
χρησιμοποιούσε ως κρεβατοκάμαρα φωνάζοντας: «Επτά η ώρα, κύριε. Θα 
αργήσετε, κύριε. Πρέπει να σηκωθείτε αμέσως». Το αναμενόμενο νυσταγμένο 
Εντάξει δεν ακούστηκε, όμως μια και η ίδια είχε αλλάξει τον πρωινό της 
χαιρετισμό, το αυτί της δεν περίμενε τον αντίλαλο του ήχου. Κατέβηκε τον 
όροφο χωρίς κανένα άλλο προαίσθημα πέραν του ότι το τσαγερό θα έβγαινε 
δεύτερο στον αγώνα ανάμεσα στο βράσιμο του νερού και στο ντύσιμο του 
νοικάρη της.  

Γιατί γνώριζε πως δεν υπήρχε περίπτωση να κωφεύσει ο κύριος Κόνσταντ 
στο κάλεσμα του καθήκοντος, το οποίο εκπροσωπούσε προσωρινά η κυρία 
Ντράμπνταμπ. Έκανε ελαφρύ ύπνο, και τα καμπανάκια των οδηγών του τραμ 
προφανώς ηχούσαν στα αυτιά του καλώντας τον στη συνάντηση. Η κυρία 
Ντράμπνταμπ δεν μπορούσε να κατανοήσει για ποιο λόγο ο Άρθουρ Κόνσταντ, 
πτυχιούχος, -ευυπόληπτος και ευπρεπής και κύριος στο έπακρο- να νοιάζεται 
για τους υπαλλήλους του τραμ, αφού η καλή του τύχη είχε περιορίσει τις 
σχέσεις του με τους οδηγούς το πολύ σε αυτούς που οδηγούσαν άμαξα. 
Μάλλον θα φιλοδοξούσε να εκπροσωπήσει το Μπόου στη Βουλή, αν ήταν έτσι 
όμως, θα έπρεπε να έχει μια σπιτονοικοκυρά που διατηρούσε το δικαίωμα της 
ψήφου έχοντας σύζυγο που βρισκόταν στη ζωή. Μα ούτε και το ότι ο νοικάρης 
της επιθυμούσε να γυαλίζει μόνος του τις μπότες του (μια απασχόληση στην 
οποία με το ζόρι τα κατάφερνε) και να ζει όπως ένας εργάτης της περιοχής του 
Μπόου, είχε καμία αξία. Οι εργάτες του Μπόου δεν ήταν τόσο πρόθυμοι να 
χρησιμοποιήσουν το νερό είτε αυτό βρισκόταν σε ποτήρια, μπανιέρες ή σε 
σκάφες πλυσίματος. Ούτε όμως έτρωγαν τις νοστιμιές που τον προμήθευε η 
κυρία Ντράμπνταμπ, με τη διαβεβαίωση ότι ήταν νόμιμο δικαίωμα του 
χειρώνακτα. Δεν μπορούσε να τον βλέπει να τρώει πράγματα που δεν άρμοζαν 



16            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

στην κοινωνική του θέση. Ο Άρθουρ Κόνσταντ άνοιγε το στόμα του και 
έτρωγε ό,τι κι αν του έδινε η σπιτονοικοκυρά του χωρίς να κλείνει τα μάτια 
όπως πρόσταζε ο κανόνας, παρά συγχαίροντας τον εαυτό του για το ότι τα 
κρατούσε ορθάνοιχτα. Είναι δύσκολο πράγμα όμως το να βλέπουν πέρα από 
τα φωτοστέφανά τους οι άγιοι, αφού στην πράξη η άχλη πάνω από το κεφάλι 
τους συχνά δεν ξεχωρίζει από την ομίχλη. Το τσάι που θα ζεματιζόταν στο 
φλιτζάνι του κυρίου Κόνσταντ όταν έβραζε πια το δύστροπο τσαγερό, δεν 
ήταν το χοντροκομμένο μίγμα του μαύρου και πράσινου που προόριζε για τον 
εαυτό της και τον κύριο Μορτλέικ, τον οποίον της θύμιζαν τώρα οι σκέψεις 
της περί του προγεύματος. Ο καημένος ο κύριος Μορτλέικ, που έφυγε 
νηστικός για το Ντέβονπορτ κάπου γύρω στις τέσσερις μέσα στο ομιχλώδες 
σκοτάδι της χειμωνιάτικης νύχτας! Τέλος πάντων, μακάρι το ταξίδι του να 
αμειβόταν όπως έπρεπε, τα πλεονεκτήματα να ήταν αρκετά και να 
επωφελείτο από τα “έξοδα κίνησης”, όπως του πετούσαν κατά πρόσωπο οι 
αντίπαλοί του ηγέτες της εργατικής τάξης. Δεν του κρατούσε μούτρα για τα 
κέρδη του ούτε ήταν δική της δουλειά αν, όπως υπονοούσαν, με το να της 
συστήσει τον κύριο Κόνσταντ ως νοικάρη, δεν είχε κατά νου να την 
ευεργετήσει. Της είχε κάνει μια πέρα από τα συνηθισμένα χάρη, κι ας ήταν 
παράξενος ο καινούριος νοικάρης. Η αποστολική του διακονία προς τους 
υιούς του μόχθου ουδόλως παραξένεψε την κυρία Ντράμπνταμπ. Ο Τομ 
Μορτλέικ ήταν στοιχειοθέτης, και προφανώς η υποστήριξη της εργατικής 
τάξης ήταν μια ενασχόληση πιο καλοπληρωμένη και πιο υψηλού κοινωνικού 
επιπέδου. Ο Τομ Μορτλέικ, -ο ήρωας εκατό απεργιακών κινητοποιήσεων- που 
απεικονιζόταν σε τυπωμένη αφίσα, ήταν σαφώς ανώτερος του Τομ Μορτλέικ 
όταν έστηνε τα τυπογραφικά στοιχεία που απεικόνιζαν τα ονόματα άλλων. 
Παρά ταύτα η δουλειά δεν ήταν μόνο μπυροκατάνυξη και τσούνια*, και η 
κυρία Ντράμπνταμπ ένιωθε ότι η πρόσφατη ενασχόληση του Τομ δεν ήταν 
αξιοζήλευτη. Χτύπησε την πόρτα του καθώς την προσπερνούσε τραβώντας 
κατά την κουζίνα, δεν πήρε όμως απάντηση. Η εξώπορτα βρισκόταν μερικά 
μόλις πόδια πέρα στον διάδρομο, και μια ματιά κατά εκεί διέλυσε την 
τελευταία της ελπίδα να μην έχει πραγματοποιήσει ο Τομ το ταξίδι του. Η 
μόνη ασφάλεια της εξώθυρας ήταν η κλειδαριά της, δεν είχε ούτε σύρτη ούτε 
αλυσίδα. Ελάχιστα ανησύχησε η κυρία Ντράμπνταμπ, πρέπει να της 
αναγνωρίσουμε ότι δεν την έπιανε ο πανικός που χαρακτηρίζει τις νοικοκυρές 
για τους εγκληματίες που ποτέ δεν εμφανίζονται. Όχι ακριβώς απέναντι, 

                                                
* Σ.Τ.Μ. Τα τσούνια είναι ένα λαϊκό παιχνίδι σφαιροβολίας που θυμίζει μπόουλινγκ.   



Το μεγάλο μυστήριο του Μπόου         17 
_______________________________________________________________________________________________________________________________________________________________________________________________________________ 

 

 

πάντως λίγες πόρτες μακρύτερα, στην άλλη μεριά του δρόμου, ζούσε ο 
γνωστός πρώην αστυνομικός, ο Γκρόντμαν, και παραδόξως, η παρουσία του 
στον δρόμο χάριζε στην κυρία Ντράμπνταμπ μια ιδιόρρυθμη αίσθηση 
σιγουριάς, σαν αυτήν που χαρακτηρίζει έναν πιστό ο οποίος ζει κάτω από τη 
σκιά του ναού. Της φαινόταν σχεδόν αδύνατον ένα βρωμερό απόβρασμα να 
πλησιάσει εσκεμμένα σε απόσταση ενός μιλίου την όσφρηση ενός τόσο 
διαβόητου λαγωνικού. Ο Γκρόντμαν είχε συνταξιοδοτηθεί (μετά τιμών) και 
ήταν πια ένας σκύλος που χουζούρευε στη γωνιά του, όμως ακόμη και οι 
εγκληματίες ήταν αρκετά έξυπνοι ώστε να μην ταράζουν την ησυχία του.  

Κι έτσι η κυρία Ντράμπνταμπ δεν ένιωθε ότι διέτρεχε κάποιον ιδιαίτερο 
κίνδυνο, ειδικά μετά από μια δεύτερη ματιά στην εξώθυρα, οπότε διαπίστωσε 
ότι ο Μορτλέικ ήταν αρκετά προνοητικός ώστε να κουμπώσει το λουκέτο. 
Επέτρεψε στον εαυτό της να δείξει λίγη ακόμη συμπάθεια για τον ηγέτη των 
εργατών ο οποίος στροβιλιζόταν προς τον καταθλιπτικό δρόμο του για το 
ναυπηγείο του Ντέβονπορτ. Όχι ότι την είχε ενημερώσει για το εκτός πόλης 
ταξίδι του, όμως γνώριζε ότι το Ντέβονπορτ είχε ναυπηγείο, γιατί η Τζέσι 
Ντάιμοντ -το κορίτσι του Τομ- ανέφερε κάποια στιγμή ότι η θεία της ζούσε 
εκεί κοντά, και ήταν φανερό ότι ο Τομ είχε πάει να βοηθήσει τους 
ναυτεργάτες, που αντέγραφαν τις κινήσεις των Λονδρέζων συντρόφων τους. 
Η κυρία Ντράμπνταμπ δεν χρειαζόταν να ακούσει κάτι για να το καταλάβει. 
Επέστρεψε στην κουζίνα για να ετοιμάσει το εκλεπτυσμένο τσάι του κυρίου 
Κόνσταντ, ενώ αναρωτιόταν αφηρημένα για ποιο λόγο ήταν τόσο 
δυσαρεστημένοι οι άνθρωποι στις μέρες τους. Όταν όμως ανέβασε στον πάνω 
όροφο το τσάι, το φρυγανισμένο ψωμί και τα αυγά στο καθιστικό του κυρίου 
Κόνσταντ (το οποίο καθιστικό ήταν δίπλα στο υπνοδωμάτιό του, χωρίς όμως 
να επικοινωνούν), ο κύριος Κόνσταντ δεν βρισκόταν εκεί. Άναψε το γκάζι κι 
έστρωσε το τραπεζομάντιλο. Μετά γύρισε στο κεφαλόσκαλο και με την 
παλάμη χτύπησε επιτακτικά την πόρτα της κρεβατοκάμαρας. Η μόνη 
απάντηση που πήρε ήταν η απόλυτη σιωπή. Τον φώναξε με το όνομά του και 
του είπε την ώρα, όμως η φωνή της ήταν το μόνο που άκουσε και ο ήχος της 
τής φάνηκε παράξενος μέσα στις σκιές της σκάλας. Μετά ψελλίζοντας: «Ο 
καημένος ο κύριος, είχε πονόδοντο χθες το βράδυ, μπορεί και να έκλεισε ίσα 
μια στάλα τα μάτια του. Αμαρτία είναι να τον ξυπνήσω για χάρη των 
κλαψιάρηδων των οδηγών. Θα τον αφήσω να κοιμηθεί μέχρι τη συνηθισμένη 
του ώρα», κουβάλησε την κανάτα με το τσάι κάτω έχοντας μια λυπημένη, 
σχεδόν ποιητική συναίσθηση ότι τα μελάτα αυγά (όπως και ο έρωτας) θα 
έχαναν την αρχική τους θέρμη.  



18            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Η ώρα πήγε επτά και μισή και η κυρία σπιτονοικοκυρά χτύπησε ξανά την 
πόρτα. Μα ο Κόνσταντ κοιμόταν ακόμα.  

Η αλληλογραφία του, πάντα ένα παράξενο συνονθύλευμα, έφτασε στις 
οκτώ κι αμέσως μετά ήρθε ένα τηλεγράφημα. Η κυρία Ντράμπνταμπ χτύπησε 
την πόρτα, φώναξε και τέλος έχωσε το τηλεγράφημα κάτω από τη χαραμάδα. 
Τώρα η καρδιά της χτυπούσε γοργά, παρότι ένα κρύο και υγρό φίδι έμοιαζε να 
έχει τυλιχτεί ολόγυρά της. Κατέβηκε ξανά τις σκάλες και δοκιμάζοντας το 
χερούλι της κάμαρας του Μορτλέικ, μπήκε μέσα χωρίς καν να ξέρει τον λόγο. 
Το πάπλωμα του κρεβατιού έδειχνε ότι ο ένοικός του είχε ξαπλώσει με τα 
ρούχα, σαν να φοβόταν μήπως χάσει το πρωινό τρένο. Δεν περίμενε φυσικά 
ούτε στιγμή να τον βρει στο δωμάτιο. Κι όμως, ήταν σαν να συνειδητοποίησε 
για πρώτη φορά ότι ήταν μόνη στο σπίτι με τον Κόνσταντ, που κοιμόταν, και 
το υγρό φίδι σφίχτηκε πιο πολύ γύρω από την καρδιά της.  

Άνοιξε την εξώθυρα και το βλέμμα της πλανήθηκε νευρικά πέρα δώθε. Η 
ώρα είχε πάει οκτώ και μισή. Το στενό απλωνόταν παγερό και βουβό στην 
γκρίζα καταχνιά και στις άκρες του σιγόκαιγαν οι λάμπες του δρόμου, με το 
φως τους να πεταρίζει σαν τα αγουροξυπνημένα μάτια. Δεν υπήρχε ψυχή 
ζώσα προς το παρόν, παρότι από τις περισσότερες καμινάδες ανέβαινε καπνός 
που ενωνόταν με την αδελφή του, την ομίχλη. Απέναντι, στο σπίτι του 
αστυνομικού, τα σκούρα ήταν ακόμη κατεβασμένα και τα παραθυρόφυλλα 
ανοιχτά. Κι όμως, η οικεία πεζή όψη του δρόμου την ηρέμησε. Ο πνιγηρός 
αέρας τής έφερε βήχα, οπότε βρόντηξε την πόρτα πίσω της και γύρισε στην 
κουζίνα για να φτιάξει φρέσκο τσάι για τον Κόνσταντ, που μάλλον κοιμόταν 
βαθιά. Όμως η κανάτα έτρεμε στα χέρια της. Δεν κατάλαβε αν της έπεσε ή αν 
την έριξε στο πάτωμα, πάντως τίποτα δεν υπήρχε στα χέρια της καθώς λίγο 
μετά χτυπούσε ξανά την πόρτα της κρεβατοκάμαρας. Κανένας ήχος σαν 
απάντηση διαμαρτυρίας. Άρχισε να κοπανάει σε μια κατάσταση φρενίτιδας, 
ξεχνώντας ότι ο στόχος της ήταν να ξυπνήσει τον νοικάρη της και 
βουλιάζοντας σχεδόν το κάτω μέρος της πόρτας με τις κλωτσιές της. Μετά, 
έπιασε το χερούλι και προσπάθησε να ανοίξει την πόρτα, ήταν όμως 
κλειδωμένη. Η αντίσταση που συνάντησε την επανέφερε στην 
πραγματικότητα, και την έπιασε ντροπή στη σκέψη ότι λίγο ακόμα και θα 
έμπαινε στην κρεβατοκάμαρα του Κόνσταντ. Κατόπιν όμως, νέο κύμα τρόμου 
την έλουσε. Ένιωσε ότι βρισκόταν μόνη της στο σπίτι μαζί με ένα πτώμα. 
Έγειρε στο πάτωμα ζαρώνοντας εκεί, καταπνίγοντας μόλις και μετά βίας τη 
λαχτάρα της να ουρλιάξει. Και μετά σηκώθηκε απότομα και κατέβηκε 
βιαστικά τις σκάλες χωρίς να κοιτάξει ξοπίσω της, άνοιξε διάπλατα την πόρτα 



Το μεγάλο μυστήριο του Μπόου         19 
_______________________________________________________________________________________________________________________________________________________________________________________________________________ 

 

 

και βγήκε τρέχοντας στον δρόμο σταματώντας μόνο για να χτυπήσει δυνατά 
το σήμαντρο της πόρτας του Γκρόντμαν. Στη στιγμή το παράθυρο του πρώτου 
ορόφου ανυψώθηκε -το μικρό σπίτι ήταν ίδιο στο σχέδιο με το δικό της- και το 
παχουλό πρόσωπο του Γκρόντμαν πρόβαλε ανάμεσα στην ομίχλη, νυσταγμένο 
και αψύ κάτω από το σκουφί του ύπνου. Παρά την κατήφεια του, το πρόσωπο 
του πρώην αστυνομικού τής φάνηκε όπως ο ήλιος σε κάποιον που ζει σε ένα 
στοιχειωμένο δωμάτιο.  

«Τι στο καλό συμβαίνει;» της γρύλισε. Ο Γκρόντμαν δεν ήταν πρωινό πουλί, 
αφού δεν χρειαζόταν πια να βρει σκουλήκια. Οπότε μπορούσε κάλλιστα να 
τρέφει απέχθεια προς τις παροιμίες*, γιατί το σπίτι όπου ζούσε ήταν δικό του 
και γιατί ζούσε εκεί επειδή του ανήκαν πολλά ακόμα σπίτια στον δρόμο, και 
καλό είναι ο νοικοκύρης να έχει κάτι δικό του στο Μπόου, όπου οι 
καιροσκόποι νοικάρηδες συχνά εξαφανίζονται σε μια νύχτα. Ίσως είχε παίξει 
ρόλο η επιθυμία του να απολαύσει το μεγαλείο του ανάμεσα σε πρώην 
συναδέλφους, μια και ήταν γέννημα θρέμμα του Μπόου κι εκεί του είχε 
ανατεθεί η πρώτη του υπόθεση από την τοπική αστυνομία, βγάζοντας στον 
ελεύθερό του χρόνο μερικά σελίνια την εβδομάδα ως ερασιτέχνης 
αστυνομικός ερευνητής.  

Ο Γκρόντμαν ήταν ακόμα εργένης. Ίσως και εκεί πάνω, στο ουράνιο 
γραφείο συνοικεσίων, να του είχαν επιλέξει κάποια σύντροφο, αυτός όμως 
δεν μπόρεσε ποτέ να την ανακαλύψει. Ετούτο ήταν και το μοναδικό στο οποίο 
είχε αποτύχει ως αστυνομικός. Ήταν ένα αυτάρκες άτομο, που προτιμούσε μια 
κουζίνα υγραερίου παρά μια υπηρέτρια, όμως από σεβασμό στη γνώμη της 
οδού Γκλόβερ, επέτρεπε την είσοδο σε μια οικιακή βοηθό μεταξύ 10 π.μ. και 10 
μ.μ. και εξίσου από σεβασμό στη γνώμη της οδού Γκλόβερ, της απαγόρευε την 
είσοδο μεταξύ 10μ.μ. και 10 π.μ. 

«Θέλω να έρθετε αμέσως μέχρι το σπίτι μου» είπε ασθμαίνοντας η κυρία 
Ντράμπνταμπ. «Κάτι έπαθε ο κύριος Κόνσταντ». 

«Τι! Ελπίζω να μην τον ξυλοκόπησε η αστυνομία στην πρωινή συνάντηση;» 
«Όχι, όχι! Δεν πήγε καν. Είναι πεθαμένος». 
«Πεθαμένος;» Το πρόσωπο του Γκρόντμαν σοβάρεψε μονομιάς.  
«Ναι. Δολοφονήθηκε!» 
«Τι πράγμα;» ούρλιαξε σχεδόν ο πρώην αστυνομικός. «Πώς; Πότε; Πού; 

Ποιος;» 
                                                
* Σ.Τ.Μ. Αναφέρεται στην προηγούμενη πρόταση που εννοεί την παροιμία “The early bird catches the 
worm”, εκθειάζοντας το πρωινό ξύπνημα. Ελληνικό αντίστοιχο θα μπορούσαμε να αναφέρουμε το 
«Θέλεις πλούτη και τιμή, μην κοιμάσαι την αυγή». 



20            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Δεν ξέρω. Δεν μπορώ να μπω στο δωμάτιό του. Του χτύπησα την πόρτα. 
Δεν απαντάει». 

Το πρόσωπο του Γκρόντμαν φωτίστηκε από ανακούφιση.  
«Ανόητη γυναίκα! Αυτό είναι όλο; Θα κρυώσει το κεφάλι μου. Τι 

βρωμόκαιρος! Ψόφιος θα είναι ο άνθρωπος μετά τα χθεσινά -πορείες, τρεις 
λόγοι, επίσκεψη σε νηπιαγωγείο, κατήχηση, άρθρο σχετικά με τον 
συνεταιρισμό. Αυτό είναι το στυλ του». Αυτό ήταν και το στυλ του Γκρόντμαν. 
Τα λόγια του τα είχε μετρημένα.  

«Όχι». Η κυρία Ντράμπνταμπ πήρε βαθιά ανάσα. «Είναι πεθαμένος». 
«Καλά. Γυρίστε στο σπίτι σας. Δεν χρειάζεται να ξεσηκώσουμε τη γειτονιά 

χωρίς λόγο. Περιμένετέ με εκεί. Θα κατέβω σε πέντε λεπτά». Ο Γκρόντμαν δεν 
πήρε και πολύ στα σοβαρά αυτή την Κασσάνδρα της κουζίνας. Προφανώς 
γνώριζε τον τύπο του χαρακτήρα της. Τα μικρά σαν χάντρες μάτια του 
έλαμψαν με ένα μάλλον εύθυμο χαμόγελο καθώς τα αποτράβηξε από τη θέα 
της κυρίας Ντράμπνταμπ και κατέβασε το παραθυρόφυλλο κοπανώντας το με 
θόρυβο. Η καημένη η γυναίκα γύρισε τρέχοντας στο σπίτι της και μπήκε χωρίς 
να κλείσει την πόρτα ξοπίσω της. Είχε την αίσθηση ότι αν την έκλεινε, θα 
έμενε φυλακισμένη μαζί με τον νεκρό. Περίμενε στον διάδρομο. Έναν αιώνα 
μετά -για την ακρίβεια, επτά λεπτά θα έδειχνε κάθε έντιμο ρολόι- ο 
Γκρόντμαν έκανε την εμφάνισή του με το συνηθισμένο του ντύσιμο, αλλά με 
αχτένιστα μαλλιά και παραμελημένες φαβορίτες. Δεν είχε συνηθίσει ακόμα 
τις φαβορίτες, αφού μόλις πρόσφατα τις είχε αφήσει. Τον καιρό της ενεργής 
υπηρεσίας ο Γκρόντμαν ήταν πάντα καλοξυρισμένος, όπως όλα τα μέλη του 
επαγγέλματός του -μια και μετά βεβαιότητας ο αστυνομικός είναι ο πιο 
ευμετάβλητος χαρακτήρας ως προς την εξωτερική του εμφάνιση. Η κυρία 
Ντράμπνταμπ έκλεισε αθόρυβα την εξώθυρα και του έδειξε προς τη σκάλα, 
κρύβοντας τον φόβο της κάτω από την ευγενική επιθυμία να του δώσει 
προτεραιότητα. Ο Γκρόντμαν ανέβηκε, ενώ τα μάτια του συνέχιζαν να 
λαμπυρίζουν εύθυμα. Φθάνοντας στο κεφαλόσκαλο, χτύπησε επιτακτικά την 
πόρτα φωνάζοντας: «Εννιά η ώρα, κύριε Κόνσταντ, εννιά η ώρα!» Όταν έπαψε 
να χτυπάει, δεν ακούστηκε κανένας άλλος ήχος ή κίνηση. Το πρόσωπό του 
σοβάρεψε. Περίμενε, μετά χτύπησε και φώναξε πιο δυνατά. Γύρισε το χερούλι, 
η πόρτα όμως παρέμενε κλειστή. Προσπάθησε να κοιτάξει από την 
κλειδαρότρυπα, ήταν όμως μπλοκαρισμένη. Τράνταξε το επάνω μέρος της 
πόρτας, όμως αυτή φαινόταν όχι μόνο κλειδωμένη αλλά και αμπαρωμένη. 
Έμεινε στη θέση του, και το πρόσωπό του ήταν ατάραχο και ανέκφραστο, 
γιατί τον συμπαθούσε και τον εκτιμούσε τον άνθρωπο.  



Το μεγάλο μυστήριο του Μπόου         21 
_______________________________________________________________________________________________________________________________________________________________________________________________________________ 

 

 

«Ε, μήπως να χτυπούσατε πιο δυνατά;» ψιθύρισε η χλωμή γυναίκα. «Δεν θα 
τον ξυπνήσετε τώρα». 

Η γκρίζα ομίχλη τούς είχε ακολουθήσει περνώντας μέσα στο σπίτι και τώρα 
πλανιόταν στη σκάλα βαραίνοντας τον αέρα με μια υγρή μυρωδιά τάφου.  

«Κλειδωμένη και αμπαρωμένη» μουρμούρισε ο Γκρόντμαν σπρώχνοντας 
ξανά την πόρτα.  

«Σπάστε την» ξεφύσηξε η γυναίκα προτάσσοντας τα χέρια της σαν να ήθελε 
να απομακρύνει τη φρικτή οπτασία, ενώ το σώμα της τρανταζόταν από ρίγη. 
Χωρίς άλλη κουβέντα, ο Γκρόντμαν στήριξε τον ώμο του στην πόρτα και 
ώθησε δυνατά με τους μύες του. Στα νιάτα του είχε υπάρξει αθλητής, και 
ακόμα είχε τα κότσια. Η πόρτα έτριξε, αργά αργά πήρε να υποχωρεί, το ξύλο 
γύρω από την κλειδαριά άρχισε να θρυμματίζεται, το μεγάλο επάνω μπουλόνι 
ξεκόλλησε από τη βάση του και η πόρτα άνοιξε με πάταγο. Ο Γκρόντμαν 
όρμησε στο δωμάτιο.  

«Θεέ μου!» κραύγασε. Η γυναίκα στρίγγλισε. Το θέαμα ήταν τρομερό.  
 
Σε ελάχιστες ώρες τα ενθουσιώδη αγόρια που μοίραζαν τις εφημερίδες 

διαλαλούσαν “Φρικτή αυτοκτονία στο Μπόου” και η αφίσα της Σταρ πρόσθετε, 
σε ικανοποίηση όσων δεν είχαν την οικονομική δυνατότητα να αγοράσουν 
την εφημερίδα: “Ανθρωπιστής Κόβει Τον Λαιμό Του”. 



22            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ΚΕΦΑΛΑΙΟ 2 
 

Οι εφημερίδες όμως βιάστηκαν να βγάλουν συμπεράσματα. Σε πείσμα των 
δημοσιογράφων, η Σκότλαντ Γιαρντ αρνήθηκε να προδικάσει την υπόθεση. 
Έγιναν αρκετές συλλήψεις, με αποτέλεσμα οι επόμενες εκδόσεις των 
εφημερίδων να διαμορφώσουν αναγκαστικά την “Αυτοκτονία” σε 
“Μυστήριο”. Οι συλληφθέντες ήταν ένα συνονθύλευμα αλητήριων, που 
πέρασαν απαρατήρητοι. Οι περισσότεροι από αυτούς είχαν διαπράξει άλλα 
παραπτώματα για τα οποία δεν είχαν συλληφθεί από την αστυνομία. Ένας 
σαστισμένος καθωσπρέπει κύριος πήγε να παραδοθεί οικειοθελώς (λες και 
ήταν γρίφος που λύθηκε από μόνος του), η αστυνομία όμως δεν τον δέχτηκε 
και τον επέστρεψε στους φίλους και τους οικείους του. Ο αριθμός των 
υποψηφίων για κάθε νέα θέση στις φυλακές του Νιούγκειτ είναι εκπληκτικός.  

Η κοινή γνώμη δεν είχε καν προλάβει να χωνέψει την τραγωδία της 
απώλειας ενός ευγενούς νέου, όταν μία νέα αποκάλυψη την απορρόφησε. Ο 
Τομ Μορτλέικ είχε συλληφθεί την ίδια ημέρα στο Λίβερπουλ ως ύποπτος 
σχετικά με τον φόνο του συνοίκου του. Τα νέα έπεσαν σαν κεραυνός σε μια 
χώρα όπου το όνομα του Τομ Μορτλέικ ήταν πασίγνωστο. Το ότι ο 
προικισμένος μάστορας του λόγου, που ποτέ δεν άφησε να χαθεί η ευκαιρία να 
εκτοξεύσει πύρινες ρητορικές στην Κοινωνία, ήταν πιθανόν να είχε ξοδέψει 
το αίμα κάποιου, έμοιαζε τρομακτικό, ιδιαίτερα όταν το προαναφερόμενο 
αίμα δεν ήταν βασιλικό, αλλά ανήκε σε έναν αξιαγάπητο νέο ιδεολόγο της 
μεσαίας τάξης, ο οποίος πλέον είχε στην κυριολεξία δώσει τη ζωή του για τον 
Σκοπό. Όμως αυτή η πρόσθετη εντύπωση δεν εδραιώθηκε, και όλοι (με 
εξαίρεση κάποιους ιθύνοντες του εργατικού κινήματος) ανακουφίστηκαν 
όταν άκουσαν ότι ο Τομ αφέθηκε ελεύθερος σχεδόν αμέσως, λαμβάνοντας 
απλά κλήτευση να παραστεί στην ανάκριση. Σε μια συνέντευξη που 
παραχώρησε στον αντιπρόσωπο μιας εφημερίδας του Λίβερπουλ το ίδιο 
απόγευμα, δήλωσε ότι η σύλληψή του οφειλόταν αποκλειστικά στην 
εχθρότητα και την αντιπάθεια που έδειχνε στο άτομό του η αστυνομία σε όλη 
τη χώρα. Είχε καταφτάσει στο Λίβερπουλ για να βρει τα ίχνη ενός φίλου για 
την τύχη του οποίου ήταν πολύ ανήσυχος και διεξήγαγε έρευνες στις 
αποβάθρες για να μάθει τα ωράρια των ατμόπλοιων για Αμερική όταν οι 
αστυνομικοί, που περιπολούσαν εκεί μετά από οδηγίες των κεντρικών, τον 
συνέλαβαν ως άτομο που κινούσε υποψίες. «Αν και» είπε ο Τομ «θα έπρεπε να 
γνωρίζουν πολύ καλά τη φυσιογνωμία μου, μια και τα σκίτσα και οι 



Το μεγάλο μυστήριο του Μπόου         23 
_______________________________________________________________________________________________________________________________________________________________________________________________________________ 

 

 

καρικατούρες μου βρίσκονται παντού. Όταν τους είπα ποιος ήμουν, είχαν την 
ευπρέπεια να με αφήσουν ελεύθερο. Πιστεύω ότι σκέφτηκαν πως δεν είχαν να 
κερδίσουν κάτι παραπάνω από εμένα. Ναι, σίγουρα είναι παράξενη σύμπτωση 
το ότι μπορεί να είχα οποιαδήποτε σχέση με τον θάνατο του φουκαρά, -η 
είδηση του θανάτου του με πόνεσε, όπως όλον τον κόσμο. Πάντως, αν 
γνώριζαν ότι μόλις είχα φτάσει ερχόμενος από τον “τόπο του εγκλήματος” 
και ότι στην ουσία ζούσα στο ίδιο σπίτι, μάλλον …δεν θα έκαναν τον κόπο». 
Γέλασε σαρκαστικά. «Όλο μπερδέματα είναι οι αστυνομικοί. Το σύνθημά τους 
είναι “Πρώτα κάντε τη σύλληψη και μετά μαγειρέψτε τις αποδείξεις”. Αν 
βρίσκεσαι στον τόπο του εγκλήματος, είσαι ένοχος γιατί είσαι εκεί κι αν 
βρίσκεσαι αλλού, είσαι ένοχος γιατί έφυγες. Ω, τους ξέρω! Αν μπορούσαν να 
βρουν έναν τρόπο να με βάλουν φυλακή, θα το είχαν κάνει. Ευτυχώς, είχα το 
νούμερο του αμαξά που με πήγε στο Γιούστον πριν τις πέντε σήμερα το πρωί».  

«Αν σας έβαζαν στη φυλακή» σχολίασε αστειευόμενος ο δημοσιογράφος 
«μέσα σε μια βδομάδα οι κρατούμενοι θα έκαναν απεργία».  

«Ναι, αλλά θα βρισκόντουσαν τόσοι απεργοσπάστες για να πάρουν τη θέση 
τους» αντέκρουσε με πνεύμα ο Μορτλέικ « που φοβάμαι ότι θα πέφταμε σε 
αδιέξοδο. Συγχωρείστε με όμως. Είμαι τόσο αναστατωμένος εξαιτίας του 
φίλου μου. Φοβάμαι πως εγκατέλειψε την Αγγλία και πρέπει να το ερευνήσω. 
Και τώρα πάει και ο καημένος ο Κόνσταντ -τρομερό! τρομερό! και με 
περιμένουν στο Λονδίνο για την ανάκριση». 

«Μια τελευταία δήλωση, κύριε Μορτλέικ, αν έχετε την καλοσύνη. 
Αληθεύει ότι σας ανατέθηκε να προεδρεύσετε στη μεγάλη συνάντηση των 
υπαλλήλων του Σεντ Τζέιμς, ώρα μία με δύο μ.μ. σήμερα, για να 
διαμαρτυρηθείτε για τη γερμανική επέλαση;» 

«Ουφ, πράγματι. Αλλά οι άτιμοι με συνέλαβαν λίγο πριν τη μία, πάνω που 
πήγαινα να τηλεγραφήσω, και μετά ήρθαν τα νέα για τον θάνατο του 
καημένου του Κόνσταντ και ξεχάστηκα. Τι μπελάς! Θεέ μου, πώς τυχαίνουν 
όλα τα στραβά μαζί! Λοιπόν, σας χαιρετώ, στείλτε μου ένα αντίτυπο της 
εφημερίδας». 

Κατά την ανάκριση, η μαρτυρία του Τομ Μορτλέικ σχετικά με τις κινήσεις 
του το πρωινό του Μυστηρίου, πέραν των ακολούθων, δεν πρόσθεσε κάτι 
ιδιαίτερο στα δεδομένα. Ο αμαξάς που τον μετέφερε στο Γιούστον έγραψε 
αγανακτισμένος στις εφημερίδες, για να δηλώσει ότι παρέλαβε τον διάσημο 
πελάτη του από τον σιδηροδρομικό σταθμό του Μπόου γύρω στις τέσσερις και 
μισή προ μεσημβρίας, και ότι η σύλληψή του ήταν μια εσκεμμένη προσβολή 
στη δημοκρατία και ότι ήταν διατεθειμένος να καταθέσει ενόρκως ως προς 



24            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

αυτό, χωρίς να διευκρινίζει σε τι αναφέρεται. Αλλά η Σκότλαντ Γιάρντ δεν 
έδειξε να ανυπομονεί για την εν λόγω ένορκη κατάθεση, κι έτσι ο αμαξάς 
νούμερο 2138 βούλιαξε ξανά στην ανωνυμία της σειράς του. Ο Μορτλέικ -του 
οποίου το πρόσωπο ήταν πολύ χλωμό κάτω από τη μαύρη χαίτη των μαλλιών 
του, που ήταν χτενισμένη προς τα πίσω στο καλοφτιαγμένο μέτωπό του- 
κατέθεσε σε χαμηλούς, συμπονετικούς τόνους. Γνώριζε τον εκλιπόντα πάνω 
από έναν χρόνο, αφού τον συναντούσε συνεχώς στην κοινή πολιτική και 
κοινωνική τους εργασία, κι έπειτα από δική του παράκληση του είχε βρει τα 
επιπλωμένα δωμάτια στην οδό Γκλόβερ, τα οποία ήταν ελεύθερα προς 
ενοικίαση τον καιρό που ο Κόνσταντ είχε αποφασίσει να αφήσει τα δωμάτιά 
του στο Όξφορντ Χάουζ στη μεριά του Μπέθναλ Γκριν και να μοιραστεί την 
ανθρώπινη καθημερινότητα. Ο τόπος εξυπηρετούσε τον εκλιπόντα, μια και 
βρισκόταν κοντά στο Παλάτι του Λαού*. Σεβόταν και θαύμαζε τον εκλιπόντα, 
του οποίου η πηγαία καλοσύνη είχε κερδίσει τις καρδιές όλων. Ο εκλιπών 
ήταν ένας ακούραστος εργάτης. Δεν γκρίνιαζε ποτέ, είχε πάντα καλή διάθεση, 
θεωρούσε ότι η ζωή και η περιουσία του ήταν μια ιερή παρακαταθήκη, για να 
χρησιμοποιηθούν προς όφελος της ανθρωπότητας. Η τελευταία φορά που τον 
είχε δει ήταν στις εννέα και τέταρτο προ μεσημβρίας την προηγουμένη του 
θανάτου του. Αυτός (ο μάρτυρας) είχε λάβει δια του τελευταίου ταχυδρομείου 
ένα γράμμα που τον έκανε να ανησυχήσει για έναν φίλο του. Ο εκλιπών 
προφανώς υπέφερε από πονόδοντο και είχε βάλει ένα κομμάτι βαμβάκι σε ένα 
κούφιο δόντι, όμως δεν παραπονιόταν. Ο εκλιπών φάνηκε να ανησυχεί με τα 
νέα που του μετέφερε, και οι δυο τους το συζήτησαν αρκετά έντονα.  

Ένας ένορκος: «Τον αφορούσαν τα νέα;» 
Μορτλέικ: «Αόριστα μόνο. Γνώριζε τον φίλο μου και έδειχνε συμπόνια 

όταν κάποιος είχε μπελάδες».  
Ιατροδικαστής**: «Μπορείτε να δείξετε στους ενόρκους το γράμμα που 

λάβατε;» 

                                                
* Σ.Τ.Μ. The People’s Palace (Το Παλάτι του Λαού) ήταν ένα φιλόδοξο έργο, ένα κτίριο που 
προοριζόταν για την ψυχαγωγία και την εκπαίδευση των κατοίκων του Ανατολικού Λονδίνου και 
εγκαινιάστηκε επίσημα από τη Βασίλισσα Βικτορία το 1887. Το 1956 πουλήθηκε στο Κολλέγιο Queen 
Mary, που ανήκε τότε στο Πανεπιστήμιο του Λονδίνου. 
** Σ.Τ.Μ. Για να μην υπάρξει σύγχυση ως προς την ορολογία: η αγγλική λέξη coroner μεταφράζεται 
«ιατροδικαστής», για τα ελληνικά δεδομένα όμως είναι πτυχιούχος Ιατρικής και διενεργεί 
νεκροτομές όπως και αξιοποιεί κάθε στοιχείο που θα συνδράμει τη δικαιοσύνη στη διαλεύκανση του 
εγκλήματος, δεν έχει όμως τις αρμοδιότητες του coroner, τις οποίες στο ελληνικό σύστημα δικαίου 
τις έχει ο ανακριτής.  



Το μεγάλο μυστήριο του Μπόου         25 
_______________________________________________________________________________________________________________________________________________________________________________________________________________ 

 

 

Μορτλέικ: «Κάπου το παράχωσα και δεν μπορώ να θυμηθώ πού. Αν όμως, 
κύριε, το θεωρείτε σχετικό ή απαραίτητο, θα εκθέσω σε τι αφορούσε». 

Ιατροδικαστής: «Ήταν δυνατός ο πονόδοντος;» 
Μορτλέικ: «Δεν γνωρίζω. Δεν νομίζω, αν και μου είπε ότι δεν μπορούσε να 

ησυχάσει την προηγούμενη νύχτα».  
Ιατροδικαστής: «Τι ώρα τον αφήσατε;» 
Μορτλέικ: «Γύρω στις δέκα παρά είκοσι».  
Ιατροδικαστής: «Και μετά, τι κάνατε;» 
Μορτλέικ: «Ήμουν εκτός σπιτιού για μία ώρα πάνω κάτω, για να κάνω 

κάποια έρευνα. Κατόπιν επέστρεψα και είπα στη σπιτονοικοκυρά μου ότι θα 
έφευγα νωρίς το πρωί για την επαρχία».  

Ιατροδικαστής: «Και αυτή ήταν η τελευταία φορά που είδατε τον 
εκλιπόντα;»  

Μορτλέικ: (με συναίσθημα) «Η τελευταία». 
Ιατροδικαστής: «Πώς ήταν όταν τον αφήσατε;» 
Μορτλέικ: «Κυρίως ανήσυχος για το πρόβλημά μου».  
Ιατροδικαστής: «Κατά τα άλλα, δεν παρατηρήσατε κάτι ασυνήθιστο επάνω 

του;» 
Μορτλέικ: «Τίποτα».  
Ιατροδικαστής: «Τι ώρα φύγατε από το σπίτι την Τρίτη το πρωί;» 
Μορτλέικ: «Γύρω στις τέσσερις και είκοσι πέντε».  
Ιατροδικαστής: «Είστε βέβαιος ότι κλείσατε την εξώθυρα;» 
Μορτλέικ: «Βεβαιότατος. Γνωρίζοντας ότι η σπιτονοικοκυρά μου είναι 

μάλλον δειλή, ξαναέβαλα στη θέση του το λουκέτο, που συνήθως κρεμόταν 
στο πλάι. Κανένας δεν θα μπορούσε να μπει, ακόμα κι αν διέθετε κλειδί της 
εξώθυρας».  

Η μαρτυρία της κυρίας Ντράμπνταμπ (που, βεβαίως, προηγήθηκε της δικής 
του) ήταν πιο σημαντική και πήρε αρκετή ώρα και μεγάλη προσπάθεια, λόγω 
της χαρακτηριστικής για την εν λόγω κυρία περιττολογίας. Για του λόγου το 
αληθές κατέθεσε όχι μόνο το ότι ο κύριος Κόνσταντ είχε πονόδοντο, αλλά και 
ότι θα του κρατούσε καμιά βδομάδα, αδιαφορώντας κωμικοτραγικά για τη 
ριζική θεραπεία που του είχε γίνει. Η αναφορά της σχετικά με τις τελευταίες 
ώρες του εκλιπόντος συνέπεσε με του Μορτλέικ, εκτός από το ότι η εν λόγω 
κυρία φοβήθηκε πως ο Μορτλέικ καυγάδιζε με τον εκλιπόντα σχετικά με κάτι 
που αφορούσε το γράμμα που είχε καταφθάσει με το ταχυδρομείο των εννέα. 
Ο εκλιπών έφυγε από το σπίτι λίγο μετά τον Μορτλέικ, αλλά ξαναγύρισε πριν 
από αυτόν και πήγε κατευθείαν στην κρεβατοκάμαρά του. Δεν τον είδε με τα 



26            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

μάτια της να μπαίνει στο σπίτι, γιατί βρισκόταν στην κουζίνα, αλλά άκουσε το 
κλειδί που εκείνος διέθετε για την εξώθυρα και μετά τα ελαφριά του βήματα 
στις σκάλες.  

Ένας ένορκος: «Πώς γνωρίζετε ότι δεν ήταν κάποιος άλλος;» (Ακολουθεί 
σούσουρο στο ακροατήριο, στο οποίο ο ένορκος προσπαθεί να φανεί 
αδιάφορος). 

Μάρτυρας: «Μου φώναξε από τα κάγκελα του πάνω ορόφου και μου λέει 
με τη γλυκιά φωνή του: “Φροντίστε να με ξυπνήσετε στις επτά παρά τέταρτο, 
κυρία Ντράμπνταμπ, γιατί διαφορετικά δεν θα τα καταφέρω να πάω στη 
συνάντηση του τραμ”». 

(Ο ένορκος κάθεται στη θέση του).  
Ιατροδικαστής: «Και τον ξυπνήσατε;» 
Κυρία Ντράμπνταμπ (σε κατάσταση νευρικού κλονισμού): «Κύριε δικαστή 

μου, πώς μου το ρωτάτε αυτό;» 
Ιατροδικαστής: «Καλά, καλά, συνέλθετε. Εννοώ, προσπαθήσατε να τον 

ξυπνήσετε;» 
Κυρία Ντράμπνταμπ: «Έχω σπίτι μου νοικάρηδες και τους φροντίζω 

δεκαεφτά χρόνια τώρα, κύριε δικαστή μου, και ήταν πάντα τους 
ικανοποιημένοι από εμένα, και ο κύριος Μορτλέικ δεν θα με είχε συστήσει 
διαφορετικά, που μακάρι ο άτυχος ο κύριος να μην είχε ποτέ…» 

Ιατροδικαστής: «Ναι, ναι, βέβαια. Προσπαθήσατε να τον ξυπνήσετε;» 
Όμως, πέρασε ώρα μέχρις ότου η κυρία Ντράμπνταμπ καταφέρει να 

εξηγήσει ότι παρόλο που η ίδια είχε παρακοιμηθεί και παρόλο που το 
αποτέλεσμα θα ήταν έτσι κι αλλιώς το ίδιο, τα έφερε βόλτα με τον χρόνο. 
Κομμάτι κομμάτι η τραγική ιστορία βγήκε από τα χείλη της -μια τραγωδία που 
ακόμα και η αφήγησή της δεν μπόρεσε να την ευτελίσει. Με υπερβολικές 
λεπτομέρειες αφηγήθηκε πώς -όταν ο κύριος Γκρόντμαν έσπασε την πόρτα- 
είδε τον δύστυχο ευγενή ένοικό της ξαπλωμένο ανάσκελα στο κρεβάτι, με μια 
κόκκινη πληγή να χάσκει στον λαιμό του. Πώς ο πιο αποφασιστικός συνοδός 
της την ηρέμησε κάπως σκεπάζοντας με ένα μαντήλι το παραμορφωμένο 
πρόσωπο. Πώς κατόπιν έψαξαν μάταια γύρω και κάτω από το κρεβάτι για 
οποιοδήποτε εργαλείο με το οποίο θα μπορούσε να έχει συντελεστεί η πράξη, 
με τον απόμαχο αστυνομικό να καταγράφει στα γρήγορα το περιεχόμενο του 
δωματίου και να κρατάει ακριβείς σημειώσεις σχετικά με τη θέση και την 
κατάσταση του νεκρού σώματος, προτού δημιουργηθεί η παραμικρή 
αναστάτωση από τους χασομέρηδες και τους ατζαμήδες. Πώς του υπέδειξε ότι 
και τα δύο παράθυρα ήταν στέρεα ασφαλισμένα, ώστε να μην μπαίνει ο κρύος 



Το μεγάλο μυστήριο του Μπόου         27 
_______________________________________________________________________________________________________________________________________________________________________________________________________________ 

 

 

νυχτερινός αέρας. Πώς, αφού το σημείωσε με ένα παραξενεμένο, συμπονετικό 
κούνημα του κεφαλιού, (ο Γκρόντμαν) άνοιξε το παράθυρο για να καλέσει την 
αστυνομία και εντόπισε μέσα στην ομίχλη κάποιον Ντένζιλ Κάντερκοτ, τον 
οποίον φώναξε και του είπε να τρέξει στον πλησιέστερο αστυνομικό σταθμό 
και να ζητήσει να στείλουν έναν επιθεωρητή και έναν χειρούργο. Πώς και οι 
δυο τους παρέμειναν στο δωμάτιο έως ότου καταφτάσει η αστυνομία, και ο 
Γκρόντμαν είχε πέσει σε βαθιά περισυλλογή κρατώντας σημειώσεις πού και 
πού, όποτε σκεφτόταν κάτι νεώτερο, και ρωτώντας για τον καημένο, άμυαλο 
νεαρό. Πιεζόμενη να διευκρινίσει τι εννοούσε χαρακτηρίζοντας τον εκλιπόντα 
“άμυαλο”, απάντησε ότι κάποιοι από τους γείτονές της του έγραφαν ζητώντας 
ελεημοσύνη, παρότι, Κύριος οίδε, οικονομικά βρισκόντουσαν σε καλύτερη 
θέση από αυτήν, που έπρεπε να παλέψει σκληρά για κάθε δεκάρα που κέρδιζε. 
Κατόπιν περαιτέρω επιμονής του κυρίου Τάλμποτ, που παρακολουθούσε την 
ανάκριση εκπροσωπώντας την οικογένεια του Άρθουρ Κόνσταντ, η κυρία 
Ντράμπνταμπ παραδέχτηκε ότι ο εκλιπών είχε φερθεί ως άνθρωπος και πως 
δεν υπήρχε κάτι φαινομενικά εκκεντρικό ή παράδοξο στη συμπεριφορά του. 
Ήταν πάντα ευδιάθετος και γλυκομίλητος, αν και μαλακός -ο Θεός να 
αναπαύσει την ψυχή του. Όχι, δεν ξυριζόταν ποτέ, είχε όλο το τρίχωμα που 
του είχε δώσει ο Ύψιστος.  

Ένας ένορκος: «Η μάρτυρας είχε την εντύπωση ότι ο εκλιπών κλείδωνε 
την πόρτα του όταν πήγαινε για ύπνο. Βέβαια, δεν θα μπορούσε να είναι και 
απόλυτα σίγουρη. (Γέλια στο ακροατήριο) Άρα, δεν ήταν απαραίτητο και να 
αμπαρώσει την πόρτα. Ο σύρτης γλιστρούσε προς τα επάνω και βρισκόταν 
στην πάνω μεριά της πόρτας. Όταν η μάρτυς πρωτονοίκιασε τα δωμάτιά της, 
μια απόφαση τους λόγους της οποίας βιάστηκε να μας γνωστοποιήσει, υπήρχε 
μόνο ένας σύρτης, όμως ένας καχύποπτος νοικάρης, που δεν θα τον 
αποκαλούσε κύριο, είχε παραπονεθεί ότι δεν μπορούσε να ασφαλίσει την 
πόρτα όταν την έκλεινε, κι έτσι αυτή μπήκε στα έξοδα να βάλει κλειδαριά. Ο 
παραπονούμενος νοικάρης εγκατέλειψε τα δωμάτιά του αμέσως μετά, χωρίς 
να πληρώσει το νοίκι. (Γέλια στο ακροατήριο) Έτσι κι αλλιώς, το περίμενε».  

Ιατροδικαστής: «Ο εκλιπών, ήταν καθόλου νευρικός;» 
Μάρτυρας: «Όχι, ήταν πολύ καλός κύριος». (Γέλιο από κάποιον από το 

ακροατήριο) 
Ιατροδικαστής: «Εννοώ, έμοιαζε να φοβάται μήπως τον ληστέψουν;» 
Μάρτυρας: «Όχι, πήγαινε πάντα σε διαδηλώσεις. (Γέλια στο ακροατήριο) 

Του είπα να προσέχει. Του είπα ότι έχασα το πορτοφόλι μου τη μέρα του 
Ιωβηλαίου, και είχε μέσα τρία σελίνια και δύο πένες».  



28            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Η κυρία Ντράμπνταμπ κάθισε ξανά στη θέση της κλαίγοντας διακριτικά.  
Ιατροδικαστής: «Κύριοι, προσεχώς θα έχουμε την ευκαιρία να δούμε το 

δωμάτιο».  
Η ιστορία της εύρεσης του πτώματος ειπώθηκε ξανά, αν και πιο 

επιστημονικά, από τον κύριο Τζορτζ Γκρόντμαν, του οποίου η απροσδόκητη εκ 
νέου εφόρμηση στο πεδίο των πρότερων ασχολιών του προκάλεσε τόση 
περιέργεια όση θα προκαλούσε και η επανεμφάνιση “για μία και μοναδική 
φορά” μιας πριμαντόνας που είχε από καιρό αποσυρθεί. Το βιβλίο του 
“Εγκληματίες που συνέλαβα” πέρασε από την εικοστή τρίτη στην εικοστή 
τέταρτη έκδοση απλά και μόνο γι’ αυτόν τον λόγο. Ο κύριος Γκρόντμαν 
δήλωσε ότι το πτώμα ήταν ακόμα ζεστό όταν το βρήκε. Πίστευε ότι ο θάνατος 
ήταν αρκετά πρόσφατος. Η πόρτα που αναγκάστηκε να παραβιάσει ήταν και 
κλειδωμένη και αμπαρωμένη. Επιβεβαίωσε την κατάθεση της κυρίας 
Ντράμπνταμπ σχετικά με τα παράθυρα, η καμινάδα ήταν πολύ στενή. Η τομή 
έμοιαζε να έχει γίνει με ξυράφι. Στο δωμάτιο δεν υπήρχε κανένα όργανο με το 
οποίο θα μπορούσε να έχει επέλθει το μοιραίο. Γνώριζε τον εκλιπόντα 
περίπου έναν μήνα. Φαινόταν ένας πολύ ειλικρινής, απλοϊκός νέος που 
μιλούσε για την αδελφοσύνη των ανθρώπων. (Η σκληραγωγημένη φωνή του 
επί χρόνια ανθρωποκυνηγού χαρακτηριζόταν από ένα ελαφρύ τρέμουλο, 
καθώς μιλούσε αποσπασματικά για όσα ενθουσίαζαν τον νεκρό). Κατά τη 
γνώμη του ο εκλιπών ήταν ο τελευταίος άνθρωπος στον κόσμο που θα 
αυτοκτονούσε.  

Ο κύριος Ντένζιλ Κάντερκοτ ήταν ο επόμενος που κλητεύθηκε. Ήταν 
ποιητής. (Γέλια στο ακροατήριο). Βάδιζε προς την οικία του Γκρόντμαν για να 
τον ενημερώσει ότι δεν θα είχε τη δυνατότητα να γράψει κάτι που ο 
τελευταίος τού είχε ζητήσει, λόγω του ότι είχαν πιαστεί τα δάχτυλά του, όταν 
ο κύριος Γκρόντμαν τον φώναξε από το παράθυρο του αριθμού 11 και του 
ζήτησε να τρέξει μέχρι το αστυνομικό τμήμα. Όχι, δεν έτρεξε, ήταν ένας 
περιπατητής φιλόσοφος. (Γέλια στο ακροατήριο) Επέστρεψε με την αστυνομία, 
αλλά δεν ανέβηκε στο σπίτι. Το στομάχι του ήταν πολύ ευαίσθητο στις 
μεγάλες συγκινήσεις. (Γέλια στο ακροατήριο) Το άσχημο θέαμα της γκρίζας 
ομίχλης τού έφτανε για εκείνο το πρωινό. (Γέλια στο ακροατήριο) 

Ο επιθεωρητής Χάουλετ είπε: Γύρω στις δέκα παρά τέταρτο το πρωί της 
Τρίτης 4 Δεκεμβρίου, έπειτα από πληροφορίες που έλαβε, μετέβη με τον 
αρχιφύλακα Ράνιμιντ και τον γιατρό Ρόμπινσον στο νούμερο 11 της οδού 
Γκλόβερ, στο Μπόου, και εκεί βρήκε νεκρό έναν νεαρό άντρα, ξαπλωμένο 
ανάσκελα και με κομμένο λαιμό. Η πόρτα του δωματίου ήταν διαλυμένη και η 



Το μεγάλο μυστήριο του Μπόου         29 
_______________________________________________________________________________________________________________________________________________________________________________________________________________ 

 

 

κλειδαριά, όπως και ο σύρτης, είχαν παραβιαστεί εμφανώς. Το δωμάτιο ήταν 
τακτοποιημένο. Δεν υπήρχαν ίχνη αίματος στο πάτωμα. Ένα πορτοφόλι 
γεμάτο χρυσά νομίσματα βρισκόταν στο έπιπλο της τουαλέτας δίπλα σε ένα 
μεγάλο βιβλίο. Μια φορητή μπανιέρα με κρύο νερό ήταν δίπλα στο κρεβάτι, 
πάνω από το οποίο υπήρχε μια κρεμαστή βιβλιοθήκη. Υπήρχε και μια μεγάλη 
ντουλάπα κόντρα στον τοίχο, δίπλα στην πόρτα. Η καμινάδα ήταν πολύ 
στενή. Το δωμάτιο είχε δύο παράθυρα, το ένα αμπαρωμένο. Από εκεί, το ύψος 
ήταν 18 πόδια μέχρι το πεζοδρόμιο. Δεν υπήρχε τρόπος να ανέβει κάποιος. 
Κανείς δεν θα μπορούσε να βγει από το δωμάτιο και μετά να ασφαλίσει τις 
πόρτες και τα παράθυρα πίσω του, και αυτός είχε ψάξει τον χώρο για κάθε 
σημείο που μπορούσε να κρυφτεί οποιοσδήποτε. Δεν στάθηκε δυνατόν να βρει 
μέσα στο δωμάτιο κάποιο εργαλείο με το οποίο θα μπορούσε να έχει 
εκτελεστεί η πράξη. Παρά την ενδελεχή έρευνα, το μόνο που βρέθηκε ήταν 
ένα σουγιαδάκι στις τσέπες των ρούχων του εκλιπόντος, τα οποία κείτονταν 
σε μια καρέκλα. Το σπίτι και η πίσω αυλή καθώς και το διπλανό πεζοδρόμιο 
ερευνήθηκαν χωρίς αποτέλεσμα.  

Ο αρχιφύλακας Ράνιμιντ έκανε μια πανομοιότυπη κατάθεση, εκτός από το 
σημείο όπου δήλωσε ότι είχε φτάσει στο σπίτι μαζί με τον γιατρό Ρόμπινσον 
και τον επιθεωρητή Χάουλετ.  

Ο γιατρός Ρόμπινσον, χειρούργος της αστυνομικής υπηρεσίας, είπε: «Ο 
αποθανών ήταν ξαπλωμένος ανάσκελα, με κομμένο τον λαιμό. Το σώμα δεν 
είχε παγώσει ακόμα, η κοιλιακή χώρα ήταν αρκετά ζεστή. Παρατηρήθηκε 
ακαμψία θανάτου στην κάτω σιαγόνα, τον λαιμό και τα άνω άκρα. Οι μύες 
συστέλλονταν κατόπιν αναλόγου χτυπήματος με το ιατρικό σφυράκι. 
Συμπέρανα ότι ήταν νεκρός δύο με τρεις ώρες, πιθανώς όχι περισσότερο, ίσως 
και λιγότερο. Τα καλύμματα του κρεβατιού μπορούσαν να κρατήσουν ζεστό το 
κάτω μέρος του σώματος για κάποια ώρα. Η πληγή, η οποία ήταν βαθιά, ήταν 
πεντέμισι ίντσες με φορά από δεξιά προς αριστερά κατά μήκος του λαιμού 
φθάνοντας μέχρι ένα σημείο κάτω από το αριστερό αυτί. Το άνω μέρος της 
τραχείας όπως και η σφραγίτιδα φλέβα είχαν αποκοπεί. Ο μυϊκός ιστός της 
καρωτίδας είχε διαχωριστεί. Υπήρχε ένα μικρό κόψιμο, σαν σε συνέχεια της 
πληγής, στον αντίχειρα του αριστερού χεριού. Τα χέρια ήταν διπλωμένα κάτω 
από το κεφάλι. Δεν υπήρχε αίμα στο δεξί χέρι. Η πληγή δεν ήταν δυνατόν να 
έχει αυτοπροκληθεί. Χρησιμοποιήθηκε κάποιο αιχμηρό εργαλείο, όπως, για 
παράδειγμα, το ξυράφι. Το κόψιμο μπορεί να έγινε από κάποιον 
αριστερόχειρα. Δεν υπάρχει αμφιβολία ότι ο θάνατος ήταν ακαριαίος. 
Πρόσεξα ένα πορτοφόλι στο έπιπλο της τουαλέτας, δίπλα στο μεγάλο βιβλίο 



30            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

της Μαντάμ Μπλαβάτσκυ περί Θεοσοφίας. Ο αρχιφύλακας Ράνιμιντ μού 
επέστησε την προσοχή στο γεγονός ότι η πόρτα είχε εμφανώς κλειδωθεί και 
ασφαλιστεί εκ των έσω».  

Ένας ένορκος: «Δεν μπορώ να πω ότι τα κοψίματα δεν θα μπορούσαν να 
έχουν προκληθεί από έναν δεξιόχειρα. Δεν έχω να συνεισφέρω καμία άποψη 
ως προς το πώς μπήκε ή βγήκε από το δωμάτιο ο δράστης. Εξαιρετικά απίθανο 
ο εκλιπών να προκάλεσε μόνος του την τομή. Ελάχιστα ίχνη της εξωτερικής 
ομίχλης ήταν εμφανή στο δωμάτιο.  

Ο αστυφύλακας Ουίλιαμς είπε ότι βρισκόταν σε υπηρεσία τις πρώτες 
πρωινές ώρες της τετάρτης ημέρας του τρέχοντος. Η οδός Γκλόβερ βρισκόταν 
στο πεδίο όπου περιπολούσε. Ούτε είδε ούτε άκουσε κάτι ύποπτο. Η ομίχλη 
δεν ήταν ιδιαίτερα πυκνή, ήταν όμως δυσάρεστη στον λαιμό. Είχε περάσει 
περιπολώντας από την οδό Γκλόβερ γύρω στις τέσσερις και μισή. Δεν είχε δει 
τον κύριο Μορτλέικ ή κάποιον άλλον να βγαίνει από το σπίτι.  

Το δικαστήριο διέκοψε, και ο ιατροδικαστής και οι ένορκοι επισκέφτηκαν 
όλοι μαζί τον αριθμό 11 της οδού Γκλόβερ, για να δουν το σπίτι και το 
δωμάτιο του εκλιπόντος. Και οι απογευματινές αφίσες ανακοίνωναν: “Το 
Μυστήριο Του Μπόου Πυκνώνει”. 



Το μεγάλο μυστήριο του Μπόου         31 
_______________________________________________________________________________________________________________________________________________________________________________________________________________ 

 

 

ΚΕΦΑΛΑΙΟ 3 
 

Προτού συνεχιστεί η ανάκριση, όλοι οι φουκαράδες που κρατούνταν μέχρι 
εκείνη τη στιγμή αφέθηκαν ελεύθεροι θεωρούμενοι αθώοι. Ούτε ένας δεν 
έμεινε για τον δικαστή. Τα στοιχεία, που τέτοια εποχή οι αστυνομικοί τα 
συλλέγουν σαν τα βατόμουρα από τους θάμνους, ήταν λιγοστά και ανώριμα. 
Ήταν χαμηλής ποιότητας σε μεγάλη ποσότητα, μα δεν υπήρχε ένα καλό στο 
σωρό. Η αστυνομία δεν είχε καν τη δυνατότητα να κατασκευάσει ένα 
αποδεικτικό στοιχείο.  

Ο θάνατος του Άρθουρ Κόνσταντ ήταν ήδη το θέμα της ημέρας σε κάθε 
σπίτι, βαγόνι τρένου και παμπ. Ο νεκρός ιδεολόγος είχε πολλές διασυνδέσεις. 
Οι κάτοικοι του Ανατολικού και του Δυτικού Λονδίνου ήταν εξίσου 
συγκινημένοι και ταραγμένοι, το ίδιο και οι συνασπισμοί των Δημοκρατών 
και οι Εκκλησίες, οι Ξενώνες και τα Πανεπιστήμια. Τι κρίμα! Και τι 
αδιαπέραστο μυστήριο! 

Τα στοιχεία που συγκεντρώθηκαν στο τελικό στάδιο της ανακριτικής 
διαδικασίας ήταν αναγκαστικά λιγότερο εντυπωσιακά. Δεν υπήρξαν άλλοι 
μάρτυρες για να μεταφέρουν την οσμή του αίματος μέχρι την έδρα του 
ανακριτή κι όσοι απέμεναν να εξεταστούν δεν ήταν παρά συγγενείς και φίλοι 
του εκλιπόντος, που μιλούσαν γι’ αυτόν σαν να ήταν ζωντανός. Οι γονείς του 
είχαν πεθάνει, τυχεροί ήταν μάλλον, οι συγγενείς του τον έβλεπαν πολύ λίγο 
και σπάνια άκουγαν για το άτομό του κάτι παραπάνω από όσα γνώριζε ο 
υπόλοιπος κόσμος. Κανένας άνθρωπος δεν είναι προφήτης στον τόπο του* και, 
ακόμα κι αν μεταναστεύσει, καλό είναι να αφήνει πίσω την οικογένειά του. Οι 
φίλοι του ήταν ένα παράδοξο συνονθύλευμα. Οι φίλοι ενός φίλου δεν είναι 
απαραίτητα φίλοι και μεταξύ τους. Η διαφορετικότητά τους όμως έκανε την 
ομοιογένεια της ιστορίας που είχαν να πουν πιο εντυπωσιακή. Ήταν η ιστορία 
ενός ανθρώπου που ποτέ δεν έκανε εχθρούς ούτε έχανε φίλους, είτε τους 
ευεργετούσε είτε όχι, η ιστορία ενός ανθρώπου που η καρδιά του ξεχείλιζε από 
ηρεμία και καλή θέληση για όλο τον κόσμο όλο τον χρόνο, ενός ανθρώπου για 
τον οποίον τα Χριστούγεννα δεν ερχόντουσαν μόνο μία φορά, αλλά 
τριακόσιες εξήντα πέντε τον χρόνο. Ήταν η ιστορία ενός λαμπρού μυαλού 
που χάριζε στον κόσμο ό,τι προοριζόταν για τον ίδιον και εργαζόταν στον 

                                                
* Σ.Τ.Μ. Η ρήση αυτή (ουδείς προφήτης εν τη πατρίδι αυτού), ίδια και στην ελληνική και στην αγγλική 
γλώσσα, προέρχεται από την Καινή Διαθήκη και σημαίνει ότι κανενός η αξία δεν αναγνωρίζεται στον 
τόπο της καταγωγής του.  



32            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

αμπελώνα της ανθρωπότητας χωρίς να παραπονιέται ποτέ ότι τα σταφύλια 
ήταν ξινά. Ενός άνδρα ευδιάθετου και θαρραλέου, που ζούσε λησμονώντας 
τον εαυτό του, κάτι που είναι το καλύτερο αντίδοτο για την απελπισία. Κι 
ακόμα δεν χρειαζόταν την υπενθύμιση του πόνου που κλονίζει την αρμονία 
προσαρμόζοντάς την στα ανθρώπινα δεδομένα. Ο Ρίτσαρντ Έλτον, παιδικός 
του φίλος και εφημέριος του Σόμερτον, στο Μίντλαντσάιρ, παρέδωσε στον 
ανακριτή ένα γράμμα από τον εκλιπόντα, γραμμένο περίπου δέκα μέρες πριν 
τον θάνατό του, το οποίο περιείχε κάποια κομμάτια που ο ιατροδικαστής 
διάβασε δυνατά: «Γνωρίζεις κάτι για τον Σοπενχάουερ; Εννοώ κάτι πέρα από 
τις τρέχουσες παρανοήσεις; Έκανα τη γνωριμία του τώρα τελευταία. Είναι 
ένας συμπαθής απαισιόδοξος. Το δοκίμιό του “περί της δυστυχίας του 
ανθρώπινου είδους” είναι αρκετά δυνατό ανάγνωσμα. Στην αρχή η άποψή του 
περί αφομοίωσης χριστιανισμού και πεσιμισμού (αναφέρεται στο δοκίμιό του 
“περί αυτοκτονίας”) με παραξένεψε ως τολμηρό παράδοξο. Υπάρχει όμως 
αλήθεια σε αυτό. Όντως, η πλάση στο σύνολό της οδύρεται και κοπιάζει, ο 
άνθρωπος είναι ένα εκφυλισμένο τέρας, και η αμαρτία βρίσκεται παντού. Α, 
φίλε μου, εγκατέλειψα πολλές από τις ψευδαισθήσεις μου από τότε που ήρθα 
σε αυτή την αναβράζουσα κυψέλη της αθλιότητας και της αδικίας. Τι έχει να 
προσφέρει ή ζωή ενός ανθρώπου -οι ζωές εκατομμυρίων ανθρώπων- ενάντια 
στη διαφθορά, τη χυδαιότητα και τη βρωμιά του πολιτισμού; Μερικές φορές 
νιώθω σαν ένα τιποτένιο σπαρματσέτο στο σκοτάδι της αίθουσας του 
Διαβόλου. Η εγωπάθεια είναι τόσο μεγάλη και η ζωή τόσο μικρή. Και το 
χειρότερο είναι ότι όλοι τους είναι τόσο μακάρια ικανοποιημένοι. Οι φτωχοί 
δεν επιθυμούν την άνεση περισσότερο από όσο οι πλούσιοι την καλλιέργεια. Η 
γυναίκα που τα σχολικά δίδακτρα της μιας πένας για το παιδί της αποτελούν 
ένα σεβαστό μέρος του εισοδήματός της είναι ικανοποιημένη, γιατί στον 
κόσμο μας θα υπάρχουν πάντα πλούσιοι.  

»Οι σκληρόπετσοι παλιοί Τόρις είναι οι άποροι του πτωχοκομείου. Οι 
Ριζοσπαστικοί εργαζόμενοι ζηλεύουν τους ηγέτες τους, και οι ηγέτες 
ζηλεύουν ο ένας τον άλλον. Ο Σοπενχάουερ θα έπρεπε να είχε οργανώσει ένα 
εργατικό κόμμα στα νιάτα του. Κι όμως δεν μπορείς να ενστερνιστείς την ιδέα 
ότι αυτοκτόνησε ως φιλόσοφος επειδή δεν αυτοκτόνησε ως άνθρωπος. 
Επίσης, ισχυρίζεται πνευματική συγγένεια με τον Βούδα, αν και ο Εσωτερικός 
Βουδισμός τουλάχιστον μοιάζει να απέχει κατά πολύ από τη φιλοσοφία τύπου 
“η βούληση και η ιδέα”. Τι καταπληκτική γυναίκα πρέπει να είναι η Μαντάμ 



Το μεγάλο μυστήριο του Μπόου         33 
_______________________________________________________________________________________________________________________________________________________________________________________________________________ 

 

 

Μπλαβάτσκυ.* Δεν θα έλεγα ότι την ακολουθώ, γιατί αυτή είναι στα σύννεφα 
σχεδόν όλη την ώρα, κι εγώ δεν έχω αναπτύξει ακόμα αστρικό σώμα. Να σου 
στείλω το βιβλίο της; Είναι συναρπαστικό… Κοντεύω να γίνω δεινός ρήτορας. 
Μπαίνεις στο πνεύμα του σχεδόν αμέσως. Το τρομερό είναι ότι πιάνεις τον 
εαυτό σου να λέει πράγματα για το θεαθήναι αντί να παραμένεις στην ουσία 
του θέματος. Η Λούσυ είναι ακόμη στις πινακοθήκες της Ιταλίας. Παλιότερα 
με πονούσε να σκέφτομαι την ευτυχία της αγαπημένης μου όταν συναντούσα 
μια εργάτρια με επίπεδο στέρνο. Τώρα νιώθω ότι η ευτυχία της είναι εξίσου 
σημαντική με μιας εργάτριας». 

Η Λούσυ, εξήγησε ο μάρτυρας, ήταν η Λούσυ Μπρεντ, η αρραβωνιαστικιά 
του εκλιπόντος. Η καημένη η κοπέλα είχε ειδοποιηθεί με τηλεγράφημα και 
επέστρεφε στην Αγγλία. Ο μάρτυρας δήλωσε ότι το ξέσπασμα της απελπισίας 
σε αυτό το γράμμα ήταν το μόνο σχεδόν, αφού τα περισσότερα γράμματα που 
είχε στην κατοχή του ήταν εύθυμα, κεφάτα και ελπιδοφόρα. Μα ακόμα και 
αυτό το γράμμα τελείωνε με μια χιουμοριστική δήλωση των ποικίλων 
σχεδίων και εργασιών του γράφοντος για τον καινούριο χρόνο. Ο εκλιπών 
ήταν ένας επιμελής εκκλησιαστικός παράγοντας.  

Ιατροδικαστής: «Είχε προβλήματα στην προσωπική του ζωή που να 
δικαιολογούν την πρόσκαιρη απελπισία;» 

Μάρτυρας: «Απ’ όσο γνωρίζω, όχι. Η οικονομική του κατάσταση ήταν 
αρκετά ανθηρή».  

Ιατροδικαστής: «Δεν υπήρξε κανένας καυγάς με την δεσποινίδα Μπρεντ;» 
Μάρτυρας: «Μπορώ να βεβαιώσω ότι δεν υπήρξε η παραμικρή διαφορά 

μεταξύ τους».  
Ιατροδικαστής: «Ήταν ο εκλιπών αριστερόχειρας;» 
Μάρτυρας: «Και βέβαια όχι. Δεν ήταν καν αμφίχειρας**».  
Ένας ένορκος: «Αυτός ο Σοπινάουερ δεν είναι από τους άπιστους, που τον 

εκδίδει η εκδοτική εταιρεία Φριθόουτ (Ελεύθερη Σκέψη);»  
Μάρτυρας: «Δεν γνωρίζω ποιος εκδίδει τα βιβλία του».  
Ο ένορκος (ένας μικρομπακάλης ψηλός και ισχνός Σκωτσέζος, που με χαρά 

έφερε το όνομα Σάντυ Σάντερσον και επιτελούσε καθήκοντα διακόνου και 
                                                
* Σ.Τ.Μ. Αινιγματική φιγούρα του 19ου αιώνα που μαζί με άλλα επιφανή ονόματα της εποχής της 
ίδρυσε το 1875 στη Νέα Υόρκη τη Θεοσοφική Σχολή, βασικές ιδέες της οποίας ήταν: να σχηματιστεί 
μια παγκόσμια αδελφότητα πέρα από διακρίσεις φυλής, πίστης, τάξης και γένους, να ενθαρρυνθεί η 
συγκριτική μελέτη των θρησκειών, των φιλοσοφιών και των επιστημών, η έρευνα των 
ανερμήνευτων της φύσης αλλά και των δυνάμεων που βρίσκονται σε λανθάνουσα κατάσταση εντός 
του ανθρώπου.  
** Σ.Τ.Μ Αυτός που γράφει είτε με το αριστερό είτε με το δεξί χέρι. 



34            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

μέλους του Συντηρητικού Συλλόγου του Μπόου): «Όχι υπικφυγές *,κύριε. 
Αυτός δεν είναι ένας κοσμικός που έδωσε διάλεξη στην Αίθουσα Επιστημών;» 

Μάρτυρας: «Όχι, είναι ένας ξένος συγγραφέας (ο κύριος Σάντερσον 
ακούστηκε να δοξάζει τον Κύριο για αυτή την ελάχιστη ανακούφιση) που 
πιστεύει ότι δεν αξίζει να ζούμε».  

Ο ένορκος: «Δεν σας έκανε κατάπληξη που ο φίλος ενός πάστουρα διαβάζει 
τόσο ανήθικη λουγοτεχνία;»  

Μάρτυρας: «Ο εκλιπών διάβαζε τα πάντα. Ο Σοπενχάουερ είναι ο 
συγγραφέας ενός φιλοσοφικού συστήματος και όχι αυτού που φαντάζεστε. 
Ίσως θα θέλατε να εξετάσετε το βιβλίο;» (Γέλια στο ακροατήριο) 

Ο ένορκος: «Ούτε με δίκρανο δεν θα το ακούμπαγα. Θα έπρεπε να τα καίνε 
τέτοια βιβλία. Κι αυτής της Μαντάμ Μπλαβάτσκυ το βιβλίο –τι είναι τούτο; Κι 
άλλη φελοσοφία;»  

Μάρτυρας: «Όχι, είναι θεοσοφία». (Γέλια στο ακροατήριο) 
Ο κύριος Άλεν Σμιθ, γραμματέας της ένωσης Τράμμελ, κατέθεσε ότι είχε 

συνομιλήσει με τον εκλιπόντα την προηγουμένη του θανάτου του και ότι 
αυτός (ο εκλιπών) είχε μιλήσει ελπιδοφόρα για τις προοπτικές του κινήματος 
και του είχε δώσει για την ένωση ένα τσεκ για δέκα γκινέες. Ο εκλιπών είχε 
υποσχεθεί να μιλήσει σε μια συγκέντρωση που είχε προγραμματιστεί για τις 
επτά και τέταρτο το πρωί της επομένης.  

Ο κύριος Έντουαρντ Γουίμπ, της Αστυνομικής Διεύθυνσης της Σκότλαντ 
Γιαρντ, είπε ότι τα γράμματα και τα έγγραφα του εκλιπόντος δεν έριξαν 
κανένα φως στον τρόπο του θανάτου του και ότι θα επιστρέφονταν στην 
οικογένειά του. Το Τμήμα του δεν είχε καμία θεωρία να συνεισφέρει πάνω στο 
θέμα.  

Ο ιατροδικαστής πέρασε στην ανακεφαλαίωση των αποδεικτικών 
στοιχείων. «Κύριοι» είπε «έχουμε να κάνουμε με μια πολύ ακατανόητη και 
μυστήρια υπόθεση, της οποίας όμως οι λεπτομέρειες είναι εκπληκτικά απλές. 
Το πρωινό της Τρίτης, τετάρτης ημέρας του τρέχοντος, η κυρία Ντράμπνταμπ, 
μια άξια, σκληρά εργαζόμενη χήρα, που νοικιάζει τα δωμάτιά της στο νούμερο 
11 της οδού Γκλόβερ στο Μπόου, δεν μπόρεσε να ξυπνήσει τον εκλιπόντα, ο 
οποίος νοίκιαζε όλο τον επάνω όροφο του σπιτιού. Αναστατωμένη, έτρεξε 
απέναντι για να φέρει τον κύριο Τζορτζ Γκρόντμαν, έναν τζέντλεμαν γνωστό 

                                                
* Σ.Τ.Μ Ο συγγραφέας σατιρίζει τα ήθη της εποχής, αλλά και το είδος των ανθρώπων που αποτελούν 
το σώμα των ενόρκων, με τη συγκεκριμένη καρικατούρα του ενόρκου, ο οποίος είναι ημιμαθής που 
όμως θεωρεί τον εαυτό του περισπούδαστο. Και στις επόμενες ερωτήσεις του, ο ένορκος αλλοιώνει 
κάποιες αγγλικές λέξεις, οπότε ανάλογα έχουν αποδοθεί και στα ελληνικά.  



Το μεγάλο μυστήριο του Μπόου         35 
_______________________________________________________________________________________________________________________________________________________________________________________________________________ 

 

 

σε όλους μας εκ φήμης, και στον οποίον είμαστε υπόχρεοι για τη σαφή και 
επιστημονική του κατάθεση, και του ζήτησε να παραβιάσει την πόρτα. Βρήκαν 
τον εκλιπόντα ξαπλωμένο ανάσκελα στο κρεβάτι με μια βαθιά πληγή στον 
λαιμό. Δεν είχε περάσει πολλή ώρα από τον θάνατό του. Δεν υπήρχε ίχνος 
οποιουδήποτε αντικειμένου δια του οποίου θα μπορούσε να έχει 
πραγματοποιηθεί η τομή. Προφανώς κανένας δεν είχε τη δυνατότητα να μπει 
ή να βγει από το δωμάτιο. Η ιατρική μαρτυρία τείνει να καταδείξει ότι ο 
εκλιπών δεν θα μπορούσε να αυτοτραυματιστεί. Και όμως, κύριοι, υπάρχουν, 
κατά τη φύση των πραγμάτων, δύο -και μόνον δύο- εναλλακτικές εξηγήσεις 
του θανάτου του. Ή ότι η πληγή πραγματοποιήθηκε από τον ίδιον ή από 
κάποιον άλλον. Θα εξετάσω χωριστά κάθε μία από αυτές τις δύο δυνατότητες. 
Κατά πρώτον, αυτοκτόνησε ο εκλιπών; Η ιατρική μαρτυρία λέει ότι ο εκλιπών 
κειτόταν ξαπλωμένος με τα χέρια σφιχτά διπλωμένα πίσω από το κεφάλι του. 
Τώρα, η πληγή είχε φορά από τα δεξιά προς τα αριστερά και τελείωνε με ένα 
σχίσιμο στον αριστερό αντίχειρα. Αν την είχε προκαλέσει ο εκλιπών, θα 
έπρεπε να την πραγματοποιήσει με το δεξί του χέρι, ενώ το αριστερό θα 
παρέμενε κάτω από το κεφάλι του –μια πολύ παράξενη και αφύσικη θέση, θα 
υπέθετε κάποιος. Πέραν τούτου, κάνοντας την τομή με το δεξί χέρι, το πιο 
φυσικό θα ήταν να μετακινήσει το χέρι από αριστερά προς τα δεξιά. Είναι 
απίθανο ο εκλιπών να μετακινούσε τόσο αδέξια και αφύσικα το δεξί του χέρι, 
εκτός βέβαια αν σκοπός του ήταν να προκαλέσει σύγχυση. Από την άλλη, 
μένοντας σε αυτή την υπόθεση, ο εκλιπών θα έπρεπε να επαναφέρει το δεξί 
του χέρι πίσω από το κεφάλι του. Όμως ο γιατρός Ρόμπινσον πιστεύει ότι ο 
θάνατος ήταν ακαριαίος. Αν είναι έτσι, ο εκλιπών δεν θα είχε τον χρόνο να 
πάρει αυτή τη θέση. Εξίσου πιθανό είναι το τραύμα να έγινε με το αριστερό 
χέρι, όμως ο εκλιπών ήταν δεξιόχειρας. Η απουσία οποιουδήποτε ίχνους ενός 
πιθανού όπλου έρχεται να ισχυροποιήσει την ιατρική μαρτυρία. Η αστυνομία 
έψαξε εξαντλητικά σε όλα τα σημεία όπου θα μπορούσε να είναι κρυμμένο το 
ξυράφι ή άλλο όπλο ή εργαλείο, συμπεριλαμβανομένων και των 
κλινοσκεπασμάτων, του στρώματος, του μαξιλαριού και του δρόμου επί του 
οποίου θα μπορούσε να έχει ριφθεί. Όμως όλες οι θεωρίες σχετικά με την 
ηθελημένη κάλυψη του μοιραίου οργάνου πρέπει να λάβουν υπ’ όψιν τους το 
γεγονός ή την πιθανότητα του ακαριαίου θανάτου, όπως επίσης το γεγονός 
ότι δεν βρέθηκε αίμα στο πάτωμα. Τέλος, το όργανο που χρησιμοποιήθηκε για 
το έγκλημα ήταν πιθανότατα ένα ξυράφι, ο εκλιπών όμως δεν ξυριζόταν και, 
από όσο γνωρίζουμε, δεν είχε στην κατοχή του ένα τέτοιο αντικείμενο. Έτσι, 
αν ήταν να περιοριστούμε στην ιατρική και αστυνομική μαρτυρία, νομίζω ότι 



36            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ελάχιστα θα διστάζαμε να αποκλείσουμε την ιδέα της αυτοκτονίας. Παρά 
ταύτα, καλό είναι προς στιγμήν να λησμονήσουμε τη φυσική όψη της 
υπόθεσης και να χρησιμοποιήσουμε το μυαλό μας, για να ερευνήσουμε χωρίς 
προκατάληψη τη λογική της πλευρά. Υπήρχε άραγε κάποιος λόγος, ώστε να 
επιθυμούσε να δώσει τέλος στη ζωή του ο εκλιπών; Ήταν νέος, εύπορος και 
δημοφιλής, αγαπητός και αγαπημένος, η ζωή απλωνόταν μπροστά του. Δεν 
είχε πάθη. Ο λιτός βίος, η υψηλή διανόηση και η ευγενής άμιλλα ήταν τα τρία 
άστρα που καθοδηγούσαν τη ζωή του. Αν έτρεφε φιλοδοξίες, μια λαμπρή 
σταδιοδρομία στον δημόσιο βίο ανοιγόταν μπροστά του. Ήταν δυνατός 
ομιλητής, ένας ευφυής και επιμελής άνθρωπος. Κοιτούσε πάντα το μέλλον -
πάντα σχεδίαζε τρόπους ώστε να μπορεί να είναι χρήσιμος στους 
συνανθρώπους του. Το πορτοφόλι του και ο χρόνος του ήταν οποτεδήποτε στη 
διάθεση οποιουδήποτε τα αναζητούσε. Αν υπήρχε πιθανότητα να αφαιρέσει τη 
ζωή του ένας τέτοιος άνθρωπος, η επιστήμη της ανθρώπινης φύσης θα έφτανε 
στο τέλος της. Και όμως, αποκαλύφθηκαν κάποιες σκιές στην εικόνα του. Ο 
άνθρωπος είχε και στιγμές απελπισίας -και ποιος από εμάς δεν έχει; Μάλλον 
όμως ήταν λίγες και παροδικές. Όπως και να έχει, ήταν αρκετά ευδιάθετος 
την προηγουμένη του θανάτου του. Επίσης, έπασχε από πονόδοντο. Όμως, 
ούτε ο πόνος φαινόταν δυνατός, ούτε εκείνος παραπονέθηκε. Πιθανόν βέβαια 
ο πόνος να έγινε πιο έντονος τη νύχτα. Δεν θα πρέπει να λησμονήσουμε ότι ο 
εκλιπών μπορεί να δούλεψε εξαντλητικά, και τα νεύρα του να ήταν 
ευαίσθητα. Δούλευε πολύ σκληρά, ξυπνώντας απαρέγκλιτα το πρωί το 
αργότερο μέχρι τις επτά και μισή και κάνοντας πολύ περισσότερα από όσα 
κάνει ο επαγγελματίας “ηγέτης των εργατών”. Δίδασκε και έγραφε, όπως 
επίσης μιλούσε και οργάνωνε. Από την άλλη μεριά όμως, όλοι οι μάρτυρες 
συμφωνούν ότι περίμενε με ανυπομονησία τη συνάντηση με τους ανθρώπους 
του τραμ στις 4 του τρέχοντος. Ήταν δοσμένος ολόψυχα στο κίνημα. Είναι 
δυνατόν να επέλεξε τη συγκεκριμένη νύχτα για να εγκαταλείψει το πεδίο 
όπου ήταν χρήσιμος; Είναι δυνατόν, σε περίπτωση που επέλεξε τη 
συγκεκριμένη νύχτα, να μην άφησε πίσω του κάποια γράμματα ή μια δήλωση 
ή να μην είχε κάνει κάποια διαθήκη; Ο κύριος Γουίμπ δεν βρήκε κάτι 
αντίστοιχο στα χαρτιά του. Το μόνο σίγουρο δείγμα αυτής του της πρόθεσης 
είναι το ότι, πέρα από το να κλειδώσει την πόρτα του, έβαλε και τον σύρτη 
ασφαλείας, αυτό όμως δεν είναι κάτι στο οποίο μπορεί να βασιστεί κανείς. 
Όσον αφορά τη λογική πλευρά της υπόθεσης και μόνον, η ζυγαριά 
απομακρύνεται από την αυτοκτονία. Αν όμως κοιτάξει κανείς καθαρά τη 
φυσική πλευρά, η αυτοκτονία δεν μπορεί να αποκλειστεί. Αν προσθέσουμε και 



Το μεγάλο μυστήριο του Μπόου         37 
_______________________________________________________________________________________________________________________________________________________________________________________________________________ 

 

 

τα δύο αυτά, η υπόθεση εναντίον της αυτοκτονίας είναι σχεδόν 
ολοκληρωμένη. Οπότε η απάντηση στην πρώτη μας ερώτηση σχετικά με το αν 
ο εκλιπών διέπραξε αυτοκτονία είναι πως όχι». 

Ο ιατροδικαστής έκανε παύση και πήρε μια βαθιά ανάσα. Θαυμασμός 
ακολούθησε τη διαυγή έκθεση των γεγονότων. Αν ο ιατροδικαστής 
σταματούσε σε αυτό το σημείο, το σώμα των ενόρκων θα είχε μετατρέψει την 
ετυμηγορία χωρίς δισταγμό σε “φόνο”. Όμως ο ιατροδικαστής ήπιε μια γουλιά 
νερό και συνέχισε.  

«Ερχόμαστε τώρα στη δεύτερη εναλλακτική: υπήρξε ο εκλιπών θύμα 
ανθρωποκτονίας; Για να απαντήσουμε θετικά σε αυτή την ερώτηση είναι 
ουσιώδες να συλλάβουμε τον τρόπο δράσης. Καλά κάνει ο γιατρός Ρόμπινσον 
και λέει ότι η τομή έγινε από διαφορετικό χέρι. Όμως, μην έχοντας κάποια 
θεωρία ως προς το πώς θα μπορούσε η τομή να έχει γίνει από εκείνο το 
διαφορετικό χέρι, οφείλουμε να επιστρέψουμε στη θεωρία της 
αυτοπρόκλησης, όσο απίθανο κι αν φαίνεται στους κυρίους ιατρούς. Οπότε, 
ποια είναι τα γεγονότα; Όταν η κυρία Ντράμπνταμπ και ο κύριος Γκρόντμαν 
βρήκαν το πτώμα, αυτό ήταν ακόμα ζεστό, και ο κύριος Γκρόντμαν, ένας 
μάρτυρας που ευτυχώς διαθέτει ειδική εμπειρία, καταθέτει ότι ο θάνατος 
υπήρξε πολύ πρόσφατος. Αυτό πλησιάζει την άποψη του γιατρού Ρόμπινσον, ο 
οποίος εξετάζοντας το πτώμα περίπου μία ώρα αργότερα, τοποθέτησε χρονικά 
τον θάνατο δύο ή τρεις ώρες πριν, ας πούμε στις επτά η ώρα. Η κυρία 
Ντράμπνταμπ επιχείρησε να ξυπνήσει τον εκλιπόντα στις επτά παρά τέταρτο, 
κάτι που χρονικά μάλλον πηγαίνει την πράξη λίγο πίσω. Όπως καταλαβαίνω 
από τα λεγόμενα του γιατρού Ρόμπινσον σχετικά με το ότι είναι αδύνατο να 
προσδιοριστεί επακριβώς η ώρα, ο θάνατος μπορεί και να επήλθε αρκετές 
ώρες πριν την πρώτη απόπειρα της κυρίας Ντράμπνταμπ να ξυπνήσει τον 
εκλιπόντα. Βέβαια, μπορεί και να συνέβη κάπου ανάμεσα στην πρώτη και τη 
δεύτερη φορά που αυτή τον φώναξε, καθώς προς τα εκεί φαίνεται να τείνουν 
όλες οι φυσικές ενδείξεις. Όπως και να έχει, σε γενικές γραμμές, δεν έχουμε 
μεγάλη πιθανότητα λάθους αν εικάσουμε τον χρόνο του θανάτου στις έξη και 
μισή. Κύριοι, ας φανταστούμε την οδό Γκλόβερ στις έξη και μισή. Είδαμε το 
σπίτι, ξέρουμε ακριβώς πώς είναι δομημένο. Στο ισόγειο, ένα μπροστινό 
δωμάτιο το οποίο ενοικιάζεται από τον κύριο Μορτλέικ, με δύο παράθυρα που 
βλέπουν στον δρόμο, και τα δύο καλά ασφαλισμένα, ένα πίσω δωμάτιο που 
κατοικείται από τη σπιτονοικοκυρά, και μία κουζίνα. Η κυρία Ντράμπνταμπ 
δεν έφυγε από την κρεβατοκάμαρά της πριν τις έξη και μισή, οπότε μπορούμε 
να είμαστε σίγουροι ότι όλων των ειδών οι πόρτες και τα παράθυρα δεν είχαν 



38            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

απασφαλιστεί μέχρι εκείνου του χρονικού σημείου. Αλλά και η εποχή του 
χρόνου εγγυάται ότι τίποτα δεν είχε αφεθεί ανοιχτό. Η μπροστινή πόρτα, από 
την οποία βγήκε ο κύριος Μορτλέικ στης τέσσερις και μισή, προστατεύεται και 
από την κλειδαριά της εξώθυρας και από το λουκέτο. Στον επάνω όροφο 
βρίσκονται δύο δωμάτια -ένα μπροστινό που ο εκλιπών χρησιμοποιούσε ως 
κρεβατοκάμαρα και ένα πίσω που χρησιμοποιούσε ως καθιστικό. Το πίσω 
δωμάτιο έμεινε ανοιχτό, με το κλειδί από μέσα, το παράθυρο όμως ήταν 
ασφαλισμένο. Η πόρτα του μπροστινού δωματίου είναι όχι μόνο κλειδωμένη, 
αλλά και ασφαλισμένη. Είδαμε τη θρυμματισμένη κλειδαριά και ότι ο πίρος 
του επάνω σύρτη είχε αποχωριστεί βίαια από το ξύλο και κρεμόταν στον αέρα. 
Τα παράθυρα είναι ασφαλισμένα, τα μάνταλα στερεωμένα στα κουμπώματά 
τους. Η καμινάδα είναι τόσο στενή που ούτε ένα παιδί δεν μπορεί να χωρέσει. 
Στην πραγματικότητα, αυτό το δωμάτιο είναι τόσο καλά ασφαλισμένο σαν να 
πρόκειται να αντιμετωπίσει πολιορκία. Δεν επικοινωνεί με κανένα άλλο 
τμήμα του σπιτιού. Είναι τόσο ανεξάρτητο και απομονωμένο λες και είναι 
φρούριο στη θάλασσα ή ξύλινο σπιτάκι στο δάσος. Ακόμα κι αν κάποιος ξένος 
είναι στο σπίτι, ή καλύτερα ακόμα κι αν είναι στο καθιστικό του εκλιπόντος, 
δεν μπορεί να μπει στην κρεβατοκάμαρα, αφού το σπίτι έχει κτιστεί με 
πρόβλεψη για φτωχότερες τάξεις, οπότε τα δωμάτια δεν επικοινωνούν μεταξύ 
τους, ούτως ώστε αν υπάρχει ανάγκη, το καθένα να κατοικείται από 
διαφορετικές οικογένειες. Τώρα όμως, ας πούμε ότι κάποιος κατάφερε το 
θαύμα να εισχωρήσει στο μπροστινό δωμάτιο του πρώτου ορόφου, το οποίο 
απείχε 18 πόδια από το έδαφος. Στις έξη και μισή ή κάπου εκεί, κόβει τον 
λαιμό ενός αποκοιμισμένου ενοίκου. Πώς όμως θα βγει χωρίς να τραβήξει την 
προσοχή της σπιτονοικοκυράς, που έχει πλέον ξυπνήσει; Αλλά ας δεχτούμε 
για χάρη του το θαύμα. Πώς θα εγκαταλείψει τον χώρο αφήνοντας τις πόρτες 
και τα παράθυρα ασφαλισμένα εκ των έσω; Ακόμα και η ευπιστία μου έχει τα 
όριά της σχετικά με το μέγεθος αυτού του θαύματος. Όχι, το δωμάτιο ήταν 
κλειστό όλη τη νύχτα -σχεδόν δεν υπάρχει ίχνος ομίχλης μέσα στον χώρο. 
Κανένας δεν μπορούσε να μπει ή να βγει. Και τέλος, οι φόνοι δεν τελούνται 
χωρίς κίνητρο. Η ληστεία και η εκδίκηση είναι τα μόνα πιθανά κίνητρα. Ο 
εκλιπών δεν είχε ούτε έναν εχθρό στον κόσμο, τα χρήματα και τα πολύτιμα 
αντικείμενά του παρέμειναν άθικτα. Όλα ήταν σε τάξη. Δεν βρέθηκαν ίχνη 
πάλης. Οπότε η απάντηση στο δεύτερό μας ερώτημα -δολοφόνησε κάποιος τον 
εκλιπόντα;- είναι πως όχι.  

»Κύριοι, αντιλαμβάνομαι ότι αυτό φαίνεται αδύνατο και αντιφατικό. Είναι 
όμως τα γεγονότα που αντιφάσκουν. Φαίνεται ξεκάθαρο ότι ο εκλιπών δεν 



Το μεγάλο μυστήριο του Μπόου         39 
_______________________________________________________________________________________________________________________________________________________________________________________________________________ 

 

 

διέπραξε αυτοκτονία. Φαίνεται εξίσου ξεκάθαρο ότι ο εκλιπών δεν 
δολοφονήθηκε. Άρα, κύριοι, δεν έχουμε παρά να βγάλουμε ετυμηγορία που να 
δηλώνει την αναγνώριση της ανικανότητάς μας να στοιχειοθετήσουμε 
πεποίθηση για τα μέσα και τον τρόπο θανάτου του εκλιπόντος. Είναι το πλέον 
ανεξήγητο μυστήριο καθ’ όλη την εμπειρία μου». (Αίσθηση στο ακροατήριο)  

Ο προϊστάμενος των ενόρκων (μετά από μια συνδιάσκεψη με τον κύριο 
Σάντυ Σάντερσον): «Δεν είμαστε σύμφωνοι, κύριε δικαστά. Ένας από τους 
ενόρκους επιμένει στην ετυμηγορία “Θάνατος λόγω θεϊκής παρέμβασης”». 



40            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ΚΕΦΑΛΑΙΟ 4 
 

Όμως, ο διακαής πόθος του Σάντυ Σάντερσον να τακτοποιήσει το έγκλημα 
έσβησε, καθώς ήρθε αντιμέτωπος με την αντίθετη άποψη των υπολοίπων και 
στο τέλος υπέκυψε στην αναπόφευκτη “ανοιχτή ετυμηγορία”.* Κι έπειτα οι 
κρουνοί της μελάνης άνοιξαν, και ο κατακλυσμός χτυπούσε επί εννέα ημέρες 
το αδιάφορο φέρετρο όπου σάπιζε ο άμοιρος ιδεαλιστής. Οι γλώσσες του 
Τύπου ξέφυγαν από το χαλινό τους, και οι μεγαλογραφιάδες διασκέδαζαν με 
το να ανακεφαλαιώνουν τις συνθήκες του “Μεγάλου Μυστηρίου του Μπόου”, 
αν και μόνο επιθετικούς προσδιορισμούς μπορούσαν να συνεισφέρουν στη 
λύση του.  

Οι εφημερίδες κατακλύζονταν από γράμματα -ήταν σαν μια παράταση της 
ανυπαρξίας ειδησεογραφίας που χαρακτήριζε την καλοκαιρινή ραστώνη. 
Όμως οι συντάκτες δεν μπορούσαν να τα απωθήσουν, ούτε και το ήθελαν 
βέβαια. Το μυστήριο ήταν το θέμα της συζήτησης παντού -στα πλουσιόσπιτα 
και στα φτωχικά, στις κουζίνες και στα σαλόνια. Συζητιόταν με επιστημονικές 
εξηγήσεις ή με χαζομάρες, με ζέση ή όχι. Εμφανιζόταν στο πρόγευμα μαζί με 
τα φραντζολάκια και μαζευόταν από το βραδινό τραπέζι μαζί με τα τελευταία 
ψίχουλα.  

Το νούμερο 11 της οδού Γκλόβερ στο Μπόου ήταν επί ημέρες ένας ναός 
όπου συνέρεαν προσκυνητές. Το μέχρι πρότινος κοιμισμένο δρομάκι έσφυζε 
από ζωτικότητα από το πρωί έως το βράδυ. Άνθρωποι από όλα τα σημεία της 
πόλης κατέφθαναν για να κοιτάξουν προς τα επάνω στο παράθυρο της 
κρεβατοκάμαρας και να θαυμάσουν με μια χαζή έκφραση τρόμου. Το 
πεζοδρόμιο συχνά παρέμενε φραγμένο επί ώρες από την κοσμοσυρροή, και 
πλανόδιοι πωλητές αναψυκτικών το είχαν μετατρέψει σε νέα κεντρική αγορά, 
ενώ τραγουδιστές έσπευδαν προς τα εκεί για να παιανίσουν παιάνες της 
πράξης, χωρίς να έχουν θέση επί του θέματος. Κρίμα που η κυβέρνηση δεν 
έβαλε διόδια σε κάθε μεριά του δρόμου. Όμως, οι Υπουργοί επί των 
Οικονομικών σπανίως εκμεταλλεύονται τα πλέον εμφανή μέσα για να 
αποπληρώσουν το δημόσιο χρέος.  

                                                
* Σ.Τ.Μ. Η ανοιχτή ετυμηγορία (open verdict) είναι μια δυνατότητα που παρέχεται κατά το στάδιο της 
ανάκρισης στο σώμα των ενόρκων στο Αγγλικό νομικό σύστημα. Σημαίνει ότι το ένορκο σώμα 
επιβεβαιώνει ότι ο θάνατος είναι ύποπτος, δεν μπορεί όμως να καταλήξει σε καμία άλλη απόφαση επί 
του θέματος αυτού.  
 



Το μεγάλο μυστήριο του Μπόου         41 
_______________________________________________________________________________________________________________________________________________________________________________________________________________ 

 

 

Στο τέλος, το τετριμμένο προκάλεσε απέχθεια και τα πνευματώδη αστεία 
κατάντησαν χωρατά εις βάρος του Μυστηρίου. Ανέκδοτα για την υπόθεση 
έκαναν την εμφάνισή τους ακόμα και στα κόμικς.  

Στην παροιμία “ούτε ψύλλος στον κόρφο σου”, κάποιος πρόσθεσε το 
“ειδάλλως θα σου πει για το Μυστήριο”. Το όνομα του ευγενή κυρίου, που 
ρώτησε αν το Μυστήριο του Μπόου (Τόξου) ήταν “αιχμηρό”, δεν θα 
αποκαλυφθεί. Πιο ουσιαστική ήταν η παρατήρηση του “Ντάγκονετ” ότι, αν 
ήταν στη θέση ενός από τους δυστυχείς ενόρκους, θα είχε οδηγηθεί σε 
αυτοκτονία. Ένας επαγγελματίας συλλέκτης παραδόξων έστρεψε 
θριαμβολογώντας την προσοχή στην εν μέρει όμοια περίπτωση του 
“εγκλήματος της οδού Μοργκ” και είπε ότι η Φύση μιμείται και πάλι -σαν 
πίθηκος που είναι- κάνοντας λογοκλοπή και συνέστησε στους εκδότες του Πόε 
να καταφύγουν σε ασφαλιστικά μέτρα. Με πιο σοβαρό τρόπο, η λύση του Πόε 
επαναπροτάθηκε ως πρωτότυπη ιδέα από τον “Σταθερό Αναγνώστη”, που 
πίστευε ότι η μαϊμού ενός οργανοπαίκτη θα μπορούσε να κατέβει από την 
καμινάδα με το ξυράφι του κυρίου της και, αφού θα είχε αποπειραθεί να 
ξυρίσει τον ένοικο του κρεβατιού, θα γύριζε πίσω όπως είχε έρθει. Αυτή η ιδέα 
προκάλεσε αρκετή αίσθηση, όμως ένας επιστολογράφος με αρκετά 
μακροσκελές όνομα επισήμανε ότι μια μαϊμού, τόσο μικρόσωμη που να μπορεί 
να κατέβει από έναν τόσο στενό καπναγωγό, δεν θα είχε την απαιτούμενη 
δύναμη, ώστε να προκαλέσει τόσο βαθιά πληγή. Αυτό αμφισβητήθηκε από 
έναν τρίτο γράφοντα, και η αντιπαράθεση σχετικά με τη δύναμη των μυών 
της μαϊμούς μαινόταν με τέτοιο πάθος που κάποιος θα νόμιζε ότι ο ένοχος 
ήταν η μαϊμού. Η φούσκα έσκασε από την πένα της “Κοινής Λογικής”, που 
λακωνικά παρατήρησε ότι δεν βρέθηκαν ίχνη καπνιάς ή αίματος στο πάτωμα 
ή στο νυχτικό (του εκλιπόντος) ή στο κάλυμμα του κρεβατιού. Το κύριο άρθρο 
της “Λάνσετ” σχετικά με το Μυστήριο αναμενόταν με ενδιαφέρον. Και έγραφε 
τα εξής: «Δεν μπορούμε να συμμεριστούμε τα εγκώμια που πλέχτηκαν για τη 
σύνοψη του ανακριτή. Φαίνεται για μία ακόμη φορά το ολέθριο που 
προκύπτει από το γεγονός ότι ορίζονται ανακριτές που δεν είναι άνθρωποι 
της ιατρικής επιστήμης. Φαίνεται ότι (ο ανακριτής) δεν έχει εκτιμήσει 
δεόντως τη σημασία των ιατρικών καταθέσεων. Όφειλε να έχει καθοδηγήσει 
με βέβαιο τρόπο τους ενόρκους ώστε να βγάλουν μια ετυμηγορία φόνου για 
την υπόθεση. Τι δουλειά είχε να πει ότι αδυνατούσε να συλλάβει με ποιον 
τρόπο θα μπορούσε να προκύψει η θανατηφόρα τομή από μια εξωτερική 
μεσολάβηση; Ήταν έργο της αστυνομίας να βρει πώς είχε συμβεί αυτό. Αρκεί 
το ότι δεν υπήρχε περίπτωση ο άτυχος νέος να είχε προκαλέσει μόνος του 



42            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

τέτοια τομή και μετά να είχε τόση δύναμη και θέληση ώστε να κρύψει το 
φονικό όργανο και να απαλείψει κάθε ίχνος που θα δήλωνε ότι 
απομακρύνθηκε από το κρεβάτι του για να το πετύχει. Είναι αδύνατον 
κάποιος να απαριθμήσει όλες τις θεωρίες που διατυπώθηκαν από ερασιτέχνες 
ντετέκτιβ, ενώ η Σκότλαντ Γιαρντ τηρεί θρησκευτική σιγή. Τελευταία, το 
ενδιαφέρον για την υπόθεση περιορίστηκε σε ελάχιστες εφημερίδες, οι οποίες 
δέχτηκαν τα καλύτερα γράμματα. Οι εφημερίδες που δεν μπόρεσαν να λάβουν 
ενδιαφέροντα γράμματα σταμάτησαν την αλληλογραφία των αναγνωστών 
και σάρκασαν τον “κιτρινισμό” όσων μπόρεσαν. Ανάμεσα στο πλήθος των 
φανταστικών συμπερασμάτων υπήρξαν αρκετές αξιοσημείωτες λύσεις, που 
όμως απέτυχαν λαμπρά, σαν τους πυραύλους που περνιούνται για σταθερά 
άστρα. Μία από αυτές ήταν ότι ο δολοφόνος ανέβηκε μέσα στην καταχνιά της 
ομίχλης μέχρι το παράθυρο της κρεβατοκάμαρας χρησιμοποιώντας μια σκάλα 
που στήριξε στο πεζοδρόμιο. Κατόπιν χάραξε με διαμάντι ένα από τα τζάμια 
του παραθύρου και μπήκε από το άνοιγμα. Φεύγοντας, έβαλε το τζάμι στη 
θέση του (ή ένα άλλο που είχε φέρει μαζί του), και με αυτόν τον τρόπο το 
δωμάτιο παρέμεινε στην προηγούμενη κατάσταση, με ανέπαφες τις κλειδαριές 
και τους σύρτες. Σχετικά με την επισήμανση ότι τα τζάμια ήταν πολύ μικρά, 
ένας τρίτος επιστολογράφος ισχυρίστηκε ότι αυτό δεν είχε σημασία, αφού το 
μόνο που χρειαζόταν ήταν να βάλει κάποιος το χέρι του μέσα και να βγάλει 
τον σύρτη για να ανοίξει το παράθυρο και να κάνει την διαδικασία 
αντιστρόφως όταν θα έφευγε. Αυτό το κομψό γυάλινο οικοδόμημα 
θρυμματίστηκε από έναν υαλοτεχνίτη, που έγραψε για να πει ότι ένα τζάμι 
δύσκολα θα μπορούσε να προσαρμοστεί σε ένα πλαίσιο παραθύρου, ότι θα 
έπεφτε με το που θα το ακουμπούσε κάποιος και ότι, όπως και να είχε, 
κάποιος θα πρόσεχε ότι ο στόκος ήταν υγρός. Προτάθηκε επίσης το ότι μπορεί 
να είχε αποκοπεί ένα μέρος της πόρτας και να είχε αντικατασταθεί, όπως 
επίσης ότι μπορεί να υπήρχαν τόσα παραπόρτια ή μυστικά περάσματα στο 
σπίτι του αριθμού 11 της οδού Γκλόβερ λες και επρόκειτο για μεσαιωνικό 
κάστρο. Μια άλλη από αυτές τις έξυπνες θεωρίες ήταν ότι ο δολοφόνος 
βρισκόταν στο δωμάτιο όση ώρα η αστυνομία ήταν εκεί -κρυμμένος στην 
ντουλάπα. Ή ότι κρύφτηκε πίσω από την πόρτα όταν ο Γκρόντμαν την 
παραβίασε, οπότε και δεν έγινε αντιληπτός πάνω στην αναστάτωση, και 
διέφυγε παίρνοντας το όπλο μαζί του τη στιγμή που ο Γκρόντμαν και η κυρία 
Ντράμπνταμπ εξέταζαν τα μάνταλα στο παράθυρο.  

Προτάθηκαν επίσης και επιστημονικές εξηγήσεις για το πώς ο δολοφόνος 
κλείδωσε και αμπάρωσε την πόρτα ξοπίσω του. Ισχυρότατοι μαγνήτες 



Το μεγάλο μυστήριο του Μπόου         43 
_______________________________________________________________________________________________________________________________________________________________________________________________________________ 

 

 

χρησιμοποιήθηκαν από την εξωτερική μεριά της πόρτας, για να γυρίσουν το 
κλειδί και να σπρώξουν τον εσωτερικό σύρτη. Δολοφόνοι οπλισμένοι με 
μαγνήτες ορθώνονταν απειλητικοί στη λαϊκή φαντασία ως νέο είδος 
μικροβίου. Υπήρχε μόνο ένα ελάττωμα σε αυτή την ιδιοφυή θεωρία -δεν 
ευσταθούσε. Ένας φυσιολόγος θυμήθηκε τους καλλιτέχνες του τσίρκου που 
κατάπιναν σπαθιά -χάρη σε μια ανατομική ιδιαιτερότητα του λαιμού τους- και 
είπε ότι ο εκλιπών κατάπιε το όπλο αφού έκοψε τον λαιμό του. Αυτό όμως 
ήταν δύσκολο να το καταπιεί το κοινό. Όσο για την ιδέα ότι η αυτοκτονία 
πραγματοποιήθηκε με ένα σουγιαδάκι ή τη λεπίδα του ή κάτι μεταλλικό που 
θάφτηκε στην πληγή, ούτε καν το απόσπασμα του Σέλλεϋ: “Είναι το βάθος της 
πληγής που χάνει το μαχαίρι” μπορούσε να εξασφαλίσει την αποδοχή της. 
Παρόμοια υποδοχή βρήκε η ιδέα ότι η τομή έγινε με ένα κηροπήγιο (ή κάποιο 
άλλο ακίνδυνο αντικείμενο) διαμορφωμένο εκ κατασκευής σε μηχανισμό που 
περιείχε σπαθί. Θεωρίες αυτού του είδους ώθησαν έναν χιουμορίστα να δώσει 
την εξήγηση ότι ο εκλιπών είχε κρύψει το ξυράφι στο κούφιο του δόντι! 
Κάποιος καλός φίλος των κυρίων Μάσκελιν και Κουκ* υπαινίχτηκε ότι αυτοί 
οι δύο θα ήταν και οι μόνοι που θα μπορούσαν να διεκπεραιώσουν την πράξη, 
αφού κανένας άλλος δεν μπορούσε να βγει μέσα από ένα κλειδωμένο 
ντουλάπι. Ίσως όμως η πιο λαμπρή από αυτές τις αναλαμπές της ψεύτικης 
φωτιάς ήταν το χωρατατζίδικο, πιθανόν όμως εννοούμενο κάπως σοβαρά, 
γράμμα που έκανε την εμφάνισή του στην “Πελ Μελ Πρες” με τον τίτλο: 
ΛΥΘΗΚΕ ΤΟ ΜΕΓΑΛΟ ΜΥΣΤΗΡΙΟ ΤΟΥ ΜΠΟΟΥ. 

«Κύριε -Θα θυμόσαστε ότι όταν οι φόνοι του Γουάιτσαπελ συγκλόνιζαν το 
σύμπαν, πρότεινα ότι ο τοπικός ιατροδικαστής ήταν ο δολοφόνος. Η πρότασή 
μου απορρίφθηκε. Ο ιατροδικαστής είναι ακόμα ελεύθερος. Το ίδιο και ο 
δολοφόνος του Γουάιτσαπελ. Ίσως αυτή η υπαινικτική σύμπτωση κάνει τις 
αρχές να μου δώσουν περισσότερη προσοχή εν καιρώ. Το πρόβλημα μοιάζει να 
είναι το εξής: Ο εκλιπών δεν θα μπορούσε να κόψει τον λαιμό του. Ο εκλιπών 
δεν θα μπορούσε να βάλει άλλους να του κόψουν τον λαιμό. Καθώς ένα από 
τα δύο θα πρέπει να συνέβη, όλα αυτά είναι ανοησίες. Και μια και όλα αυτά 
είναι ανοησίες, δικαιολογούμαι να μην τα πιστεύω. Καθώς αυτές οι προφανείς 
ανοησίες τέθηκαν σε κυκλοφορία εν πρώτοις από την κυρία Ντράμπνταμπ και 
τον κύριο Γκρόντμαν, δικαιολογούμαι να μην τις πιστεύω. Εν συντομία, κύριε, 
ποιος μας εγγυάται ότι η ιστορία δεν είναι παρά ένα παραμύθι που έπλασαν 
                                                
* Σ.Τ.Μ. Οι Μάσκελιν και Κουκ ήταν μάγοι που δούλεψαν στην αγγλική σκηνή τον 19ο αιώνα. Πολλά 
από τα «τρυκ» τους παρουσιάζονται ακόμη και σήμερα. Ο Μάσκελιν υπήρξε ο εφευρέτης της 
τουαλέτας με πληρωμή, που λειτουργούσε όταν ο χρήστης έβαζε μια πένα.  



44            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

αυτοί οι δύο που πρώτοι βρήκαν το πτώμα; Ποια απόδειξη υπάρχει ότι δεν 
έγινε η δουλειά από τους ίδιους, οι οποίοι μετά βάλθηκαν να σπάσουν την 
πόρτα και να διαρρήξουν τις κλειδαριές και τους σύρτες και να ασφαλίσουν τα 
παράθυρα προτού φωνάξουν την αστυνομία; Εσωκλείω την κάρτα μου και 
παραμένω, κύριε, με φιλικούς χαιρετισμούς,  

Αυτός Που Κοιτάζει Μέσα Και Πέρα Από Τα Γυαλιά Του». 
(«Η θεωρία του επιστολογράφου μας δεν είναι τόσο προκλητικά 

πρωτότυπη όσο μοιάζει να πιστεύει. Μήπως δεν κοίταξε μέσα από τα γυαλιά 
όσων επίμονα ισχυρίστηκαν ότι ο δολοφόνος του Γουάιττσαπελ ήταν φυσικά 
ο αστυνομικός που βρήκε το πτώμα; Κάποιος πρέπει να βρει το πτώμα, αν 
αυτό πρόκειται να βρεθεί.  

Ο Συντάκτης της Πελ Μελ Πρες») 
Ο συντάκτης είχε λόγους να χαίρεται που πρόσθεσε αυτό το γράμμα, καθώς 

πήρε την ακόλουθη ενδιαφέρουσα απάντηση από τον ίδιο τον μεγάλο 
ντεντέκτιβ: ΛΥΘΗΚΕ ΤΟ ΜΕΓΑΛΟ ΜΥΣΤΗΡΙΟ ΤΟΥ ΜΠΟΟΥ 

«Κύριε -Δεν συμφωνώ μαζί σας ότι η θεωρία του επιστολογράφου σας 
στερείται πρωτοτυπίας. Αντιθέτως, πιστεύω ότι είναι ευχάριστα πρωτότυπη. 
Στην πραγματικότητα μου έδωσε μια ιδέα. Δεν σκοπεύω να πω από τώρα ποια 
είναι αυτή η ιδέα, όμως αν “Αυτός Που Κοιτάζει Μέσα Από Τα Γυαλιά Του” 
μου χαρίσει το όνομα και τη διεύθυνσή του, θα χαρώ να τον πληροφορήσω 
πριν τον υπόλοιπο κόσμο, αν ο σπόρος του καρποφόρησε. Νιώθω ότι είναι μια 
αδελφή ψυχή και δράττομαι της ευκαιρίας να δηλώσω δημοσίως ότι 
απογοητεύτηκα οικτρά από τη μη ικανοποιητική ετυμηγορία. Η περίπτωση 
ήταν προφανής δολοφονία. Μια ανοιχτή ετυμηγορία τείνει να δημιουργήσει 
αμφισβήτηση ως προς τον μόχθο της Σκότλαντ Γιαρντ. Ελπίζω να μην 
κατηγορηθώ για αμετροέπεια ή ότι κάνω προσωπικούς συλλογισμούς, όταν 
λέω ότι η εν λόγω Αστυνομική Διεύθυνση είχε αρκετές διαβόητες αποτυχίες 
τελευταία. To έγκλημα δεν είναι πλέον αυτό που ξέραμε. Το έγκλημα γίνεται 
θρασύ. Δεν γνωρίζει τη θέση του, όπως θα έλεγε κανείς. Πετάει το γάντι εκεί 
όπου κάποτε το έβρισκες να κρύβεται. Επαναλαμβάνω ότι κάνω αυτές τις 
παρατηρήσεις μόνον χάριν του συμφέροντος του νόμου και της τάξης. Ούτε 
στιγμή δεν πιστεύω ότι ο Άρθουρ Κόνσταντ αυτοκτόνησε, και αν η Σκότλαντ 
Γιαρντ μένει ικανοποιημένη με αυτή την εξήγηση και αλλάζει πλευρό και 
κοιμάται ξανά, τότε, κύριε, ένα από τα πιο δυσώδη και φρικτά εγκλήματα του 
αιώνα θα μείνει για πάντα ατιμώρητο. Η γνωριμία μου με το ατυχές θύμα δεν 
ήταν παρά πρόσφατη. Παρά ταύτα, είδα και γνώρισα αρκετά τον άνδρα, ώστε 
να είμαι σίγουρος (και ελπίζω να είδα και να γνώρισα αρκετούς ανθρώπους, 



Το μεγάλο μυστήριο του Μπόου         45 
_______________________________________________________________________________________________________________________________________________________________________________________________________________ 

 

 

ώστε να κρίνω) ότι ήταν ένας άνθρωπος εκ φύσεως ανίκανος να διαπράξει 
πράξη βίας είτε ενάντια στον εαυτό του είτε ενάντια σε κάποιον άλλον. Δεν 
θα πείραζε μύγα, όπως λέει η παροιμία. Κι ένας άνδρας τέτοιας ευγενικής 
πάστας στερείται πάντα του σθένους που απαιτείται ώστε να βλάψει τον ίδιο 
του τον εαυτό. Ήταν ένας άνδρας που ενέπνεε μεγάλη εκτίμηση, και νιώθω 
περήφανος που με έβλεπε ως φίλο. Δεν βρίσκομαι πια σε εκείνη την ηλικία 
όπου ο άνθρωπος δέχεται να χαλιναγωγηθεί. Όμως, κύριε, μου είναι 
αδύνατον να ησυχάσω έστω και για μία ημέρα αν ο δράστης αυτής της 
ειδεχθούς πράξης δεν αποκαλυφθεί. Ήδη έθεσα τον εαυτό μου σε επικοινωνία 
με την οικογένεια του θύματος, η οποία έχει , ομολογώ ικανοποιημένος, 
τυφλή εμπιστοσύνη στο άτομό μου και προσδοκά από εμένα να απαλλάξω το 
όνομα του άτυχου συγγενούς από τον κατά το ήμισυ καταλογισμό της 
αυτοκτονίας. Θα είμαι ευχαριστημένος, αν οποιοσδήποτε συμμερίζεται τη 
δυσπιστία μου έναντι των αρχών και έχει να προσφέρει οποιοδήποτε στοιχείο 
για αυτό το τρομερό μυστήριο ή οποιαδήποτε εύλογη πρόταση, αν, εν 
συντομία, οποιοσδήποτε “κοιτάζει μέσα και πέρα από τα γυαλιά του”, 
επικοινωνήσει μαζί μου. Αν μου ζητούσαν να υποδείξω την κατεύθυνση προς 
την οποία θα έπρεπε να αναζητηθούν νέα στοιχεία, θα έλεγα, εν πρώτοις, ότι 
είναι πολύτιμο οτιδήποτε μας βοηθήσει να φτιάξουμε μια ολοκληρωμένη 
εικόνα των ποικίλων δραστηριοτήτων του εκλιπόντος στο Ανατολικό 
Λονδίνο. Με τον ένα ή με τον άλλο τρόπο μπήκε στις ζωές αρκετών 
ανθρώπων. Αληθεύει ότι δεν είχε πουθενά εχθρούς; Παρά τις καλύτερες 
προθέσεις, ένας άνθρωπος μπορεί να πληγώσει ή να προσβάλει, η παρέμβασή 
του μπορεί να προκαλέσει απέχθεια, μπορεί και ζήλεια. Ένας νέος άνθρωπος, 
όπως ο αείμνηστος κύριος Κόνσταντ, μπορεί και να μην είχε τόση οξυδέρκεια 
στα πρακτικά θέματα, όση καλοσύνη και να διέθετε. Πού ανακατεύτηκε άραγε; 
Όσο πιο πολλά μάθουμε για τους τελευταίους μήνες της ζωής του, τόσο πιο 
πολλά θα μάθουμε και για τον τρόπο του θανάτου του. Ευχαριστώντας εκ των 
προτέρων για τη δημοσίευση αυτού του γράμματος στις αξιόλογες στήλες σας, 
κύριε, με φιλικούς χαιρετισμούς,  

Τζορτζ Γκρόντμαν, οδός Γκλόβερ 46, Μπόου».  
 
«Υ.Γ. –Αφού έγραψα τα παραπάνω, από καλοσύνη της δεσποινίδος Μπρεντ 

ήρθε στην κατοχή μου ένα σημαντικής αξίας γράμμα, ίσως το τελευταίο που 
έγραψε ο δύστυχος ευγενής άνδρας. Φέρει ημερομηνία της Δευτέρας, 3 
Δεκεμβρίου, ακριβώς την παραμονή του θανάτου του, και απευθυνόταν σε 
αυτήν στη Φλωρεντία. Ένα γράμμα που με καθυστέρηση την ακολούθησε στο 



46            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Λονδίνο, όπου αναπάντεχα την έφεραν τα άσχημα νέα. Είναι ένα γράμμα 
διατυπωμένο, στο σύνολό του, με τους πιο ελπιδοφόρους τόνους και μιλάει με 
λεπτομέρεια για τα σχέδια του εκλιπόντος. Βέβαια, περιέχει και πράγματα που 
δεν προορίζονται για τα αυτιά του κοινού, όμως δεν βλάπτει να μεταφέρω ένα 
σημαντικό απόσπασμα: 

Μοιάζεις να έχεις ενστερνιστεί την ιδέα ότι το Ανατολικό Λονδίνο είναι ένα είδος 
Γολγοθά, κι αυτό παρότι τα βιβλία από τα οποία προφανώς το ξεσήκωσες έχουν 
επισημανθεί ως “Μυθιστορία”. Ο Λαμπ* λέει κάπου ότι σκεφτόμαστε τους 
“Σκοτεινούς Αιώνες” (Μεσαίωνα) ως μια εποχή που κυριολεκτικά στερείται το φως, 
κι έτσι φαντάζομαι ότι άνθρωποι όπως εσύ, καλή μου, σκέφτονται το “Ανατολικό 
Λονδίνο” ως ένα μείγμα βόθρου, ολέθρου και εξολόθρευσης ανθρώπων. Πώς σου 
φαίνεται η παρήχηση; Μα γιατί; Πέντε λεπτά με τα πόδια από εκεί που μένω, θα 
βρεις τα πιο αξιολάτρευτα σπίτια, με κήπους στην μπροστινή και την πίσω μεριά, 
κατοικημένα από θελκτικούς ανθρώπους, και με αντίστοιχη επίπλωση. Σε πολλούς 
φίλους μου από το Πανεπιστήμιο θα έτρεχαν τα σάλια, αν γνώριζαν το εισόδημα 
κάποιου από τους καταστηματάρχες της Οδού Χάι.  

Οι πλούσιοι εδώ μπορεί να μην είναι τόσο μοντέρνοι όσο εκείνοι που ζουν στο 
Κένσιγκτον και στο Μπέισγουότερ, είναι όμως το ίδιο ανόητοι και υλιστές. Δεν το 
αρνούμαι, Λούσυ, έχω και τις μαύρες μου μέρες και είναι κάποιες φορές που διψάω 
να ξεφύγω από όλα αυτά και να πάω στις χώρες του ήλιου και των λωτοφάγων. 
Όμως, γενικά, είμαι πολύ απασχολημένος ακόμα και για να ονειρευτώ ότι 
ονειρεύομαι. Οι πραγματικά μαύρες μου στιγμές είναι όταν με πιάνουν οι 
αμφιβολίες για το αν όντως κάνω κάποιο καλό. Και πάλι όμως, συνολικά, η 
συνείδηση ή η αυτοέπαρσή μου μού λένε ότι κάνω. Αν κάποιος δεν μπορεί να κάνει 
κάτι καλό για τους πολλούς, τουλάχιστον βρίσκει παρηγοριά στο να κάνει κάτι καλό 
για τον μεμονωμένο άνθρωπο. Και, έτσι κι αλλιώς, δεν είναι αρκετό να επηρεάζει 
κανείς θετικά μία ή δύο ανθρώπινες ζωές; Υπάρχουν αρκετοί εκλεπτυσμένοι 
χαρακτήρες εδώ γύρω -ανάμεσα στις γυναίκες ιδιαίτερα-, φύσεις ικανές όχι μόνο 
για αυτοθυσία, αλλά και για λεπτότητα αισθημάτων. Το να έχω γνωρίσει τέτοια 
άτομα, το να έχω προσφέρει κάτι σε ένα ή δύο από αυτά, δεν είναι επαρκής 
ανταμοιβή; Δεν τα κατάφερα να πάω στο Σεν Τζέιμς Χολ για να ακούσω τη 
συμφωνία του φίλου σου στο κονσέρτο του Χένσελ. Διάβαζα το τελευταίο βιβλίο της 
Μαντάμ Μπλαβάτσκυ και άρχισα να ενδιαφέρομαι για την αποκρυφιστική 
φιλοσοφία. Δυστυχώς πρέπει να διαβάζω στο κρεβάτι και δεν το βρίσκω τόσο 

                                                
* Σ.Τ.Μ. Ο Τσαρλς Λαμπ ήταν Άγγλος συγγραφέας και δοκιμιογράφος (18ος-19ος αιώνας) 



Το μεγάλο μυστήριο του Μπόου         47 
_______________________________________________________________________________________________________________________________________________________________________________________________________________ 

 

 

κατευναστικό υπνωτικό όσο τα περισσότερα νέα βιβλία. Για να μένει κάποιος 
ξάγρυπνος για χάρη της, βρίσκω τη Θεοσοφία τόσο άσχημη όσο τον πονόδοντο…» 

 
ΛΥΘΗΚΕ ΤΟ ΜΕΓΑΛΟ ΜΥΣΤΗΡΙΟ ΤΟΥ ΜΠΟΟΥ 
«Κύριε, αναρωτιέμαι αν και κάποιος άλλος εκτός από εμένα δέχτηκε 

πλήγμα από την απίστευτη κακογουστιά του γράμματος του κυρίου 
Γκρόντμαν στο τελευταίο σας τεύχος. Το να προσβάλει δημόσια και να 
κακολογεί την Υπηρεσία αυτός, ένας πρώην υπάλληλός της, μπορεί να 
εξηγηθεί μόνο υποθέτοντας επιεικώς ότι η κριτική του ικανότητα είναι 
μειωμένη λόγω ηλικίας. Όσον αφορά αυτό το γράμμα, δικαιολογούνται άραγε 
οι συγγενείς του εκλιπόντος να του εμπιστεύονται οποιοδήποτε ιδιωτικό 
έγγραφο; Αναμφίβολα, πολύ καλά πράττει αυτός και αναλαμβάνει να 
εκδικηθεί κάποιον που κόπτεται να διεκδικεί ως φίλο. Λαμβανομένων υπ’ 
όψιν των γεγονότων όμως, μήπως θα έπρεπε το γράμμα του να φέρει ως 
επικεφαλίδα “Το Μεγάλο Μυστήριο Του Μπόου Μπήκε Στο Ράφι;” Εσωκλείω 
την κάρτα μου και παραμένω κύριε, ο πιστός υπηρέτης σας, “Σκότλαντ 
Γιαρντ”. 

 
Ο Τζορτζ Γκρόντμαν διάβασε ενοχλημένος αυτό το γράμμα και 

τσαλακώνοντας την εφημερίδα, μουρμούρισε περιφρονητικά: «Έντουαρντ 
Γουίμπ». 



48            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ΚΕΦΑΛΑΙΟ 5 
 

«Ναι, αλλά τι θα γίνει με την Ομορφιά;» είπε ο Ντένζιλ Κάντερκοτ.  
«Παράτα μας με την Ομορφιά!» είπε ο Πήτερ Κρόουλ, σαν να ήταν μέλος 

της επιτροπής της Ακαδημίας. «Βρες μου την Αλήθεια». 
Ο Ντένζιλ δεν έκανε κάτι τέτοιο. Δεν τύχαινε να την έχει μαζί του. 
Ο Ντένζιλ Κάντερκοτ στεκόταν όρθιος στο μαγαζί του σπιτονοικοκύρη του 

και κάπνιζε ένα τσιγάρο αποπνέοντας μια διαφορετικότητα και ένα ευχάριστο 
άρωμα μέσα στην πνιγηρή αποφορά των δερμάτων. Ο Κρόουλ μαστόρευε, 
μιλώντας στον νοικάρη του χωρίς να σηκώσει το βλέμμα. Ήταν μικρόσωμος, 
με μεγάλο κεφάλι, χλωμός, με μάτια θλιμμένα και φορούσε μια λιγδιασμένη 
ποδιά. Ο Ντένζιλ φορούσε ένα βαρύ παλτό με γούνινο γιακά. Δεν πήγαινε 
πουθενά χωρίς αυτό όσο κρατούσε ο χειμώνας. Όταν ήταν μόνος, το έβγαζε 
και απόμενε με το πουκάμισο. Ο Κρόουλ ήταν ένας σκεπτόμενος άνθρωπος ή 
πίστευε ότι ήταν -κάτι το οποίο περιλαμβάνει έτσι κι αλλιώς μια αρχική 
σκέψη. Τα μαλλιά του αραίωναν επικίνδυνα στην κορυφή, λες και το μυαλό 
του αγωνιζόταν να πλησιάσει όσο γινόταν την πραγματικότητα. 
Περηφανευόταν ότι δεν είχε αδυναμίες. Λίγοι είναι οι άνθρωποι χωρίς 
αδυναμίες ή χόμπι. Ο Κρόουλ ένιωθε σχεδόν μόνος μέσα στην ανωτερότητά 
του. Ήταν Χορτοφάγος, Κοσμικός, Υπέρμαχος της Αποχής από το Αλκοόλ, 
Δημοκρατικός και Αντικαπνιστής. Το κρέας ήταν αδυναμία. Το ποτό ήταν 
αδυναμία. Η θρησκεία ήταν αδυναμία. Η μοναρχία ήταν αδυναμία. Ο καπνός 
ήταν αδυναμία. “Ένας απλός άνθρωπος σαν κι εμένα” συνήθιζε να λέει ο 
Κρόουλ “μπορεί να ζήσει χωρίς αδυναμίες”. To “ένας απλός άνθρωπος” 
αποτελούσε το σύνθημα του Κρόουλ. Όταν τα πρωινά της Κυριακής στεκόταν 
στο Μάιλ Εντ Γουέιστ*, που βρισκόταν απέναντι από το μαγαζί του, και 
μακρηγορούσε στο πλήθος για τα αρνητικά των βασιλιάδων, των παπάδων 
και της αρνίσιας μπριζόλας, οι λέξεις “απλός άνθρωπος” εμφανίζονταν στα 
διαλείμματα σαν το θέμα μιας συμφωνίας. “Είμαι ένας απλός άνθρωπος και 
θέλω να μάθω”. Ήταν μια φράση που σπάθιζε την αραχνιασμένη λεπτότητα 
της λογικής και χλευάζοντας, την κρατούσε σε τάξη. Όταν ο Κρόουλ πήγαινε 
για σύντομη αναψυχή στο πάρκο Βικτόρια τα απογεύματα της Κυριακής, με 
αυτή τη φράση συνέτριβε σταθερά τους υπέρμαχους του υπερφυσικού. Ο 
Κρόουλ γνώριζε τη Βίβλο του καλύτερα από τους περισσότερους κληρικούς 

                                                
* Σ.Τ.Μ Mile End Waste στα αγγλικά: ανοιχτός χώρος στο Mile End του Ανατολικού Λονδίνου που 
χρησίμευε για πολιτικές και θρησκευτικές συγκεντρώσεις.  



Το μεγάλο μυστήριο του Μπόου         49 
_______________________________________________________________________________________________________________________________________________________________________________________________________________ 

 

 

και κουβαλούσε πάντα στην τσέπη του ένα αντίτυπο-μινιατούρα, με 
τσακισμένες σελίδες στα σημεία όπου ήθελε να σημαδέψει τις αντιφάσεις στο 
κείμενο. Το δεύτερο κεφάλαιο του Ιερεμία λέει αυτό, το πρώτο κεφάλαιο των 
Κορινθίων λέει το άλλο. Δύο αντικρουόμενες προτάσεις ίσως είναι και οι δύο 
σωστές, όμως “Εγώ είμαι ένας απλός άνθρωπος και θέλω να μάθω”. Ο Κρόουλ 
ξόδευε μεγάλο μέρος του χρόνου του βάζοντας “τις λέξεις σε αντιπαράθεση”. 
Οι κοκορομαχίες δεν προσφέρουν στους οπαδούς τους πιο δυνατή 
ευχαρίστηση από όση αντλούσε ο Κρόουλ ξετινάζοντας δύο κείμενα. Ο Κρόουλ 
είχε μια μεταφυσική ιδιοφυία που έφερνε φρενίτιδα θαυμασμού στους 
οπαδούς του τα πρωινά της Κυριακής και άφηνε άφωνους από απογοήτευση 
τους εχθρούς του. Για παράδειγμα, είχε ανακαλύψει ότι ο Θεός δεν μπορούσε 
να κινηθεί λόγω του ότι καταλάμβανε όλο τον χώρο. Ήταν επίσης ο πρώτος 
που μπερδεύοντας τον κλήρο, επινόησε την κρίσιμης σημασίας περίπτωση 
ενός αγίου που πέθανε στην άλλη πλευρά της γης την ίδια χρονική στιγμή με 
έναν άλλον που πέθανε στο Λονδίνο. Και οι δυο τους ξεκίνησαν για τα 
ουράνια, και οι δυο όμως ταξίδεψαν από εντελώς αντίθετες κατευθύνσεις. 
Ακόμα και σε όλη την αιωνιότητα, δεν υπήρχε περίπτωση να συναντηθούν. 
Οπότε, ποιος έφτασε στα ουράνια; Ή μήπως δεν υπήρχε τέτοιο μέρος; “Είμαι 
ένας απλός άνθρωπος και θέλω να μάθω”. Αφήστε μας να χαρούμε τους 
ζωτικούς μας χώρους. Υπάρχουν για να επιβεβαιώνουν το αθεράπευτο 
ενδιαφέρον της ανθρωπότητας προς το Άγνωστο και την Παρανόηση. Ακόμα 
και ο Χάρυ μπορεί να αφιερώσει πέντε λεπτά προσοχής στα υποθετικά 
θεολογικά ερωτήματα, αν η Χάριετ μπορεί να χαραμίσει τον χρόνο της.  

Ο Πήτερ Κρόουλ δεν μετάνιωνε που είχε νοικάρη κάποιον σαν τον Ντένζιλ 
Κάντερκοτ, ο οποίος, αν και πολυπράγμων και ως εκ τούτου κάποιος που 
άξιζε τον κόπο, είχε μια εντελώς λάθος θεώρηση επί παντός επιστητού. Σε ένα 
μόνο σημείο ο Πήτερ Κρόουλ συμφωνούσε με τον Ντένζιλ Κάντερκοτ: κατά 
βάθος θαύμαζε τον Ντένζιλ Κάντερκοτ. Όταν τον ρωτούσε για την Αλήθεια –
κάτι που κατά μέσο όρο έκανε δύο φορές την ημέρα- δεν περίμενε να πάρει 
απάντηση. Ήξερε ότι ο Ντένζιλ ήταν ποιητής.  

«Η Ομορφιά» συνέχισε «είναι κάτι που ελκύει ανθρώπους σαν εσένα. Η 
Αλήθεια είναι για όλους τους ανθρώπους. Η πλειοψηφία έχει τον λόγο. Μέχρι 
τότε εσείς οι ποιητές οφείλετε να παραμερίσετε. Αλήθεια και Χρησιμότητα, 
αυτό θέλουμε. Το Κοινωνικό Όφελος είναι το μόνο κριτήριο των πραγμάτων. 
Όλα στέκονται όρθια ή καταρρέουν ανάλογα με το Κοινωνικό Όφελος».  

«Το Κοινωνικό Όφελος!» επανέλαβε επιτιμητικά ο Ντένζιλ. «Τι είναι το 
Κοινωνικό Όφελος; Προέχει το Άτομο. Η μάζα πρέπει να θυσιαστεί χάριν του 



50            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Σπουδαίου Ανθρώπου. Αλλιώς ο Σπουδαίος Άνθρωπος θα θυσιαστεί για τη 
μάζα. Χωρίς σπουδαίους ανθρώπους δεν θα είχαμε τέχνη. Χωρίς την τέχνη η 
ζωή θα ήταν ένα κενό». 

«Α, μα θα το γεμίζαμε με ψωμί και βούτυρο» είπε ο Πήτερ Κρόουλ.  
«Ναι, το ψωμί και το βούτυρο είναι που σκοτώνει την Ομορφιά» είπε με 

πικρία ο Ντένζιλ Κάντερκοτ. «Πολλοί από εμάς ξεκινάμε ακολουθώντας την 
πεταλούδα στα χλοερά λιβάδια, αλλά αλλάζουμε πορεία…» 

«Για να αρπάξετε τη μάσα» συμπλήρωσε κρυφογελώντας ο Πήτερ καθώς 
μαστόρευε.  

«Πήτερ, αν είναι να κοροϊδεύεις το καθετί, δεν θα χάσω την ώρα μου μαζί 
σου». 

Τα άγρια μάτια του Ντένζιλ άστραψαν θυμωμένα. Τίναξε τα μακριά μαλλιά 
του. Έπαιρνε τη ζωή πολύ στα σοβαρά. Εκ πεποιθήσεως, δεν έγραφε ποτέ 
κωμικούς στίχους.  

Τρεις είναι οι λόγοι που οι ιδιοφυείς άνθρωποι έχουν μακριά μαλλιά. Ο 
πρώτος είναι γιατί ξεχνούν ότι τα μαλλιά τους μακραίνουν. Ο δεύτερος είναι 
γιατί τους αρέσει. Ο τρίτος είναι γιατί τους έρχεται φθηνότερα. Το κάνουν για 
τους ίδιους λόγους που φορούν ημίψηλα καπέλα.  

Με αυτές τις χαρακτηριστικές απόψεις μπορείς να αποκτήσεις τη φήμη ότι 
είσαι αδέκαρος. Ο οικονομικός λόγος δεν έβρισκε εφαρμογή στον Ντένζιλ, που 
κατάφερνε πάντα να παίρνει πίστωση χάριν της εμφάνισής του. Έτσι, όταν 
κάτι χαμίνια τού φώναξαν να κόψει τα μαλλιά του, δεν έκαναν χάρη στους 
κουρείς. Γιατί όλος ο κόσμος προστατεύει τους μπαρμπέρηδες και συνωμοτεί 
ώστε να προασπίσει τα συμφέροντά τους; Ο Ντένζιλ θα σου έλεγε πως όλο 
αυτό δεν γινόταν για να εξυπηρετηθούν οι κουρείς, αλλά για να ικανοποιηθεί 
η αυθόρμητη απέχθεια του πλήθους προς κάθε πρωτοτυπία. Στους καλούς του 
καιρούς, ο Ντένζιλ ήταν επιμελητής κειμένων, όμως δεν σκεφτόταν να 
στρέψει τα ψαλίδια του ενάντια στον εαυτό του ούτε όμως και να το αφήσει 
να περάσει έτσι. Η αποτελεσματικότητα της μακριάς κόμης έχει αλλάξει από 
την εποχή του Σαμψών, διαφορετικά ο Ντένζιλ θα ήταν ένας Ηρακλής αντί 
για τον ψηλόλιγνο, νευρικό άνδρα που έδειχνε τόσο εύθραυστος και 
ευαίσθητος, που ούτε για να καθαρίσει κάποιος την πίπα του δεν μπορούσε να 
τον χρησιμοποιήσει. Το μακρόστενό του πρόσωπο κατέληγε σε μια μυτερή, 
αφρόντιστη γενειάδα. Τα ασπρόρουχά του ήταν αξιοθρήνητα, οι βρώμικες 
μπότες του λιωμένες και το στραβό του καπέλο αγνώριστο από τη σκόνη. 
Αυτά είναι τα αποτελέσματα της αγάπης προς την Ομορφιά.  



Το μεγάλο μυστήριο του Μπόου         51 
_______________________________________________________________________________________________________________________________________________________________________________________________________________ 

 

 

Ο Πήτερ Κρόουλ θορυβήθηκε από την αποδοκιμασία που έδειξε ο Ντένζιλ 
για τους αστεϊσμούς του και βιάστηκε να σοβαρευτεί.  

«Μιλάω σοβαρά» είπε. «Οι πεταλούδες δεν κάνουν καλό σε κανένα, οι 
κάμπιες τουλάχιστον γλυτώνουν τα πουλιά από την ασιτία». 

«Έτσι το βλέπεις εσύ, Πήτερ» είπε ο Ντένζιλ. «Καλημέρα σας, κυρία». Αυτό 
το τελευταίο προοριζόταν για την κυρία Κρόουλ, για χάρη της οποίας έβγαλε 
το καπέλο του με εξεζητημένη αβρότητα.  

Η κυρία Κρόουλ γρύλισε και κοίταξε τον άνδρα της με έντονα εξεταστικό 
βλέμμα. Για μερικά δευτερόλεπτα ο Κρόουλ συνέχισε τη δουλειά του 
πασχίζοντας να αγνοήσει το ερωτηματικό ύφος. Μετακινήθηκε ανήσυχα στο 
σκαμνί του. Η γυναίκα του έβηξε μουτρωμένη. Αυτός σήκωσε τα μάτια, την 
είδε να υψώνεται απειλητικά από πάνω του και κούνησε αδύναμα το κεφάλι 
του οριζόντια. Ήταν άξιο θαυμασμού το πώς η κυρία Κρόουλ έμοιαζε να 
ξεπερνάει σε ύψος τον κύριο Κρόουλ ακόμα κι όταν εκείνος σηκώθηκε στα 
πόδια του, αφού ήταν μισή ίντσα πιο κοντή. Ήταν μια καλή οπτική απάτη.  

«Κύριε Κρόουλ» είπε η κυρία Κρόουλ «τότε, θα του μιλήσω εγώ». 
«Όχι, όχι, καλή μου, όχι ακόμα» τραύλισε αδύναμα ο Πήτερ «άστο σε 

μένα». 
«Αρκετό καιρό στο άφησα. Δε θα κάνεις τίποτα ποτέ σου. Αν ήταν να 

κοκορεύεσαι σε ένα μάτσο χαζούς και να λες ότι ο Τζόλιτζις κι ο Γένεσις κι 
άλλοι πεθαμένοι από τις Γραφές, που σκασίλα τους των ζωντανών, το ‘χαν 
συνήθεια να λένε το κοντό και το μακρύ τους, τότε η γλώσσα σου θα πήγαινε 
ροδάνι. Όταν όμως είναι να μιλήσεις για κάτι που αρπάζει την μπουκιά από το 
στόμα των παιδιών σου, μένεις μουγγός σαν τα στειλιάρια που φωτάνε. 
Τούτος εδώ μένει σπίτι σου για βδομάδες και σου ρουφάει το μεδούλι, κι από 
παραδάκι ούτε δε…» 

«Σώπα, σώπα, μητέρα, όλα είναι εντάξει» είπε ο φτωχός ο Κρόουλ, 
κόκκινος σαν τη φωτιά.  

Ο Ντένζιλ την κοίταξε με νωχέλεια. «Μήπως αναφέρεστε σ’ εμένα, κυρία 
Κρόουλ;» είπε. 

«Σε ποιον άλλον να αναφερόμουνα, κύριε Κάντερκοτ; Πήγαν κι ήρθαν επτά 
βδομάδες, κι ούτε μια ευλογημένη δεκαρίτσα δεν…» 

«Αγαπητή μου κυρία Κρόουλ» είπε ο Ντένζιλ βγάζοντας το τσιγάρο από το 
στόμα του με ένα καταπονημένο ύφος «γιατί με μαλώνετε για τη δική σας 
αμέλεια;» 

«Τη δική μου αμέλεια! Ωραίο κι αυτό!» 



52            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Εγώ όμως δεν το βρίσκω ωραίο» είπε πιο κοφτά ο Ντένζιλ. «Αν μου είχατε 
στείλει τον λογαριασμό, θα είχατε το χρήματα εδώ και καιρό. Πώς περιμένετε 
να σκέφτομαι τέτοιες λεπτομέρειες;» 

«Δεν κάνουμε και βεγγέρες εδώ πέρα. Οι άνθρωποι πλερώνουν το μερτικό 
τους, δεν παίρνουν ραβασάκια για τα χρωστούμενα» είπε η κυρία Κρόουλ 
τονίζοντας τις λέξεις με άπειρη καταφρόνια.  

Ο Πήτερ κοπανούσε με θόρυβο ένα καρφί σαν να ήθελε να πνίξει τη φωνή 
της συμβίας του.  

«Τρεις λίρες, δεκατέσσερα σελίνια και οκτώ πένες, αν θες να ξέρεις» 
ξανάπιασε να λέει η κυρία Κρόουλ. «Και δεν ματάτυχε γυναίκα στο δρόμο του 
Μάιλ Έντ που θα έδινε δωμάτια φθενότερα, με το ψωμί στις τέσσερις πένες 
και τρία φαρδίνια το τέταρτο, και με τους νοικοκυραίους να ζητάνε το νοίκι 
κάθε Δευτέρα πρωί πριν να σκάσει μύτη ο ήλιος, και τους νοματαίους να 
σέρνουν και να στραβοπατάνε τα παπούτσια τους μέχρι να μείνουν λειψά, που 
μόνο για να τα πετάνε πίσω από τις νύφες κάνουν, και να ‘ρχονται τα 
Χριστούγεννα, και να θέλεις κι επτά πένες τη βδομάδα για το σχολειό!» 

Ο Πήτερ μόρφασε στο άκουσμα αυτού του τελευταίου. Το ένιωθε ότι 
πλησίαζε, όπως πλησίαζαν τα Χριστούγεννα. Η γυναίκα του κι αυτός είχαν 
διαφορετικές απόψεις για την Ελεύθερη Παιδεία. Ο Πήτερ πίστευε ότι, έχοντας 
φέρει εννιά παιδιά στον κόσμο, ήταν απόλυτα δίκαιο να πληρώνει μια πένα 
την εβδομάδα για καθένα από όσα ήταν σε ηλικία εκπαίδευσης. Το άλλο του 
μισό αντέκρουε το επιχείρημα λέγοντας ότι, αφού είχαν τόσα πολλά παιδιά, 
το λογικό θα ήταν να εξαιρούνται. Μόνο όσοι είχαν λίγα παιδιά, είχαν 
περίσσευμα να ξοδέψουν. Όμως το μόνο θέμα όπου ο σκεπτικιστής τσαγκάρης 
του Μάιλ Έντ μπορούσε να περάσει η δική του άποψη ήταν το θέμα των 
αμοιβών. Ήταν θέμα συνείδησης, και η κυρία Κρόουλ δεν ζήτησε ποτέ τη 
μείωσή τους, αν και συχνά, αντί να το κάνει, σκαμπίλιζε εκνευρισμένη τα 
παιδιά της. Αυτά πάλι είχαν συνηθίσει το σκαμπίλισμα, και όταν δεν τα 
χαστούκιζε κάποιος άλλος, χτυπιόντουσαν μεταξύ τους. Ήταν έξυπνα, 
κακομαθημένα παλιόπαιδα, που ενοχλούσαν τους γονείς τους και 
ανησυχούσαν τους δασκάλους και ήταν χαρούμενα, γιατί ο δρόμος που 
έμεναν είχε μεγάλο μάκρος.  

«Παράτα μας με τα σχολικά δίδακτρα!» ανταπάντησε νευρικά ο Πήτερ. «Δεν 
είναι ο κύριος Κάντερκοτ υπεύθυνος για τα παιδιά σου». 

«Ελπίζω πραγματικά όχι, κύριε Κρόουλ» είπε αυστηρά η κυρία Κρόουλ. 
«Ντρέπομαι για σένα». Και με αυτά τα λόγια βγήκε από το μαγαζί 
περπατώντας επιδεικτικά και τράβηξε για το πίσω σαλόνι.  



Το μεγάλο μυστήριο του Μπόου         53 
_______________________________________________________________________________________________________________________________________________________________________________________________________________ 

 

 

Στους κατώτερους κύκλους συνηθίζεται να αποκαλείς τη γυναίκα σου 
μητέρα. Στους ανώτερους κύκλους είναι στη μόδα να αναφέρεσαι σε αυτήν ως 
“η γυναίκα” με τον ίδιο τρόπο που αναφέρεσαι στο “Χρηματιστήριο” ή στον 
“Τάμεση”, χωρίς να διεκδικείς ιδιαίτερο ιδιοκτησιακό καθεστώς. Από 
ένστικτο, οι άνθρωποι ντρέπονται να είναι ηθικοί και σπιτόγατοι.  

Ο Ντένζιλ κάπνιζε το τσιγάρο του χωρίς καμία ανησυχία. Ο Πήτερ ήταν 
σκυμμένος με προσοχή πάνω στη δουλειά του ράβοντας νευρικά με το βελόνι 
του. Ακολούθησε μακριά σιωπή. Έξω, ένας οργανοπαίκτης έπαιζε ένα βαλς 
απαρατήρητος και αφού απέτυχε να ενοχλήσει οποιονδήποτε, συνέχισε τον 
δρόμο του. Ο Ντένζιλ άναψε άλλο τσιγάρο. Το βρώμικο ρολόι του τοίχου 
χτύπησε δώδεκα.  

«Τι πιστεύεις για τους Δημοκρατικούς;» ρώτησε ο Κρόουλ. 
«Είναι χαμηλά σε δημοτικότητα» απάντησε ο Ντένζιλ. «Χωρίς Βασιλιά δεν 

υπάρχει εμφανής εκπροσώπηση Αρχής». 
«Τι! Δηλαδή είναι εμφανής η Βασίλισσα Βικτωρία;» 
«Πήτερ, θέλεις να με διώξεις από το σπίτι; Άφησε τις επιπολαιότητες για τις 

γυναίκες, που τα μυαλά τους είναι μόνο για τα θέματα του σπιτιού. Οι 
Δημοκρατικοί είναι στα κάτω τους. Καλά έκανε ο Πλάτωνας και κράτησε τους 
ποιητές μακριά από όλα αυτά. Οι Δημοκρατικοί δεν είναι πρόσφορο έδαφος 
για την ποίηση». 

«Τι ανοησίες! Αν η Αγγλία άφηνε στην άκρη την τρέλα της για τη Βασιλεία 
και γινόταν Δημοκρατική αύριο, θέλεις να πεις ότι…;» 

«Θέλω να πω ότι δεν θα υπήρχε Εστεμμένος Ποιητής, για να ξεκινήσω από 
κάπου». 

«Ποιος χαζολογάει τώρα, εσύ ή εγώ, Κάντερκοτ; Όμως εγώ δεν δίνω 
δεκάρα για τους ποιητές -οι παρόντες εξαιρούνται πάντα. Είμαι ένας απλός 
άνθρωπος και θέλω να μάθω ποια είναι η λογική στο να δίνει κανείς σε ένα 
άτομο το δικαίωμα να εξουσιάζει όλους τους άλλους». 

«Α, αυτό συνήθιζε να λέει ο Τομ Μορτλέικ. Περίμενε μέχρι να έρθεις στα 
πράγματα, Πήτερ, και να έχεις τον έλεγχο των χρημάτων του σωματείου, και 
οι εργάτες να σε δοξάζουν και να σε σηκώνουν ψηλά σαν σημαία, 
ζητωκραυγάζοντας».  

«Α, αυτό συμβαίνει γιατί ήδη ο Τομ τούς έχει πάρει τον αέρα» είπε ο 
Κρόουλ με μια λάμψη στα θλιμμένα γκρίζα του μάτια. «Αυτό όμως δεν 
σημαίνει ότι θα είχα άλλη άποψη. Και πιστεύω ότι είσαι εντελώς λάθος για το 
ότι είναι κακομαθημένος. Ο Τομ είναι καλός χαρακτήρας -άνδρας για κάθε 
ίντσα από το μπόι του, κι έχει αρκετό από δαύτο. Δεν αρνούμαι ότι έχει τις 



54            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

αδυναμίες του, και ήταν μάλιστα ένας καιρός που στεκόταν εδώ στο μαγαζί 
μου και αποκήρυσσε τον καημένο τον μακαρίτη τον Κόνσταντ. “Κρόουλ” μου 
έλεγε, “αυτός ο άνθρωπος θα φέρει συμφορές. Δεν μου αρέσουν αυτοί οι 
διακριτικοί ανθρωπιστές που χωρίς να έχουν ιδέα ανακατεύονται στις 
διαμάχες των εργατών σε πρακτικά θέματα”».  

Ο Ντένζιλ σφύριξε χωρίς να το θέλει. Αυτά κι αν ήταν νέα.  
«Τολμάω να πω» συνέχισε ο Κρόουλ «ότι ζηλεύει λίγο, όταν κάποιος 

επεμβαίνει στο δικό του πεδίο επιρροής. Όμως σε αυτή την περίπτωση, 
βλέπεις, η ζήλεια του για τον καημένο τον Κόνσταντ λιγόστεψε, κι έγιναν και 
φίλοι, όπως όλοι ξέρουν. Ο Τομ δεν είναι από αυτούς που έχουν 
προκαταλήψεις. Πάντως, όλα αυτά δεν αποδεικνύουν τίποτα για τους 
Δημοκρατικούς. Κοίτα τον Τσάρο και τους Εβραίους. Εγώ είμαι ένας απλός 
άνθρωπος, αλλά δεν θα πήγαινα να ζήσω στη Ρωσία ακόμα κι αν… ακόμα κι 
αν έβρισκα όλα τα δέρματα του κόσμου εκεί. Ένας Άγγλος, παρότι πιέζεται να 
αντέξει το βίτσιο της Μοναρχίας, είναι τουλάχιστον βασιλιάς στο κάστρο του, 
κι ας κάνει κουμάντο όποιος θέλει στο Γουίντσορ. Με συγχωρείς για λίγο, με 
φωνάζει η κυρά». 

«Εμένα να συγχωρείς. Φεύγω και θέλω να πω προτού φύγω… νομίζω πως 
δικαιούσαι να το μάθεις άμεσα… πως μετά από όσα έγιναν σήμερα, δεν θα 
νιώθω πια άνετα εδώ όπως στις… να πω ευχάριστες… μέρες του παλιού καλού 
καιρού». 

«Οχι, όχι, Κάντερκοτ. Μην το λες αυτό, μην το λες!» παρακάλεσε ο κοντός 
τσαγκάρης.  

«Να πω δυσάρεστες μέρες τότε;» 
«Όχι, όχι, Κάντερκοτ, μη με παρεξηγείς. Η μητέρα τώρα τελευταία έχει 

περάσει πολλά για να τα βγάλει πέρα. Βλέπεις, έχεις μια τόσο μεγάλη 
οικογένεια. Μεγαλώνει καθημερινά. Μην της δίνεις σημασία όμως. 
Πληρώνεις όποτε μπορείς». 

Ο Ντένζιλ κούνησε το κεφάλι. «Δεν γίνεται. Γνωρίζεις ότι όταν πρωτοήρθα 
εδώ, νοίκιασα το πάνω σου δωμάτιο και εγκαταστάθηκα. Μετά γνωριστήκαμε. 
Κουβεντιάζαμε. Για την Αλήθεια. Για τη Χρησιμότητα. Διαπίστωσα ότι δεν 
είχες ψυχή. Όμως ήσουν ειλικρινής και μου άρεσες. Έκανα την παραχώρηση 
να γευματίζω με την οικογένειά σου. Βολεύτηκα στο πίσω σου σαλόνι. Αλλά 
το βάζο έσπασε (και δεν αναφέρομαι σε αυτό που είναι στο ράφι) και παρότι η 
μυρωδιά των τριαντάφυλλων ακόμα πλανιέται στον αέρα, τα κομμάτια του 
δεν μπορούν να ξανακολληθούν… ποτέ». Τίναξε λυπημένος τα μαλλιά και 
βγήκε από το μαγαζί σέρνοντας τα πόδια του. Ο Κρόουλ θα έτρεχε ξοπίσω του, 



Το μεγάλο μυστήριο του Μπόου         55 
_______________________________________________________________________________________________________________________________________________________________________________________________________________ 

 

 

αλλά η κυρία Κρόουλ συνέχιζε να τον φωνάζει, και σε όλες τις ευγενείς 
κοινωνίες οι κυρίες προηγούνται.  

Ο Κάντερκοτ πήγε κατευθείαν -ή όσο κατευθείαν επέτρεπε το χαλαρό του 
βήμα- στο νούμερο 46 της οδού Γκλόβερ και χτύπησε την πόρτα. Άνοιξε η 
υπηρέτρια του Γκρόντμαν. Ήταν βλογιοκομμένη, με σταχτιά επιδερμίδα και 
προκλητικό ύφος.  

«Α, να ‘μαστε πάλι!» του είπε ζωηρά.  
«Μη μιλάς σαν κλόουν» την αποπήρε ο Κάντερκοτ. «Είναι μέσα ο κύριος 

Γκρόντμαν;» 
«Όχι, μόλις τον ξεβόλεψες» γρύλισε ο ίδιος ο Γκρόντμαν κάνοντας 

ξαφνικά την εμφάνισή του με τις παντόφλες. «Πέρασε. Τι στο καλό έκανες 
μετά την ανάκριση; Πάλι έπινες;» 

«Κάνω αποχή. Δεν ήπια σταγόνα από τον καιρό…» 
«Του φόνου;» 
«Ε;» έκανε τρομαγμένος ο Ντένζιλ Κάντερκοτ. «Τι εννοείτε;» 
«Αυτό που είπα. Υπολογίζω πλέον τα πάντα από τις 4 Δεκεμβρίου, από την 

ημέρα εκείνου του φόνου, όπως υπολογίζουν το γεωγραφικό μήκος από το 
Γκρίνουιτς». 

«Ω» είπε ο Ντένζιλ Κάντερκοτ.  
«Κάτσε να θυμηθώ. Σχεδόν ένα δεκαπενθήμερο. Πολύς χρόνος για να 

μείνεις μακριά από το Ποτό… και από την Αφεντιά μου». 
«Δεν ξέρω ποιο είναι το χειρότερο» είπε ενοχλημένος ο Ντένζιλ. «Και τα 

δύο μού κλέβουν το μυαλό». 
«Μπα;» είπε ο Γκρόντμαν με ένα εύθυμο χαμόγελο. «Καλά, μιλάμε μόνο για 

μικροκλοπή. Τι έξυσε τις πληγές σου;» 
«Η εικοστή τέταρτη έκδοση του βιβλίου μου». 
«Τίνος το βιβλίο;» 
«Καλά, του βιβλίου σας. Πρέπει να βγάζετε μπόλικο παραδάκι από το 

“Εγκληματίες που συνέλαβα”». 
«Που συνέλαβα εγώ» τον διόρθωσε ο Γκρόντμαν. «Αγαπητέ μου Ντένζιλ, 

πόσες φορές πρέπει να σου υποδείξω ότι είναι οι δικές μου εμπειρίες αυτές 
που απαρτίζουν τον σκελετό του βιβλίου μου, και όχι οι δικές σου; Σε κάθε 
περίπτωση ήμουν εγώ που μαγείρεψα την ιστορία του εγκληματία. Ο κάθε 
τυχαίος δημοσιογράφος θα μπορούσε να βάλει τη σάλτσα». 

«Ίσα ίσα. Οι έγκριτοι δημοσιογράφοι θα άφηναν την αλήθεια γυμνή. Κι 
εσείς θα μπορούσατε να το κάνετε, μια και δεν υπάρχει κάποιος καλύτερός σας 
στην ψυχρή, διαυγή και επιστημονική έκθεση των γεγονότων. Όμως, εγώ 



56            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

εξωράισα τα στεγνά γεγονότα και τα ανύψωσα στη σφαίρα της ποίησης και 
της λογοτεχνίας. Η εικοστή τέταρτη έκδοση του βιβλίου πιστοποιεί την 
επιτυχία μου». 

«Ανοησίες! Η εικοστή τέταρτη έκδοση οφείλεται αποκλειστικά στους 
φόνους! Εσύ τους έκανες;» 

«Από τα αυτιά τον πιάνετε τον άλλον, κύριε Γκρόντμαν» είπε ο Ντένζιλ 
αλλάζοντας ύφος.  

«Μπα, αποσύρθηκα πια» γέλασε ο Γκρόντμαν.  
Ο Ντένζιλ δεν κατάκρινε την έλλειψη σοβαρότητας του πρώην 

αστυνομικού παρά γέλασε και λίγο.  
«Καλά, δώστε μου ένα πεντόλιρο και είμαστε πάτσι. Έχω χρέη». 
«Ούτε δεκάρα. Γιατί δεν ήρθες να με δεις μετά τον φόνο; Αναγκάστηκα να 

γράψω εκείνο το γράμμα στην “Πελ Μελ Πρες” μοναχός μου. Θα μπορούσες 
να κερδίσεις μια κορώνα». 

«Είχε πιαστεί το χέρι μου και δεν μπόρεσα να κάνω την τελευταία σας 
δουλειά. Ερχόμουν να σας το ανακοινώσω το πρωί του…» 

«Του φόνου. Αυτό είπες στην ανάκριση». 
«Αλήθεια είναι». 
«Φυσικά. Αφού ορκίστηκες. Έδειξες μεγάλο ζήλο που σηκώθηκες τόσο πρωί 

για να μου το πεις. Σε ποιο χέρι πιάστηκες;» 
«Ε, στο δεξί, φυσικά». 
«Και δεν μπορούσες να γράψεις με το αριστερό;» 
«Ούτε πένα δεν θα μπορούσα να κρατήσω». 
«Ή οποιοδήποτε άλλο αντικείμενο ίσως. Τι έκανες και πιάστηκες;» 
«Πολύ γράψιμο. Αυτή είναι η μόνη πιθανή αιτία». 
«Μπα, δεν ξέρω. Τι έγραφες;» 
Ο Ντένζιλ δίστασε. «Ένα επικό ποίημα». 
«Δεν παραξενεύομαι που έχεις χρέη. Σου κάνει μια χρυσή λίρα;» 
«Όχι, δεν θα μου χρησίμευε σε τίποτα». 
«Παρ την τότε». 
Ο Ντένζιλ πήρε το νόμισμα και το καπέλο του.  
«Δεν θα το κερδίσεις το νόμισμα, ζητιάνε; Κάτσε κάτω και γράψε κάτι για 

μένα». 
«Τι θέλετε να γράψω;» 
«Το Επικό Ποίημα». 



Το μεγάλο μυστήριο του Μπόου         57 
_______________________________________________________________________________________________________________________________________________________________________________________________________________ 

 

 

Ο Ντένζιλ άναψε και κόρωσε, όμως έπιασε δουλειά. Ο Γκρόντμαν έγειρε 
στην πολυθρόνα του και γέλασε καθώς μελετούσε το σοβαρό πρόσωπο του 
ποιητή.  

Ο Ντένζιλ έγραψε τρεις γραμμές και σταμάτησε.  
«Δεν μπορείς να θυμηθείς περισσότερα; Καλά, διάβασέ μου την αρχή». 
Ο Ντένζιλ διάβασε: 
«Για την πρώτη ανυπακοή του ανθρώπου και για τον απαγορευμένο καρπό 

που η μοιραία του γεύση έφερε τον θάνατο στον κόσμο…» 
«Για περίμενε!» φώναξε ο Γκρόντμαν. «Τι μακάβρια θέματα που διαλέγεις, 

δεν το συζητάω». 
«Μακάβρια! Μα ο Μίλτον διάλεξε το ίδιο θέμα!» 
«Παράτα μας με τον Μίλτον. Ξεκουμπίσου κι εσύ και τα Έπη σου». 
Ο Ντένζιλ έφυγε. Η σημαδεμένη κοπέλα τού άνοιξε την εξώπορτα.  
«Πότε να περιμένω το καινούριο φόρεμα, καλέ μου;» του ψιθύρισε 

προκλητικά.  
«Δεν έχω χρήματα, Τζέιν» την έκοψε. 
«Έχεις μια χρυσή λίρα». 
Ο Ντένζιλ τής έδωσε τη χρυσή λίρα και κοπάνησε βίαια την πόρτα. Ο 

Γκρόντμαν κρυφάκουσε τα ψιθυρίσματά τους και σιγογέλασε. Η ακοή του 
ήταν οξύτατη. Η Τζέιν τού είχε γνωρίσει τον Ντένζιλ περίπου δύο χρόνια 
πριν, όταν της είχε δηλώσει ότι θα προσλάμβανε γραμματέα, και από τότε ο 
ποιητής τού έκανε μικροαγγαρείες. Ο Γκρόντμαν πίστευε ότι η Τζέιν είχε τους 
λόγους της. Αν και δεν τους γνώριζε, τους είχε και τους δυο τους του χεριού 
του. Ένιωθε ότι δεν υπήρχε άνθρωπος που να μπορούσε να ξεφύγει από την 
επιρροή του. Όλοι οι άνδρες -και οι γυναίκες- έχουν κάτι να κρύψουν, και δεν 
έχεις παρά να προσποιείσαι ότι ξέρεις τι είναι αυτό. Έτσι έκανε ο Γκρόντμαν, 
που, αν μη τι άλλο, εφάρμοζε επιστημονικές μεθόδους.  

Ο Ντένζιλ Κάντερκοτ έσυρε σκεφτικός τα βήματά του μέχρι το σπίτι και 
κάθισε αφηρημένα στη θέση του στο τραπέζι των Κρόουλ.  



58            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ΚΕΦΑΛΑΙΟ 6 
 

Η κυρία Κρόουλ παρατηρούσε με τέτοια σκληρότητα τον Ντένζιλ 
Κάντερκοτ και του τεμάχιζε με τόσο κτηνώδη τρόπο το μοσχάρι του, που 
αυτός μακάρισε τα Ουράνια όταν τελείωσε το δείπνο. Ο Πήτερ έθρεψε τις 
μεταφυσικές του ανησυχίες με ντομάτες. Ήταν όμως ιδιαίτερα ανεκτικός, 
οπότε επέτρεπε στην οικογένειά του να ακολουθεί τα καπρίτσια της. Ποτέ 
όμως δεν μπήκε σε πειρασμό από κάποια πικάντικη ευωδιά, για να απιστήσει 
στα αγαπημένα του λαχανικά. Εξάλλου, το κρέας μπορεί και να του 
παραθύμιζε τη δουλειά του. Τίποτα δεν είναι σαν το δέρμα, όμως οι 
μοσχαρίσιες μπριζόλες του Μπόου καμιά φορά του έμοιαζαν.  

Μετά το δείπνο, ο Ντένζιλ συνήθως χουζούρευε ονειροπολώντας ποιητικά. 
Σήμερα όμως δεν πήρε τον υπνάκο του. Βγήκε αμέσως έξω “προς άγραν 
χρημάτων”. Παντού όμως επικρατούσε νηνεμία. Μάταια ζήτησε μια 
προκαταβολή στα γραφεία της “Μάιλ Εντ Μίρορ”, την οποία προμήθευε 
καυστικά άρθρα για τα μέλη της ενορίας. Μάταια περπάτησε στην πόλη και 
προσφέρθηκε να γράψει στην “Εφημερίδα του Χοιρινού και των Αυγών” ένα 
δοκίμιο πάνω στις μοντέρνες μεθόδους παστώματος του χοιρινού. Ο Ντένζιλ 
γνώριζε πολλά σχετικά με την εκτροφή και τη σφαγή των γουρουνιών, τα 
καπνιστήρια του κρέατος και τις διαδικασίες αποξήρανσης, καθώς επί χρόνια 
καθόριζε την πολιτική της “Νιου Πορκ Χέραλντ” πάνω σε αυτά τα 
κοσμοϊστορικά θέματα. Ο Ντένζιλ γνώριζε επίσης αρκετά για πολλά άλλα 
εξειδικευμένα θέματα, συμπεριλαμβανομένων των αργαλειών, της 
παραγωγής των λαχανόφυλλων και του καπνού για τη μύτη, και τη 
λειτουργικότητα των σιφονιών. Έγραφε για εμπορικές εφημερίδες από την 
παιδική του ηλικία. Υπάρχει όμως πολύς ανταγωνισμός σε αυτές τις 
εφημερίδες. Πάρα πολλοί άνθρωποι με λογοτεχνικά χαρίσματα γνωρίζουν τα 
πάντα για τις πολύπλοκες λεπτομέρειες των κατασκευών και των αγορών και 
είναι πρόθυμοι να βελτιστοποιήσουν το εμπόριο. Μάλλον ο Γκρόντμαν δεν 
του άφησε καθόλου χώρο για τις προηγούμενες ασχολίες του, αφού ο Ντένζιλ 
αφιέρωνε επί μήνες όλο τον χρόνο του στο “Εγκληματίες που συνέλαβα”. Και 
αυτή η ενασχόληση αποδείχτηκε τόσο βλαβερή όσο και μια ακολασία. Γιατί 
όταν οι αντίπαλοί σου πηγαίνουν μπροστά, το να μένεις στάσιμος σημαίνει ότι 
πηγαίνεις προς τα πίσω.  



Το μεγάλο μυστήριο του Μπόου         59 
_______________________________________________________________________________________________________________________________________________________________________________________________________________ 

 

 

Απελπισμένος, ο Ντένζιλ έσυρε τα βήματά του μέχρι το Μπέθναλ Γκριν. 
Χασομέρησε στη βιτρίνα ενός μικρού καπνοπωλείου, όπου ήταν 
τοποθετημένη μια ταμπέλα που ανακοίνωνε: «ΠΩΛΟΥΝΤΑΙ ΣΧΕΔΙΑ» 

Η ανακοίνωση συνέχιζε λέγοντας ότι μια πληθώρα σχεδίων μπορούσε να 
αποκτηθεί εντός του καταστήματος και αφορούσε εντυπωσιακά σχέδια, 
χιουμοριστικά, αισθηματικά, θρησκευτικά, και ποιητικά, όπως επίσης και 
ολοκληρωμένα χειρόγραφα, πρωτότυπα μυθιστορήματα, ποιήματα και 
ιστορίες. Πληροφορίες εντός.  

Το μαγαζί έδειχνε πολύ βρώμικο, με ρυπαρά τούβλα και μαυρισμένα 
δοκάρια. Η βιτρίνα περιλάμβανε μερικά μουχλιασμένα παλιά βιβλία, μια 
ποικιλία από πίπες και καπνό και έναν μεγάλο αριθμό από μουτζούρες σε 
λαδομπογιά πάνω σε καμβά και χωρίς κορνίζα. Υποτίθεται ότι ήταν τοπία, 
όπως έδειχναν οι τίτλοι τους. Το πιο ακριβό ήταν η “Εκκλησία Τσίνγκφορντ” 
και τιμόταν ένα σελίνι και εννέα πένες. Τα υπόλοιπα κυμαίνονταν από έξη 
πένες έως το ένα σελίνι και τρεις πένες και ήταν κυρίως αναπαραστάσεις 
Σκωτσέζικων τοπίων -μια λίμνη με βουνά στο βάθος, με σταθερές 
αντανακλάσεις στο νερό και ένα δέντρο μπροστά. Καμιά φορά το δέντρο 
βρισκόταν στο βάθος. Τότε η λίμνη απεικονιζόταν μπροστά. Ο ουρανός και τα 
νερά είχαν πάντα ένα βαθύ χρώμα. Το όνομα της συλλογής ήταν “πρωτότυπες 
χειροποίητες ελαιογραφίες”. Ένα παχύ στρώμα σκόνης κάλυπτε τα πάντα, 
σαν κάποιος να την είχε απλώσει προσεκτικά. Όσο για τον ιδιοκτήτη, αυτός 
έμοιαζε σαν να κοιμόταν τα βράδια στη βιτρίνα του καταστήματός του με τα 
ρούχα του. Ήταν ένας κοκαλιάρης, με κόκκινη μύτη, μακριές αλλά λιγοστές 
μαύρες μπούκλες, που καλύπτονταν από ένα σκούφο που προστάτευε από τις 
αναθυμιάσεις του καπνού, και είχε ένα ευτραφές μαύρο μουστάκι. Κάπνιζε μια 
μακριά πήλινη πίπα και είχε το ύφος ενός μπατίρη και κακού ήρωα όπερας. 

«Α, καλό απόγευμα, κύριε Κάντερκοτ» είπε τρίβοντας τα χέρια του κατά το 
ήμισυ λόγω του κρύου κατά το υπόλοιπο λόγω συνήθειας. «Τι μου φέρατε;» 

«Τίποτα» είπε ο Ντένζιλ, «αλλά αν μου δανείσετε μία χρυσή λίρα θα σας 
φτιάξω ένα αριστούργημα».  

Ο παμπόνηρος μασκαράς τίναξε τις μπούκλες του, ενώ τα μάτια του ήταν 
γεμάτα πανούργα πονηριά. «Θα ήταν αριστούργημα αν το φτιάχνατε αφού σας 
είχα δανείσει». 

Τι έκανε ο αχρείος με τα σχέδια και ποιος τα αγόραζε, ούτε ήξερε ούτε 
ήθελε να γνωρίζει ο Κάντερκοτ. Τα μυαλά ήταν φθηνά στις μέρες τους, και ο 
Ντένζιλ αρκετά ευτυχής αν έβρισκε έστω και έναν πελάτη.  

«Μα σίγουρα με ξέρετε αρκετά, ώστε να με εμπιστεύεστε» φώναξε.  



60            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Η εμπιστοσύνη πέθανε» είπε ο μασκαράς της όπερας εκπνέοντας καπνό 
από την πίπα του.  

«Και η Βασίλισσα Άννα πέθανε» φώναξε ο ενοχλημένος ποιητής. Τα μάτια 
του είχαν ένα τρομαγμένο, κυνηγημένο βλέμμα. Έπρεπε να βρει χρήματα. 
Όμως ο αχρείος ήταν αμετάπειστος. Αν δεν του έγραφε κάτι, δεν θα τον τάιζε.  

Ο φτωχός ο Ντένζιλ βγήκε από το μαγαζί μπαρουτιασμένος. Δεν ήξερε πού 
αλλού να πάει. Προς το παρόν στράφηκε ξανά και κοίταξε απελπισμένος τη 
βιτρίνα. Διάβασε μια ακόμα φορά τη λεζάντα. «ΠΩΛΟΥΝΤΑΙ ΣΧΕΔΙΑ» 

Την κοίταξε επί τόση ώρα που έχασε το νόημά της. Όταν η σημασία των 
λέξεων έλαμψε ξανά μπροστά του, αυτές είχαν πλέον αποκτήσει άλλο νόημα. 
Μπήκε στο μαγαζί ταπεινά και δανείστηκε τέσσερις πένες από τον μασκαρά. 
Κατόπιν επιβιβάστηκε στο όχημα που πήγαινε στη Σκότλαντ Γιαρντ. Μέσα στο 
όχημα ήταν μια νοστιμούλα υπάλληλος. Ο ρυθμός του οχήματος 
μετασχηματιζόταν σε ρίμες στο μυαλό του. Ξέχασε εντελώς την κατάσταση 
στην οποία βρισκόταν και τον σκοπό του. Δεν είχε γράψει ποτέ του στα 
σοβαρά ένα έπος -εκτός από τον “Χαμένο Παράδεισο”- είχε όμως συνθέσει 
στίχους για το κρασί και τις γυναίκες, και συχνά τον έπιαναν τα κλάματα όταν 
σκεφτόταν τη δεινή του θέση. Ποτέ όμως κάποιος δεν είχε αγοράσει κάτι από 
αυτόν, εκτός από άρθρα για το πάστωμα του χοιρινού και τις επιθέσεις 
εναντίον των μελών του συμβουλίου της ενορίας. Ήταν ένα πλάσμα 
παράξενο και άγριο, και η κοπέλα ένιωσε όμορφα κάτω από το ένθερμο 
βλέμμα του. Την υπνώτισε σχεδόν, οπότε και αυτή στύλωσε τα μάτια στις 
καινούριες γαλλικές δερμάτινες μπότες της για να τον αποφύγει.  

Στη Σκότλαντ Γιαρντ ο Ντένζιλ ζήτησε τον Έντουαρντ Γουίμπ. Ο 
Έντουαρντ Γουίμπ δεν ήταν διαθέσιμος. Ακριβώς σαν τους βασιλιάδες και 
τους εκδότες, οι ντεντέκτιβ δεν είναι εύκολο να προσεγγιστούν -εκτός κι αν 
είσαι εγκληματίας, οπότε και δεν τους βλέπεις καθόλου. Ο Ντένζιλ είχε μάθει 
για τον Έντουαρντ Γουίμπ κυρίως εξαιτίας της απέχθειας του Γκρόντμαν για 
τον διάδοχό του. Ο Γουίμπ ήταν ένας άνθρωπος με γούστο και καλλιέργεια. Τα 
ενδιαφέροντα του Γκρόντμαν εστίαζαν αποκλειστικά στη λογική και τις 
αποδείξεις. Τα μοναδικά βιβλία που διάβαζε ήταν σχετικά με αυτά. Δεν έδινε 
δεκάρα για τη λογοτεχνία. Ο Γουίμπ, με το ευέλικτο μυαλό του, έτρεφε 
μεγάλη απέχθεια προς τον Γκρόντμαν και τις αργές, κουραστικές, δυσκίνητες, 
περίπου τευτονικές μεθόδους του. Ακόμα χειρότερα, απειλούσε να εξαφανίσει 
σχεδόν την λαμπρή παράδοση του Γκρόντμαν με κινήσεις ευφυούς 
δεξιοτεχνίας. Ο Γουίμπ δεν είχε ταίρι στο να συγκεντρώνει τα έμμεσα 
αποδεικτικά στοιχεία και στο να προσθέτει δύο συν δύο και να βγάζει σύνολο 



Το μεγάλο μυστήριο του Μπόου         61 
_______________________________________________________________________________________________________________________________________________________________________________________________________________ 

 

 

πέντε. Μπορούσε να συνταιριάξει έναν αριθμό σκοτεινών και αταίριαστων 
στοιχείων και να τα φωτίσει με το ηλεκτρικό φως ενός ενοποιητικού 
υποθετικού συλλογισμού που θα ξεπερνούσε και αυτούς του Δαρβίνου ή του 
Φαραντέι. Ένα μυαλό που θα μπορούσε να έχει χρησιμέψει για να αποκαλύψει 
τις κρυφές δράσεις της φύσης είχε μεταλλαχτεί σε προστάτη του 
καπιταλιστικού πολιτισμού.  

Με τη βοήθεια ενός φιλικού αστυνομικού που ο ποιητής κατάφερε να τον 
κάνει να πιστέψει ότι ήταν ζήτημα ζωής και θανάτου, ο Ντένζιλ απόκτησε τη 
διεύθυνση του σπιτιού του μεγάλου ντεντέκτιβ. Ήταν κοντά στο Κινγκς Κρος. 
Ως εκ θαύματος, ο Γουίμπ βρισκόταν στο σπίτι του εκείνο το απόγευμα. 
Έγραφε όταν ο Ντένζιλ οδηγήθηκε τρεις ορόφους επάνω, αλλά σηκώθηκε και 
το ευθύβολο βλέμμα του άστραψε πάνω στον επισκέπτη.  

«Είστε ο κύριος Ντένζιλ Κάντερκοτ, νομίζω!» είπε ο Γουίμπ.  
Ο Ντένζιλ απόμεινε να κοιτάζει. Δεν είχε δώσει το όνομά του στην είσοδο, 

περιγράφοντας τον εαυτό του απλά ως κύριο.  
«Αυτό είναι το όνομά μου» μουρμούρισε.  
«Ήσασταν ένας από τους μάρτυρες στην ανάκριση για τον μακαρίτη 

Άρθουρ Κόνσταντ. Έχω εδώ τη μαρτυρία σας». Έδειξε έναν φάκελο. «Γιατί 
ήρθατε να καταθέσετε νέα στοιχεία;» 

Ο Ντένζιλ έμεινε πάλι να κοιτάζει, κοκκινίζοντας επιπροσθέτως. «Θέλω 
χρήματα» είπε σχεδόν άθελά του.  

«Καθίστε». Ο Ντένζιλ κάθισε. Ο Γουίμπ σηκώθηκε.  
Ο Γουίμπ ήταν νέος και φρέσκος. Είχε μια Ρωμαϊκή μύτη και ήταν 

καλοντυμένος. Είχε νικήσει τον Γκρόντμαν βρίσκοντας τη γυναίκα που οι 
ουρανοί προόριζαν για εκείνον. Είχε ένα γεμάτο ζωή αγοράκι, που έκλεβε 
μαρμελάδα από το κελάρι χωρίς να το καταλαβαίνει κανείς. Ο Γουίμπ έφερνε 
δουλειά μαζί του στο σπίτι και διευθετούσε όση μπορούσε σε ένα 
απομονωμένο γραφείο στον πάνω όροφο. Έξω από τη δική του αίθουσα 
τρόμου ήταν ένας απλός τυπικός σύζυγος. Λάτρευε τη γυναίκα του, που δεν 
πίστευε τόσο στην καρδιά όσο στο μυαλό του. Στα οικιακά ζητήματα, ο Γουίμπ 
ήταν ανήμπορος. Δεν μπορούσε να πει ούτε κι αν η “συστατική επιστολή” της 
υπηρέτριας ήταν πλαστή ή αυθεντική. Προφανώς δεν μπορούσε να καταδεχτεί 
να ασχοληθεί με τόσο ασήμαντα προβλήματα. Έμοιαζε με τον γέρο αγελαδάρη 
που έχει ξεχάσει πώς υπολογίζεται η τετραγωνική ρίζα και έχει να λύσει 
δευτεροβάθμιες εξισώσεις με πολύπλοκους υπολογισμούς.  

«Πόσα χρήματα θέλετε;» ρώτησε.  



62            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Δεν κάνω παζάρια» απάντησε ο Ντένζιλ έχοντας επανακτήσει την ηρεμία 
του. «Ήρθα για να σας προτείνω κάτι. Πιστεύω ότι μπορεί να μου προσφέρετε 
ένα πεντόλιρο για τον κόπο μου. Δεν θα το αρνηθώ». 

«Δεν θα το αρνηθείτε, αν το αξίζετε». 
«Καλώς. Θα περάσω αμέσως στο θέμα. Η πρότασή μου αφορά τον Τομ 

Μορτλέικ». 
Ο Ντένζιλ πέταξε το όνομα σαν να ήταν τορπίλη. Ο Γουίμπ σιώπησε.  
«Ο Τομ Μορτλέικ» συνέχισε ο Ντένζιλ απογοητευμένος «είχε μια κοπέλα». 

Έκανε μια εντυπωσιακή παύση.  
Ο Γουίμπ είπε «Ναι;» 
«Πού βρίσκεται τώρα αυτή η κοπέλα;» 
«Πού αλήθεια;» 
«Γνωρίζετε για την εξαφάνισή της;» 
«Μόλις με πληροφορήσατε». 
«Ναι, εξαφανίστηκε χωρίς ίχνη. Έφυγε περίπου ένα δεκαπενθήμερο πριν 

τον φόνο του κυρίου Κόνσταντ». 
«Φόνος; Πώς γνωρίζετε ότι ήταν φόνος;» 
«Έτσι λέει ο κύριος Γκρόντμαν» είπε αιφνιδιασμένος εκ νέου ο Ντένζιλ.  
«Χμμ! Κι αυτό δεν είναι απόδειξη ότι ήταν αυτοκτονία; Καλά, συνεχίστε». 
«Περίπου ένα δεκαπενθήμερο πριν την αυτοκτονία, η Τζέσι Ντάιμοντ 

εξαφανίστηκε. Έτσι μου είπανε στο Στέπνι Γκριν, όπου έμενε και εργαζόταν».  
«Τι δουλειά έκανε;» 
«Ήταν μοδίστρα. Είχε πολύ ταλέντο. Το εκτιμούσαν κυρίες που ήξεραν από 

μόδα. Ένα από τα φορέματά της παρουσιάστηκε στην Αυλή. Νομίζω ότι η 
κυρία ξέχασε να το πληρώσει. Έτσι είπε η σπιτονοικοκυρά της Τζέσι». 

«Έμενε μόνη της;» 
«Δεν είχε γονείς, το σπίτι όμως ήταν αξιοπρεπές». 
«Καλοβαλμένη, υποθέτω». 
«Σαν όνειρο ενός ποιητή». 
«Σαν του λόγου σας, για παράδειγμα». 
«Είμαι ποιητής, ονειρεύομαι». 
«Ονειρεύεστε πως είστε ποιητής. Για φαντάσου! Ήταν αρραβωνιασμένη με 

τον Μορτλέικ;» 
«Ω, ναι! Δεν το είχαν κρυφό. Ο αρραβώνας μετρούσε πολλά χρόνια. Όταν ο 

Τομ έβγαζε 36 σελίνια την εβδομάδα ως στοιχειοθέτης, έβαζαν στην άκρη για 
να αγοράσουν σπίτι. Δούλευε στους Ράιλτον και Χοκς, που τυπώνουν τη “Νιου 
Πορκ Χέραλντ”. Συνήθιζα να πηγαίνω τις ειδήσεις μου στο γραφείο της 



Το μεγάλο μυστήριο του Μπόου         63 
_______________________________________________________________________________________________________________________________________________________________________________________________________________ 

 

 

στοιχειοθεσίας και μια μέρα ο υπεύθυνος μου τα είπε όλα για τον “Μορτλέικ 
και τη νεαρή του”. Θεέ μου! Πώς αλλάζουν οι καιροί! Δύο χρόνια πριν ο 
Μορτλέικ πάλευε με την καλλιγραφία μου και τώρα είναι με την 
αριστοκρατία και κάνει επισκέψεις στα σπίτια τους». 

«Ριζοσπαστικά κοινοβουλευτικά μέλη» μουρμούρισε ο Γουίμπ 
χαμογελώντας.  

«Ενώ εγώ δεν έχω πρόσβαση στα αστραφτερά σαλόνια όπου 
συγκεντρώνονται η ομορφιά και το πνεύμα. Ένας απλός τεχνίτης! Ένας 
χειρώνακτας!» Τα μάτια του Ντένζιλ άστραψαν από θυμό. Σηκώθηκε από την 
καρέκλα με έξαψη. «Λένε πως πάντα του ήταν φαφλατάς στο στοιχειοθετήριο 
και πως γρήγορα μεταπήδησε σε κάτι καλύτερο. Δεν είχε και πολλά να πει για 
τα εγκλήματα του κεφαλαίου όταν έπρεπε να κάνει πρόποση στο γλέντι των 
“Ράιλτον και Χοκς”». 

«Φρυγανισμένο ψωμί και βούτυρο, πρόποση και κολακεία» είπε εγκάρδια ο 
Γουίμπ. «Δεν θα έδινα άδικο σε κάποιον που σερβίρει και τα δύο μαζί, κύριε 
Κάντερκοτ». 

Ο Ντένζιλ γέλασε σφιγμένα. «Ναι, όμως εγώ πιστεύω στη συνέπεια. Θα 
ήθελα να έβλεπα τις ευγενείς ψυχές άμεμπτες, αμετάβλητες, αμετακίνητες, κι 
ας έχουν πλουτίσει. Τέλος πάντων, ακόμα κι όταν ήρθαν καλύτερες μέρες για 
τον Μορτλέικ, ο αρραβώνας συνέχιζε το ίδιο μονότονα. Δεν την επισκεπτόταν 
και πολύ. Το τελευταίο φθινόπωρο την είδε ελάχιστα». 

«Πώς το γνωρίζετε;» 
«Εγώ… βρισκόμουν συχνά στο Στέπνι Γκριν. Μερικά βράδια οι δουλειές μου 

με έφερναν κοντά στο σπίτι της. Κάποιες φορές δεν είχε φως στο δωμάτιό της. 
Αυτό σήμαινε ότι ήταν κάτω και κουτσομπόλευε με τη σπιτονοικοκυρά». 

«Θα μπορούσε να έχει βγει με τον Τομ;» 
«Όχι, κύριε. Ήξερα ότι ο Τομ ήταν οπουδήποτε αλλού, πάνω σε καμιά 

εξέδρα. Δούλευε κάθε ώρα και στιγμή, για να οργανώσει το κίνημα για το 
εργασιακό οκτάωρο». 

«Πολύ καλός λόγος για να ξεκουράσει την καλή του». 
«Πολύ καλός. Δεν πήγε στο Στέπνι Κορτ ούτε μια νύχτα της εβδομάδας». 
«Εσείς όμως πηγαίνατε». 
«Όχι… όχι κάθε νύχτα». 
«Δεν μπαίνατε στο σπίτι;» 



64            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Ποτέ. Δεν θα μου επέτρεπε να την επισκεφτώ. Είχε ισχυρό χαρακτήρα. 
Πάντα μου θύμιζε την Φλόρα Μακ Ντόναλντ*». 

«Κάποια άλλη γνωστή σας κυρία;» 
«Μια κυρία που τη γνωρίζω καλύτερα κι από τις σκιές που με περιβάλλουν, 

κάποια που θεωρώ πιο πραγματική από τις γυναίκες που με ενοχλούν για τις 
τιμές των διαμερισμάτων. Και η Τζέσι Ντάιμοντ ήταν φτιαγμένη από τη 
στόφα των ηρωίδων. Τα μάτια της ήταν ένα ολοκάθαρο μπλε, δυο πηγάδια 
που στο βάθος του καθενός έβρισκες την Αλήθεια. Όταν κοιτούσα μέσα σ’ 
αυτά τα μάτια, τα δικά μου έμεναν έκθαμβα. Ήταν τα μόνα μάτια που δεν 
μπορούσα να κάνω να ονειροπολήσουν». Κούνησε το χέρι του λες και έτσι θα 
την προσέγγιζε. «Εκείνη επηρέαζε εμένα». 

«Τη γνωρίζατε λοιπόν;» 
«Ω, ναι. Γνώριζα τον Τομ από παλιά, στις μέρες της “Νιου Πορκ Χέραλντ” 

και όταν τον πρωτοσυνάντησα αγκαζέ με την Τζέσι, ήταν περήφανος που θα 
τη σύστηνε σε έναν ποιητή. Όταν πρόκοψε, προσπάθησε να με κάνει πέρα». 

«Οφείλατε να του επιστρέψετε ό,τι δανειστήκατε». 
«Ήταν… μόνο κάτι… ασήμαντο» τραύλισε ο Ντένζιλ. 
«Ναι, αλλά ο κόσμος ενδιαφέρεται για τα ασήμαντα» είπε ο σοφός Γουίμπ.  
«Ο κόσμος είναι από μόνος του ασήμαντος» είπε ο σκεπτόμενος ποιητής. 

«Μόνο η Ομορφιά είναι άξια της εκτίμησής μας». 
«Και όταν η Ομορφιά δεν κουτσομπόλευε με τη σπιτονοικοκυρά της, μήπως 

κουτσομπόλευε μαζί σας όποτε περνάγατε από το σπίτι;» 
«Δυστυχώς, όχι! Καθόταν στο δωμάτιό της και διάβαζε κι έριχνε μια σκιά…» 
«Στη ζωή σας;» 
«Όχι, στις κουρτίνες». 
«Μία μόνο σκιά πάντα;» 
«Όχι, κύριε. Μια δυο φορές, δύο». 
«Α, πίνατε». 
«Στη ζωή μου, όχι. Απαρνήθηκα το ύπουλο κρασοπότηρο». 
«Σωστά. Η μπύρα κάνει κακό στους ποιητές. Φέρνει τρέμουλο στα πόδια 

τους. Σε ποιον ανήκε η δεύτερη σκιά;» 
«Σε έναν άνδρα». 
«Φυσικά. Μήπως στον Μορτλέικ;» 
«Αδύνατον. Ακόμα αγωνιζόταν για το οκτάωρο». 

                                                
* Σ.Τ.Μ. Flora Macdonald: Σκωτσέζα ρομαντική ηρωίδα (1722-1790), που βοήθησε στη διαφυγή του 
πρίγκιπα Κάρολου Εδουάρδου Στιούαρτ. 



Το μεγάλο μυστήριο του Μπόου         65 
_______________________________________________________________________________________________________________________________________________________________________________________________________________ 

 

 

«Βρήκατε τίνος ήταν η σκιά; Δεν το αφήσατε στη σκιά της αμφιβολίας;» 
«Όχι, περίμενα έως ότου βγει έξω το υποκείμενο». 
«Ήταν ο Άρθουρ Κόνσταντ». 
«Είστε μάγος! Με… με τρομάζετε. Ναι, αυτός ήταν». 
«Μόνο μια δυο φορές, είπατε;» 
«Δεν φύλαγα σκοπιά». 
«Όχι, όχι, σίγουρα όχι. Απλά περνούσατε τυχαία. Σας κατανοώ απολύτως». 
Ο Ντένζιλ δεν ένιωσε άνετα με αυτή τη δήλωση.  
«Γιατί πήγε μέχρι εκεί;» συνέχισε ο Γουίμπ.  
«Δεν ξέρω. Θα στοιχημάτιζα την ψυχή μου για την τιμή της Τζέσι». 
«Θα μπορούσατε να διπλασιάσετε το στοίχημά σας χωρίς ρίσκο». 
«Ναι, θα μπορούσα! Θα το έκανα! Τη βλέπετε με τα δικά μου μάτια». 
«Προς το παρόν, είναι τα μόνα διαθέσιμα. Πότε ήταν η τελευταία φορά που 

τους είδατε μαζί;» 
«Γύρω στα μέσα Νοεμβρίου». 
«Ο Μορτλέικ δεν γνώριζε τίποτα για τις συναντήσεις τους;» 
«Δεν ξέρω. Μπορεί και να το γνώριζε. Ίσως ο κύριος Κόνσταντ να τη 

στράτευσε στην κοινωνική αποστολή του. Ξέρω ότι αυτή είχε παρευρεθεί στο 
μεγάλο παιδικό τσάι που είχε δοθεί στη Μεγάλη Αίθουσα Συγκεντρώσεων 
νωρίς τον Νοέμβριο. Της φέρθηκε σαν σε κυρία. Ήταν η μόνη 
παρευρισκόμενη που έκανε χειρωνακτική εργασία».  

«Να υποθέσω ότι οι υπόλοιπες κρατούσαν τα φλιτζάνια τους με τα πόδια;» 
«Όχι, πώς θα μπορούσε να γίνει κάτι τέτοιο; Εννοώ ότι όλες οι άλλες 

παρευρισκόμενες ήταν πραγματικές κυρίες της καλής τάξης, και η Τζέσι ήταν 
μόνο ερασιτέχνης, που λέει ο λόγος. Το να μοιράζει φλιτζάνια με τσάι στα 
μικρά παιδιά δεν ήταν κάτι που έκανε πρώτη φορά. Τολμώ να πω ότι πολύ 
συχνά είχε βοηθήσει ανάλογα τη σπιτονοικοκυρά της -είναι πολλά τα 
καλόπαιδα κάτω στο σπίτι. Είναι σχεδόν η ίδια στενόχωρη κατάσταση που 
επικρατεί στου φίλου μου, του Κρόουλ. Η Τζέσι ήταν πολύ σωστό άτομο. Μα 
ίσως ο Τομ να μη γνώριζε την αξία της. Ίσως να μην του άρεσε που ο 
Κόνσταντ την επισκεπτόταν, και αυτό να οδήγησε σε καυγά. Όπως και να έχει, 
η κοπέλα χάθηκε, όπως χάνονται οι νιφάδες του χιονιού στο ποτάμι. Δεν 
άφησε ίχνος. Η σπιτονοικοκυρά, που ήταν τόσο φίλη της ώστε η Τζέσι 
συνήθιζε να της μεταποιεί φορέματα τσάμπα, μου λέει ότι έχει ενοχληθεί 
τρομερά, γιατί δεν γνωρίζει το παραμικρό για το πού βρίσκεται η μέχρι 
πρότινος νοικάρισσά της». 

«Προφανώς κάνατε τις έρευνές σας». 



66            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Μόνο τη σπιτονοικοκυρά ρώτησα. Η Τζέσι δεν την ειδοποίησε καν μία 
εβδομάδα μπροστά, όπως συνηθίζεται, της την πλήρωσε όμως και αναχώρησε 
άμεσα. Η σπιτονοικοκυρά μού είπε πως έμεινε τόσο κοκαλωμένη από την 
έκπληξη που θα μπορούσα να τη χτυπήσω και να τη ρίξω κάτω ακόμα και με 
ένα πούπουλο. Δυστυχώς, δεν ήμουν εκεί για να το κάνω, γιατί σίγουρα θα τη 
χτυπούσα, αφού δεν είχε ορθάνοιχτα τα μάτια της. Λέει ότι αν είχε από πριν 
και την παραμικρή υποψία ότι η σουσουράδα (τόλμησε να αποκαλέσει την 
Τζέσι σουσουράδα) θα έφευγε, θα φρόντιζε να μάθει πού είχε σκοπό να πάει, 
να της τρυπούσες τη μύτη αν δεν το έκανε. Και όμως, παραδέχεται ότι η Τζέσι 
έδειχνε άρρωστη και ανήσυχη. Ανόητη παλιόγρια!» 

«Μια γυναίκα με ήθος» μουρμούρισε ο ντεντέκτιβ. 
«Δεν σας τα έλεγα;» φώναξε ένθερμα ο Ντένζιλ. «Άλλη κοπέλα στη θέση 

της θα άφηνε να μαθευτεί ότι φεύγει. Όμως όχι, ούτε λέξη. Την καλοπλήρωσε 
και έφυγε από το σπίτι. Η σπιτονοικοκυρά έτρεξε στον επάνω όροφο. Δεν 
υπήρχε το παραμικρό από τα πράγματα της Τζέσι. Ή που θα τα ξεπούλησε στα 
κρυφά ή που θα τα μετέφερε στο νέο της σπίτι. Ποτέ στη ζωή μου δεν 
συνάντησα κοπέλα που να έχει τόσο σταθερό μυαλό ή που να έχει τέτοιο 
μυαλό που να αξίζει να το γνωρίσεις. Μου θύμιζε πάντα την Παρθένο της 
Σαραγόσα*». 

«Τι μου λέτε! Και πότε έφυγε;» 
«Στις 19 Νοεμβρίου». 
«Φυσικά ο Μορτλέικ γνωρίζει πού βρίσκεται». 
«Δεν μπορώ να ξέρω. Την τελευταία φορά που πήγα στο σπίτι για να 

ρωτήσω, -ήταν στα τέλη Νοεμβρίου-, είχαν περάσει έξη εβδομάδες από την 
τελευταία του επίσκεψη. Της έγραφε βέβαια κάποιες φορές. Η σπιτονοικοκυρά 
γνώριζε τον γραφικό του χαρακτήρα». 

Ο Γουίμπ κοίταξε τον Ντένζιλ ίσια στα μάτια και είπε: «Σκοπεύετε, βέβαια, 
να κατηγορήσετε τον Μορτλέικ για τον φόνο του κυρίου Κόνσταντ;» 

«Όοοχι, ούτε κατά διάνοια» τραύλισε ο Ντένζιλ. «Μόνο να, ξέρετε τι 
έγραψε στην “Πελ Μελ” ο κύριος Γκρόντμαν. Όσο πιο πολλά μάθουμε για τη 
ζωή του κυρίου Κόνσταντ τόσο πιο πολλά θα μάθουμε για τον τρόπο του 
θανάτου του. Πίστευα ότι οι πληροφορίες μου θα είχαν αξία για εσάς, και σας 
τις μετέφερα». 

«Και γιατί δεν τις πήγατε στον κύριο Γκρόντμαν;» 
                                                
* Σ.Τ.Μ. Agustina de Aragȯn (1786-1857) Ισπανίδα ηρωίδα που πολέμησε στον Ισπανικό αγώνα της 
Ανεξαρτησίας, αρχικά ως πολίτης και αργότερα ως αξιωματικός του Ισπανικού Στρατού, γνωστή και 
ως η Ισπανίδα «Ιωάννα της Λωρραίνης». 



Το μεγάλο μυστήριο του Μπόου         67 
_______________________________________________________________________________________________________________________________________________________________________________________________________________ 

 

 

«Γιατί δεν νομίζω ότι αυτό θα είχε αξία για εμένα». 
«Γράψατε το “Εγκληματίες που συνέλαβα”». 
«Πώς…πώς το ξέρετε;» Ο Γουίμπ τον ξάφνιαζε σήμερα, σαν να τον είχε άχτι.  
«Το λογοτεχνικό σας ύφος, αγαπητέ μου κύριε Κάντερκοτ. Το μοναδικό 

ευγενές ύφος». 
«Ναι, το φοβόμουν ότι θα με πρόδιδε» είπε ο Ντένζιλ. «Και αφού το 

γνωρίζετε, μπορώ να σας πω ότι ο Γκρόντμαν είναι ένα σπαγκοραμμένο 
στραβόξυλο. Τι τα θέλει όλα αυτά τα λεφτά και τα σπίτια ένας άνθρωπος που 
δεν έχει καμία αίσθηση της Ομορφιάς; Θα έπαιρνε τις πληροφορίες μου και θα 
μου έδινε περισσότερες κλωτσιές παρά μισή δεκάρα για αυτές, που λέει ο 
λόγος». 

«Ναι, είναι παμπόνηρος, όπως και να το κάνουμε. Δεν βρίσκω κάτι που να 
έχει αξία στις πληροφορίες σας κατά του Μορτλέικ». 

«Όχι!» είπε με απογοήτευση ο Ντένζιλ και με τον φόβο ότι ο Γουίμπ 
πήγαινε να τον κλέψει. «Μα ο Μορτλέικ ήδη ζήλευε τον κύριο Κόνσταντ, που 
ήταν ένα είδος αντίπαλου διοργανωτή, και μάλιστα χωρίς μισθό! Σαν ένα 
είδος απεργοσπάστη που έκανε τη δουλειά φθηνότερα -μπα, χωρίς να παίρνει 
δεκάρα». 

«Σας είπε ο Μορτλέικ ότι ζήλευε;» είπε ο Γουίμπ, και μια υποψία 
σαρκαστικής περιφρόνησης διακρινόταν στον τόνο της φωνής του.  

«Ω, ναι! Μου είπε: “Αυτός ο άνδρας θα φέρει συμφορά. Δεν μου αρέσουν οι 
διακριτικοί ανθρωπιστές που ανακατεύονται σε πράγματα που δεν 
καταλαβαίνουν”». 

«Αυτά ήταν δικά του λόγια;» 
«Ακριβώς τα λόγια του». 
«Πολύ καλά. Η διεύθυνσή σας βρίσκεται στα αρχεία μου. Σας δίνω μία 

χρυσή λίρα». 
«Μόνο μία λίρα! Έχει ελάχιστη αξία για εμένα». 
«Πολύ καλά. Έχει ύψιστη για εμένα. Έχω μια γυναίκα να συντηρήσω».  
«Εγώ δεν έχω» είπε με ένα αρρωστημένο χαμόγελο ο Ντένζιλ «οπότε 

μπορεί και να τα φέρω βόλτα με μία λίρα». Πήρε το καπέλο του και τη λίρα.  
Έξω από την πόρτα συνάντησε μια νοστιμούτσικη υπηρέτρια, που έφερνε 

τσάι στο αφεντικό της. Με το που την είδε, παραλίγο να ανατρέψει τον δίσκο 
της. Η κοπέλα φαινόταν να διασκεδάζει περισσότερο από αυτόν τη συνάντησή 
τους.  

«Καλησπέρα, καλέ μου» του είπε χαριεντιζόμενη. «Δεν μου τη δίνεις αυτή 
τη χρυσή λίρα; Το χρειάζομαι ένα καινούριο κυριακάτικο καπελάκι». 



68            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Ο Ντένζιλ τής έδωσε τη χρυσή λίρα και φθάνοντας στην κάτω μεριά της 
σκάλας, κοπάνισε βίαια την πόρτα του διαδρόμου. Μάλλον περπατούσε 
κρατώντας από το μακρύ χέρι της τη σύμπτωση. Ο Γουίμπ δεν άκουσε τον 
τελευταίο διάλογο. Ήταν ήδη απασχολημένος με την απογευματινή του 
αναφορά στο αρχηγείο. Από την επομένη ο Ντένζιλ θα είχε έναν 
σωματοφύλακα όπου κι αν πήγαινε. Μπορεί αυτό να ικανοποιούσε τη 
ματαιοδοξία του, αν φυσικά το γνώριζε. Για την αποψινή βραδιά όμως κανείς 
δεν τον παρακολουθούσε, οπότε κανείς δεν παρατήρησε ότι πήγε στο νούμερο 
46 της οδού Γκλόβερ αμέσως μετά το απογευματινό στου Κρόουλ. Δεν 
μπορούσε να μην πάει. Ήθελε να αποκτήσει άλλη μία λίρα. Τον έτρωγε επίσης 
να κάνει πλάκα στον Γκρόντμαν. Κι αν δεν πετύχαινε το πρώτο, ο δρόμος 
ήταν ορθάνοιχτος για το δεύτερο.  

«Ακόμα ελπίζετε να ανακαλύψετε τον δολοφόνο του Μπόου;» ρώτησε το 
παλιό λαγωνικό.  

«Μπορώ να τον πιάσω αυτή τη στιγμή» ανακοίνωσε κοφτά ο Γκρόντμαν. 
Ο Ντένζιλ άθελά του έσυρε την καρέκλα του πίσω. Έβρισκε τη συζήτηση με 

τους αστυνομικούς τόσο έντονη όσο και το να παίζει κορύνες με εκρηκτικά. 
Του τάραζαν τα νεύρα αυτοί οι εσωστρεφείς κύριοι που δεν είχαν καμία 
αίσθηση της Ομορφιάς.  

«Μα γιατί δεν τον παραδίδετε στη δικαιοσύνη;» μουρμούρισε.  
«Α, χρειάζονται ακόμα αποδείξεις. Όμως είναι θέμα χρόνου». 
«Ω!» είπε ο Ντένζιλ. «Και θα γράψω εγώ την ιστορία για λογαριασμό σας;» 
«Όχι. Δεν θα ζήσεις τόσο». 
Ο Ντένζιλ έγινε κάτασπρος. «Ανοησίες. Είμαι χρόνια νεότερός σας» είπε με 

κομμένη ανάσα.  
«Ναι» είπε ο Γκρόντμαν «αλλά πίνεις πολύ». 



Το μεγάλο μυστήριο του Μπόου         69 
_______________________________________________________________________________________________________________________________________________________________________________________________________________ 

 

 

ΚΕΦΑΛΑΙΟ 7 
 

Όταν ο Γουίμπ προσκάλεσε τον Γκρόντμαν για να φάνε μαζί τη 
χριστουγεννιάτικη πουτίγκα με δαμάσκηνα στο Κινγκς Κρος, ο Γκρόντμαν δεν 
εξεπλάγη και πολύ. Οι δυο άντρες, κάθε φορά που συναντιόντουσαν, ήταν 
υπερβολικά φιλικοί, μόνο και μόνο για να συγκαλύψουν την αμοιβαία τους 
αποστροφή. Όταν οι άνθρωποι αρέσουν πραγματικά ο ένας στον άλλον, δεν 
κρύβουν την αμοιβαία τους περιφρόνηση. Στο γράμμα που έστειλε ο Γουίμπ 
στον Γκρόντμαν τού έγραφε ότι πίστευε πως θα ήταν καλύτερα για εκείνον να 
έχει παρέα τα Χριστούγεννα παρά να μείνει μόνος. Μάλλον υπάρχει μια 
γενική προκατάληψη υπέρ των χριστουγεννιάτικων συγκεντρώσεων, και ο 
Γκρόντμαν υπέκυψε. Εξάλλου, θεωρούσε ότι το να ρίξει μια ματιά στα του 
οίκου του Γουίμπ θα ήταν τόσο καλό όσο και να παρακολουθήσει μια 
παράσταση παντομίμας. Απολάμβανε από τώρα την επερχόμενη διασκέδαση, 
καθώς γνώριζε ότι ο Γουίμπ δεν τον είχε καλέσει απλά και μόνο για “την επί 
γης ειρήνη και εν ανθρώποις ευδοκία”. 

Μόνο ένας ακόμα καλεσμένος παρευρισκόταν στο εορταστικό τραπέζι. 
Επρόκειτο για τη γιαγιά της συζύγου του Γουίμπ, μια κυρία εβδομήντα Μαΐων. 
Μόνο η μειοψηφία της ανθρωπότητας μπορεί να αποκτήσει μια εξ αγχιστείας 
γιαγιά. Πάντως ο Γουίμπ δεν ξιπαζόταν και ιδιαίτερα για το γεγονός. Η γηραιά 
κυρία υπέφερε από παραισθήσεις. Μια από αυτές ήταν ότι πίστευε ότι ήταν 
εκατοντάχρονη. Και ως τέτοια ντυνόταν. Είναι άξιον περιέργειας σε τι κόπους 
μπαίνουν οι κυρίες για να κρύψουν την ηλικία τους. Μια άλλη από τις 
παραισθήσεις της εξ αγχιστείας γιαγιάς του Γουίμπ ήταν ότι ο Γουίμπ 
παντρεύτηκε γιατί επιζητούσε να την κάνει μέλος της οικογένειας. Για να μη 
χαλάσει τα σχέδιά του, πάντα του χάριζε την παρέα της στις γιορτές και τις 
αργίες. Ο Γουίλφρεντ Γουίμπ -το αγόρι που έκλεψε τη μαρμελάδα- ήταν σε 
φόρμα στο χριστουγεννιάτικο δείπνο. Το μόνο αρνητικό στη χαρά του ήταν 
ότι δεν χρειαζόταν να κλέψει τα γλυκά. Η μητέρα του επέβλεπε την ποικιλία 
των φαγητών και σκεφτόταν πόσο πιο έξυπνος από τον σύζυγό της ήταν ο 
Γκρόντμαν. Όταν για μια στιγμή η χαριτωμένη υπηρέτρια που τους φρόντιζε 
βγήκε από το δωμάτιο, ο Γκρόντμαν παρατήρησε ότι η εν λόγω υπηρεσία τού 
φαινόταν πολύ περίεργη. Αυτό συνέπιπτε με τα αντίστοιχα συμπεράσματα της 
κυρίας Γουίμπ, αν και ποτέ της δεν κατάφερνε τον κύριο Γουίμπ να δει κάτι 
μη ικανοποιητικό ή ύποπτο σχετικά με την κοπέλα, ακόμα και το ότι υπήρχαν 



70            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ορθογραφικά λάθη στη “συστατική επιστολή” με την οποία την είχε 
προμηθεύσει η προηγούμενη εργοδότριά της.  

Η αλήθεια ήταν ότι η ψιψίνα τέντωσε τα αυτιά της όταν αναφέρθηκε το 
όνομα του Ντένζιλ Κάντερκοτ. Ο Γκρόντμαν το αντιλήφθηκε και την 
παρακολουθούσε και προσπάθησε να ξεγελάσει όσο μπορούσε τον Γουίμπ. 
Βέβαια ο Γουίμπ ήταν αυτός που ανέφερε το όνομα του ποιητή και το είπε 
τόσο αδιάφορα που ο Γκρόντμαν κατάλαβε μεμιάς ότι το έκανε για να τον 
προκαλέσει. Και μόνο η ιδέα ότι υπήρχε περίπτωση το αντίπαλό του λαγωνικό 
να απευθυνθεί σε αυτόν για να επιβεβαιώσει τις υποψίες του για το υπηρετικό 
του προσωπικό, του έμοιαζε πολύ αστεία. Για τον Γκρόντμαν ήταν σχεδόν 
αστείο το ότι η υπηρέτρια του Γουίμπ ολοφάνερα διέθετε κάποια αποδεικτικά 
στοιχεία στα χέρια της. Και ήταν τόσο φανερό που ο Γουίμπ δεν μπορούσε να 
το αντιληφθεί. Ο Γκρόντμαν απολάμβανε το χριστουγεννιάτικο δείπνο του 
σίγουρος ότι σε τελευταία ανάλυση δεν είχε βρεθεί ο διάδοχός του. Ο Γουίμπ, 
από τη μεριά του, αναρωτιόταν με απαξίωση σχετικά με τον τρόπο που οι 
σκέψεις του Γκρόντμαν περιφέρονταν γύρω από τον Ντένζιλ, χωρίς όμως να 
αγγίζει την αλήθεια. Άλλος ένας που σκεφτόταν συνέχεια τον εαυτό του! 

«Ο Ντένζιλ είναι ευφυής» είπε ο Γκρόντμαν. «Γι’ αυτό και μπαίνει στη 
λίστα των Υπόπτων. Έγραψε ένα επικό ποίημα και μου το διάβασε. Είναι 
μακάβριο από την αρχή μέχρι το τέλος. Το βαριέσαι από τον τρίτο στίχο. 
Γνωρίζετε, υποθέτω, ότι καλλώπισε το βιβλίο μου». Η ακαλαισθησία του 
Γκρόντμαν ήταν απόλυτη.  

«Όχι. Με εκπλήσσετε» απάντησε ο Γουίμπ. «Δεν νομίζω ότι είχε να 
προσφέρει και πολλά. Και μόνο να δει κανείς το γράμμα σας στην “Πελ Μελ”, 
τι παραπάνω λούστρο και βελτίωση να χρειάζεται;» 

«Α, δεν ήξερα ότι μου κάνατε την τιμή να το διαβάσετε».  
«Μα ναι, το διαβάσαμε και οι δυο μας» επενέβη η κυρία Γουίμπ. «Είπα στον 

κύριο Γουίμπ ότι ήταν έξυπνο και πειστικό. Μετά από την παράθεση του 
αποσπάσματος του γράμματος προς την αρραβωνιαστικιά του άτυχου άνδρα, 
δεν θα μπορούσε να υπάρξει καμία αμφιβολία ότι πρόκειται για φόνο. Ο 
κύριος Γουίμπ πείστηκε, έτσι δεν είναι Έντουαρντ;» 

Ο Έντουαρντ έβηξε αμήχανα. Η δήλωση ήταν αληθής και ως εκ τούτου 
αδιάκριτη. Ο Γκρόντμαν θα βαυκαλιζόταν υπέρμετρα. Εκείνη τη στιγμή ο 
Γουίμπ αισθανόταν ότι πολύ καλά είχε πράξει ο Γκρόντμαν και είχε 
παραμείνει εργένης. Ο Γκρόντμαν διέκρινε την ιλαρότητα της κατάστασης και 
υπομειδίασε.  



Το μεγάλο μυστήριο του Μπόου         71 
_______________________________________________________________________________________________________________________________________________________________________________________________________________ 

 

 

«Τη μέρα που γεννήθηκα» είπε η εξ αγχιστείας γιαγιά του Γουίμπ «εδώ και 
εκατό χρόνια, δολοφονήθηκε ένα βρέφος».  

Ο Γουίμπ ευχήθηκε από μέσα του να ήταν εκείνη στη θέση του βρέφους. 
Βιαζόταν να γυρίσουν πίσω στο θέμα του Κάντερκοτ. «Ας μη μιλήσουμε για 
δουλειές Χριστουγεννιάτικα» είπε χαμογελώντας στον Γκρόντμαν. «Εξάλλου, 
ο φόνος δεν είναι και πολύ κατάλληλο θέμα». 

«Όχι, δεν είναι» είπε ο Γκρόντμαν. «Πώς φτάσαμε σε αυτόν; Α, ναι… ο 
Ντένζιλ Κάντερκοτ. Χαχαχα! Περίεργο, γιατί από τότε που ο Ντένζιλ έγραψε 
το “Εγκληματίες που συνέλαβα”, ο νους του τρέχει συνέχεια στους φόνους. Το 
μυαλό ενός ποιητή εκτρέπεται εύκολα». 

Το βλέμμα του Γουίμπ έλαμψε από διέγερση και περιφρόνηση για την 
τυφλότητα του Γκρόντμαν. Στο βλέμμα του Γκρόντμαν έπαιζε μια εύθυμη 
μομφή εναντίον του Γουίμπ. Σε κάποιον τρίτο μπορεί να φαινόταν ότι η 
ευθυμία του είχε να κάνει με τον ποιητή.  

Αφού ο Γκρόντμαν κούρδισε τον αντίπαλό του στις πιο ψηλές νότες, τον 
ξεκούρδισε αιφνιδιαστικά και ύπουλα.  

«Τι τύχη για τον Ντένζιλ να μπορεί να αποδείξει ότι έχει άλλοθι στην 
υπόθεση Κόνσταντ!» είπε με το ίδιο αφελές και χωρατατζίδικο 
χριστουγεννιάτικο ύφος « 

«Άλλοθι!» κοντανάσανε ο Γουίμπ. «Αλήθεια;» 
«Μα ναι. Βρισκόταν με τη γυναίκα του, ξέρετε. Είναι η οικονόμος μου, η 

Τζέιν. Μου ανέφερε ότι ήταν μαζί της».  
Φυσικά η Τζέιν δεν είχε κάνει κάτι τέτοιο. Μετά τη συνομιλία που 

κρυφάκουσε, ο Γκρόντμαν το έβαλε σκοπό να ανακαλύψει τη σχέση ανάμεσα 
στους δύο υπαλλήλους του. Αναφέροντάς της τυχαία τον Ντένζιλ ως “ο 
σύζυγός σου”, τρόμαξε τόσο την καημένη την κοπέλα που εκείνη δεν 
αποπειράθηκε καν να αρνηθεί τον δεσμό. Παρά το ότι χρησιμοποίησε τις τρεις 
λέξεις μόνο μία φορά, έμεινε ικανοποιημένος. Όσο για το άλλοθι, δεν το 
συζήτησε καν μαζί της. Το να θεωρήσει όμως την ύπαρξή του ως δεδομένη, θα 
αναστάτωνε και θα αποσυντόνιζε τον Γουίμπ. Για την ώρα, αυτό και μόνο 
ήταν αρκετός θρίαμβος για τον καλεσμένο του Γουίμπ.  

«Μπαμπά» είπε ο Γουίλφρεντ Γουίμπ «τι είναι το κλόθι; Παιχνίδι;» 
«Όχι, αγόρι μου» είπε ο Γκρόντμαν, «σημαίνει να είσαι κάπου ενώ οι άλλοι 

νομίζουν ότι είσαι κάπου αλλού». 
«Α, να την κάνεις κοπάνα» είπε ο Γουίλφρεντ ντροπαλά. Ο δάσκαλός του 

του έδινε συχνά ευκαιρίες για άλλοθι. «Τότε θα τον κρεμάσουν τον Ντένζιλ». 



72            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Ήταν προφητικό; Ο Γουίμπ το αποδέχτηκε ως χρησμό από τους θεούς, που 
τον πρόσταζαν να μην εμπιστεύεται τον Γκρόντμαν. Από το στόμα των 
παιδιών βγαίνει η αλήθεια, ακόμα κι αν κάποιες φορές δεν ξέρουν να πουν τα 
μαθήματά τους.  

«Όταν ήμουν μωρό στην κούνια έναν αιώνα πίσω» είπε η εξ αγχιστείας 
γιαγιά του Γουίμπ «κρεμούσαν τους άντρες που έκλεβαν άλογα». 

Την έκαναν να σωπάσει παίζοντας το “πιάνοντας τους δράκους*”  
Ο Γουίμπ απασχολούσε το μυαλό του προσπαθώντας να σκεφτεί πώς θα 

πλησίαζε την οικιακή βοηθό του Γκρόντμαν.  
Ο Γκρόντμαν απασχολούσε το μυαλό του προσπαθώντας να σκεφτεί πώς θα 

πλησίαζε την υπηρέτρια του Γουίμπ.  
Κανείς από τους δύο δεν έδωσε σημασία στα μηνύματα που σκορπούσαν οι 

χριστουγεννιάτικες καμπάνες.  
 
Η επόμενη ημέρα ήταν υγρή και αβέβαιη. Ένα ψιλόβροχο έπεφτε 

νωχελικά. Είναι κάτι που μπορείς να το ανεχτείς μια καλοκαιρινή αργία, το 
περιμένεις. Το να περνάς όμως μια κακή Δεκεμβριάτικη αργία είναι κάτι πολύ 
άσχημο. Σίγουρα θα έπρεπε να παρθούν μέτρα για να μπερδέψουν το 
χρονολόγιο του υπαλλήλου του καιρού, ο οποίος με το που μαθαίνει ότι 
καταφθάνει αργία, γράφει στην εταιρεία του να στείλει περισσότερο νερό. 
Σήμερα πάντως το απόθεμά του ήταν μάλλον χαμηλό και το έσταζε με 
τσιγκουνιά. Κάποιες στιγμές ο παγερός ήλιος έφεγγε αδύναμος και χλωμός, 
και παρότι οι τουρίστες θα προτιμούσαν μια σωστή λιακάδα, συνέρεαν κατά 
μυριάδες με το που έβγαινε μια ελπιδοφόρα ηλιαχτίδα. Μα απέφευγαν τη 
βροχή μόνο για λίγο. Οι ομπρέλες άνοιγαν ξανά και οι δρόμοι έμοιαζαν 
λιβάδια γεμάτα περιφερόμενα μανιτάρια.  

Ο Ντένζιλ Κάντερκοτ καθόταν στο ανοιχτό παράθυρο τυλιγμένος με το 
γούνινο παλτό του και κοίταζε το τοπίο που έμοιαζε με υδατογραφία. Κάπνιζε 
το τσιγάρο που φύλαγε για μετά το δείπνο και μιλούσε για την Ομορφιά. Ο 
Κρόουλ ήταν δίπλα του. Βρισκόντουσαν στην πρόσοψη του πρώτου ορόφου, 
στην κρεβατοκάμαρα των Κρόουλ, η οποία έβλεπε στον δρόμο του Μάιλ Έντ 
                                                
* Σ.Τ.Μ Snapdragon στο κείμενο: πρόκειται για ένα παιχνίδι σαλονιού το οποίο ήταν πολύ δημοφιλές 
από τον 16ο μέχρι τον 19ο αιώνα. Παιζόταν κατά τη διάρκεια του χειμώνα και κυρίως την παραμονή 
των Χριστουγέννων. Τοποθετούσαν ζεσταμένο μπράντι σε ένα μεγάλο μπολ, έβαζαν μέσα σταφίδες 
και μετά το άναβαν. Συνήθως έσβηναν και τα φώτα στο δωμάτιο, ώστε να είναι πιο εντυπωσιακό το 
θέαμα από τις μπλε φλόγες που ξεπηδούσαν. Σκοπός του παιχνιδιού ήταν οι παίκτες να φάνε τις 
σταφίδες, τις οποίες έβαζαν καυτές στο στόμα τους με αποτέλεσμα οι γκριμάτσες τους να τους κάνουν 
να μοιάζουν με δράκους ή δαίμονες.  



Το μεγάλο μυστήριο του Μπόου         73 
_______________________________________________________________________________________________________________________________________________________________________________________________________________ 

 

 

και είχε περισσότερη ζωντάνια από το σαλόνι, που έβλεπε στην πίσω αυλή. Η 
κυρία Κρόουλ δεν ήθελε να καπνίζουν στην κρεβατοκάμαρά της, όμως του 
Πήτερ τού ερχόταν άσχημα να στερήσει από τον ποιητή το τσιγάρο του. 
Ένιωθε ότι καπνός και ποίηση είχαν κάτι κοινό πέρα από το ότι και τα δύο 
ήταν αδυναμίες. Εκτός αυτού, η κυρία Κρόουλ ήταν στην κουζίνα με 
κρεμασμένα μούτρα. Είχε κάνει προετοιμασίες για μια εκδρομή στο Πάρκο 
Βικτόρια με τον Πήτερ και τα παιδιά. Ονειρευόταν το Κρυστάλλινο Παλάτι, ο 
Άγιος Βασίλης όμως δεν είχε αφήσει δώρα στα παπούτσια του τσαγκάρη. Και 
τώρα δεν είχε καμία διάθεση να καταστρέψει το καπέλο της. Τα εννιά 
κακομαθημένα της έδειχναν τη δυσαρέσκειά τους χτυπώντας το ένα το άλλο 
στις σκάλες. Ο Πήτερ αισθανόταν ότι η κυρία Κρόουλ τον θεωρούσε εν μέρει 
υπεύθυνο για τη βροχή, και αυτό τον στενοχωρούσε. Δεν ήταν αρκετό άραγε 
το ότι είχε στερηθεί την ευχαρίστηση να επισημάνει σε μια προκατειλημμένη 
πλειοψηφία τις αμοιβαίες αντιφάσεις του Λευιτικού και του Άσματος του 
Σολομώντα; Δεν του δινόταν συχνά η ευκαιρία να μιλήσει σε τόσο μεγάλο 
κοινό.  

«Και ονομάζεις ακόμα τη Φύση όμορφη;» είπε στον Ντένζιλ δείχνοντας τον 
αγριωπό ουρανό και τις μαρκίζες που έσταζαν. «Άσχημο παλιοσκιάχτρο!» 

«Μοιάζει άσχημη σήμερα» παραδέχτηκε ο Ντένζιλ. «Δεν είναι όμως η 
Ασχήμια μια υψηλότερη μορφή ομορφιάς; Πρέπει να κοιτάξεις πιο βαθιά, αν 
θες να τη δεις. Μια τέτοια εικόνα είναι το πολύτιμο δώρο των εκλεκτών. Για 
εμένα αυτή η χλωμή απόγνωση των αναστεναγμών της βροχής είναι τόσο 
όμορφη όσο τα ξεπλυμένα από τη θάλασσα ερείπια των πόλεων». 

«Ναι, αλλά δεν θα σου άρεσε να βγεις έξω όσο βρέχει» είπε ο Πήτερ Κρόουλ. 
Καθώς μιλούσε, το ψιλόβροχο γύρισε ξαφνικά σε καταρρακτώδη βροχή.  

«Δεν φιλάμε πάντα τη γυναίκα που αγαπάμε». 
«Να μιλάς για τον εαυτό σου, Ντένζιλ. Εγώ είμαι ένας απλός άνθρωπος και 

θέλω να μάθω το αν η φύση δεν είναι κι αυτή μια αδυναμία. Χαιρετίσματα, να 
κι ο Μορτλέικ! Ύψιστε, ένα λεπτό να μείνει κάτω από αυτό το νερό και θα 
βραχεί ως το μεδούλι». 

Ο ηγέτης των εργατών προχωρούσε με σκυφτό κεφάλι. Δεν έμοιαζε να 
νοιάζεται που είχε γίνει μούσκεμα. Πέρασαν κάποια δευτερόλεπτα μέχρι να 
καταλάβει ότι ο Κρόουλ τον καλούσε στο σπίτι του για να προστατευτεί από 
τη βροχή. Ακούγοντάς τον, κούνησε το κεφάλι.  

«Το γνωρίζω ότι δεν μπορώ να σου προσφέρω ένα σαλόνι γεμάτο 
δούκισσες» είπε ο Πήτερ πικαρισμένος.  



74            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Ο Τομ έστρεψε το χερούλι της πόρτας του μαγαζιού και μπήκε. Δεν υπήρχε 
τίποτα στον κόσμο που να τον διαολίζει περισσότερο από το να τον 
υποπτεύονται ότι μεγαλοπιανόταν και πως γύρευε να ξεκόψει από τους 
παλιούς φίλους. Πέρασε ανάμεσα από τα εννιά κακομαθημένα, που 
κολλούσαν τρυφερά πάνω στα υγρά του γόνατα, σκορπίζοντάς κάτι δεκάρες 
και αναγκάζοντάς τα τελικά να τρέξουν να τις μαζέψουν. Ο Πήτερ τον 
συνάντησε στη σκάλα, έσφιξε το χέρι του με αγάπη και θαυμασμό και τον 
οδήγησε στην κρεβατοκάμαρα της κυρίας Κρόουλ.  

«Μη δίνεις σημασία σε αυτά που λέω, Τομ. Εγώ είμαι ένας απλός άνθρωπος 
και η γλώσσα μου λέει το πρώτο που θα της έρθει. Άλλα λέει η ψυχή όμως, 
Τομ, άλλα λέει» είπε ο Πήτερ κάνοντας ένα άνοστο λογοπαίγνιο και 
αφήνοντας ένα ζορισμένο χαμόγελο να πλανηθεί στο χλωμό του πρόσωπο. 
«Να υποθέσω ότι γνωρίζεις τον κύριο Κάντερκοτ; Είναι ποιητής». 

«Ω, ναι. Τι κάνεις, Τομ; Πήγες τελευταία από τη “Νιου Πορκ Χεραλντ”; Δεν 
ήταν κι άσχημες οι παλιές μέρες, ε;» 

«Όχι» είπε ο Τομ «μακάρι να γύριζα στο τότε». 
«Ανοησίες, ανοησίες» είπε ο Πήτερ αρκετά ανήσυχος. «Κοίτα πόσο καλό 

κάνεις στον εργαζόμενο, πώς σαρώνεις τις αδυναμίες. Α, είναι σπουδαίο 
πράγμα να είσαι χαρισματικός, Τομ. Τι ιδέα, να χαραμίζεσαι σε ένα δωμάτιο 
στοιχειοθεσίας! Η χειρωνακτική εργασία είναι μια χαρά για απλούς 
ανθρώπους όπως η αφεντιά μου, για εμάς που δεν διαθέτουμε κανένα χάρισμα 
παρά μόνο τόσο μυαλό που να μας φθάνει να βλέπουμε την πραγματικότητα -
να καταλαβαίνουμε ότι δεν έχουμε ψυχή ούτε αθανασία και όλα τα σχετικά- 
και που είμαστε τόσο εγωιστές που δεν κοιτάμε την καλοπέραση κανενός 
άλλου έξω από του εαυτού μας, της γυναίκας και των παιδιών μας. Άνθρωποι 
όπως εσύ και ο Κάντερκοτ όμως, δεν είναι καθόλου δίκαιο να ασχολείστε με 
τις χαμηλές υλικές απαιτήσεις. Όχι πως πιστεύω ότι αυτά που ευαγγελίζεται ο 
Κάντερκοτ έχουν καμιά αξία για τα πλήθη. Η Ομορφιά είναι μια χαρά για 
όσους δεν έχουν τίποτα άλλο να σκεφτούν, εγώ όμως θέλω την Αλήθεια. Κι 
εσύ είσαι ιδανικός για το δικό μου βαλάντιο, Μορτλέικ. Δεν αναφέρομαι σε 
χρηματικά ποσά, Τομ, γιατί από αυτά λίγα μπορώ να συνεισφέρω, μόνο τα 
Ουράνια το ξέρουν. Αν και πώς ένας τόπος μπορεί να γνωρίζει το παραμικρό, 
μόνο τα Ουράνια το ξέρουν. Ζητάμε να μας δώσεις το Χρήσιμο, Τομ, αυτό 
ζητάει ο κόσμος περισσότερο κι από την Ομορφιά». 

«Ο Σωκράτης είπε ότι το Χρήσιμο είναι Όμορφο» είπε ο Ντένζιλ. 
«Μπορεί» είπε ο Πήτερ «αλλά το Όμορφο δεν είναι και Χρήσιμο». 



Το μεγάλο μυστήριο του Μπόου         75 
_______________________________________________________________________________________________________________________________________________________________________________________________________________ 

 

 

«Ανοησίες!» είπε ο Ντένζιλ. «Τότε, τι λες για την Τζέσι, εννοώ τη 
δεσποινίδα Ντάιμοντ; Να ένας συνδυασμός που σου δίνει τροφή για σκέψεις. 
Μου θυμίζει πάντα την Γκρέις Ντάρλινγκ.* Πώς είναι, Τομ;» 

«Είναι νεκρή!» απάντησε απότομα ο Τομ. 
«Τι;» Ο Ντένζιλ έγινε κάτασπρος σαν να ήταν το φάντασμα των 

Χριστουγέννων. 
«Το έγραψαν οι εφημερίδες» είπε ο Τομ. «Τα πάντα για αυτήν και για τη 

σωσίβια λέμβο». 
«Α, την Γκρέις Ντάρλινγκ εννοείς» είπε ο Ντένζιλ εμφανώς 

ανακουφισμένος. «Εγώ εννοούσα τη δεσποινίδα Ντάιμοντ». 
«Δεν είναι ανάγκη να ενδιαφέρεσαι τόσο για του λόγου της» είπε ο Τομ 

κακόκεφα. «Δεν θα το εκτιμήσει. Α, σταμάτησε η μπόρα. Πρέπει να πηγαίνω». 
«Όχι, μείνε λίγο ακόμα, Τομ» παρακάλεσε ο Πήτερ. «Διαβάζω πολλά για 

εσένα στις εφημερίδες, αλλά σπάνια βλέπω την αγαπημένη σου παλιόφατσα. 
Δεν έχω καιρό να έρθω να σε ακούσω. Όμως, πρέπει στ’ αλήθεια να προσφέρω 
ένα κέρασμα στον εαυτό μου. Πότε είναι η επόμενη παρουσίασή σου;» 

«Α, πάντα κάνω παρουσιάσεις» είπε ο Τομ με μια υποψία χαμόγελου. 
«Όμως η επόμενη μεγάλη μου παρουσίαση είναι στις 21 του Ιανουαρίου, όταν 
θα αποκαλυφθεί το πορτρέτο του άτυχου κυρίου Κόνσταντ στη Λέσχη 
“Χάραμα” στο Μπόου. Έγραψαν στον Γκλαντστόουν** και σε άλλους μεγάλους 
για να έρθουν. Ελπίζω να δεχτεί ο γέρος. Μια πολιτικά άχρωμη συγκέντρωση 
σαν αυτή είναι η μόνη ευκαιρία να μιλήσουμε και οι δυο, και δεν έχω βρεθεί 
ποτέ μου στην ίδια εξέδρα με τον Γκλαντστόουν». 

Στην ιδέα αυτής της προοπτικής ξέχασε την κατάθλιψη και την κακοκεφιά 
του και μίλησε με περισσότερη ζωντάνια.  

«Όχι, ελπίζω πως όχι, Τομ» είπε ο Πήτερ. «Μια με την εμμονή του ότι η 
Βίβλος είναι Στήριγμα, μια με το ότι η Μοναρχία είναι το μόνο σωστό 
πολίτευμα, είναι πολύ επικίνδυνος για να ηγείται των Ριζοσπαστικών. Ποτέ 
του δεν χτυπάει με το τσεκούρι του μέχρι τη ρίζα, παρά μόνο για να κόψει 
βελανιδιές». 

«Κύριε Κάντικοτ!» Η φωνή της κυρίας Κρόουλ τού έκοψε τη φόρα. «Σας 
ζητάει ένας κύριος». Η έκπληξη με την οποία η κυρία Κρόουλ τόνισε τη λέξη 

                                                
* Σ.Τ.Μ Grace Darling: (1815-1842) Αγγλίδα κόρη φαροφύλακα, που οφείλει τη φήμη της στη 
συμμετοχή της στη διάσωση επιζώντων ναυαγών το 1838. 
** Σ.Τ.Μ William Cladstone (1809-1898) διαπρεπής Άγγλος πολιτικός του Φιλελεύθερου Κόμματος. 
Έφτασε μέχρι το αξίωμα του πρωθυπουργού. Σπουδαία ήταν και η συνεισφορά του υπέρ της Ελλάδας, 
συνέδεσε το όνομά του με την  ένωση των Ιονίων και το Κυπριακό ζήτημα. 



76            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

“κύριος” ήταν απολαυστική. Ήταν ένας τόσο καλός τρόπος για να εκτονώσει 
τα αισθήματά της όσο και το να εισπράξει το ενοίκιο μιας εβδομάδας. Οι δυο 
φίλοι με τις αντικρουόμενες απόψεις είχαν απομακρυνθεί από το παράθυρο 
όταν ο Τομ μπήκε στο δωμάτιο κι έτσι κανείς τους δεν παρατήρησε την άμεση 
εμφάνιση ενός ακόμα επισκέπτη, ο οποίος αξιοποίησε τον χρόνο του 
ακούγοντας την κυρία Κρόουλ προτού ζητήσει να δει τον πιθανό στόχο της 
επίσκεψής του.  

«Πες του να έρθει επάνω, αν είναι φίλος σου, Κάντερκοτ» είπε ο Πήτερ. 
Ήταν ο Γουίμπ. Ο Ντένζιλ είχε τις αμφιβολίες του για τη φιλία τους, σίγουρα 
όμως προτιμούσε τον Γουίμπ, έτσι βρεγμένος όπως ήταν από τη βροχή. «Είναι 
κι ο Μορτλέικ επάνω» είπε. «Θα ανεβείτε να τον δείτε;» 

Ο Γουίμπ σκόπευε να κάνει μια κατ’ ιδίαν συζήτηση με τον Κάντερκοτ, 
αλλά δεν έφερε αντίρρηση, κι έτσι σκουντουφλώντας ανάμεσα στα εννιά 
παλιόπαιδα βρέθηκε στην κρεβατοκάμαρα της κυρίας Κρόουλ. Έγιναν ένα 
παράξενο κουαρτέτο. Ο Γουίμπ δεν περίμενε να βρει κάποιον στο σπίτι τη 
δεύτερη ημέρα των Χριστουγέννων, δεν ήθελε όμως να χάσει ούτε μια μέρα. 
Μήπως κι ο Γκρόντμαν δεν ακολουθούσε τον σωστό δρόμο; Τυχερός ήταν που 
ο Ντένζιλ τον είχε προσεγγίσει πρώτο, οπότε και μπορούσε να τον πλησιάσει 
τώρα χωρίς να κινήσει ιδιαίτερες υποψίες.  

Ο Μορτλέικ κατσούφιασε με το που είδε τον αστυνομικό. Είχε τις 
αντιρρήσεις του σχετικά με την αστυνομία, ήταν θέμα αρχών. Ο Κρόουλ όμως 
δεν είχε ιδέα ποιος ήταν ο επισκέπτης, ακόμα κι όταν εκείνος συστήθηκε με το 
όνομά του. Φάνηκε μάλλον ευχαριστημένος που είχε συναντήσει έναν φίλο 
του Ντένζιλ, από αυτούς που ανήκαν στην υψηλή κοινωνία, και τον 
καλωσόρισε θερμά. Μπορεί να ήταν κάποιος φημισμένος εκδότης, ίσως γι’ 
αυτό το όνομά του κάτι του θύμιζε αμυδρά. Φώναξε το μεγαλύτερό του παιδί 
και το έστειλε να φέρει μπύρα (οι άνθρωποι θα είχαν τις Αδυναμίες τους) και 
με ένα τρέμουλο στη φωνή ζήτησε ποτήρια από τη “Μητέρα”. Η “Μητέρα” 
αργότερα τη νύχτα (στο ίδιο δωμάτιο) παρατήρησε ότι τα λεφτά που 
ξοδεύτηκαν για την μπύρα θα μπορούσαν να έχουν ξεπληρώσει μιας 
βδομάδας δίδακτρα για το σχολείο της μισής οικογένειας.  

«Μόλις μιλούσαμε για το πορτρέτο του καημένου του κυρίου Κόνσταντ, 
κύριε Γουίμπ» είπε ο ανυποψίαστος Κρόουλ. «Θα το παρουσιάσουν στις 21 του 
επόμενου μήνα στη Λέσχη “Χάραμα” του Μπόου, έτσι μου είπε ο Μορτλέικ». 

«Α!» είπε ο Γουίμπ ανακουφισμένος που δεν θα έμπαινε στον κόπο να 
κατευθύνει προς τα εκεί τη συζήτηση. «Πολύ μυστήρια υπόθεση, κύριε 
Κρόουλ». 



Το μεγάλο μυστήριο του Μπόου         77 
_______________________________________________________________________________________________________________________________________________________________________________________________________________ 

 

 

«Μα όχι, αυτό είναι το σωστό» είπε ο Πήτερ. «Πρέπει να υπάρχει κάποιο 
μνημείο του άνδρα στην περιοχή όπου εργάστηκε και πέθανε ο καημένος». Ο 
τσαγκάρης σκούπισε ένα δάκρυ.  

«Ναι, το σωστό να λέγεται» αντήχησε ο Μορτλέικ με ένα δήθεν 
ενθουσιασμό. «Ήταν ένας ευγενής άνθρωπος, ένας πραγματικός 
ανθρωπιστής. Ο μόνος από όσους έχω συναντήσει που δούλευε χωρίς να 
γυρεύει προσωπικό κέρδος». 

«Έτσι ήταν» είπε ο Πήτερ. «Και είναι σπάνιο πράγμα η ανιδιοτέλεια. Ο 
καημένος, ο καημένος. Επιπλέον, έκανε κήρυγμα για το Ωφέλιμο. Ποτέ μου 
δεν συνάντησα όμοιό του. Α, μακάρι να υπήρχε Παράδεισος και να έχει πάει 
εκεί!» Φύσηξε με θόρυβο τη μύτη του χρησιμοποιώντας ένα κόκκινο μαντήλι 
τσέπης.  

«Ε λοιπόν, αν υπάρχει Παράδεισος, εκεί έχει πάει» είπε ο Τομ.  
«Το ελπίζω» πρόσθεσε ο Γουίμπ με ζέση. «Εγώ πάντως δεν θα ήθελα να 

πάω εκεί με τον τρόπο που πήγε αυτός». 
«Εσύ δεν ήσουν ο τελευταίος που τον είδε, Τομ;» είπε ο Ντένζιλ. 
«Ω, όχι» βιάστηκε να απαντήσει ο Τομ. «Θυμάσαι ότι βγήκε έξω μετά από 

εμένα, έτσι τουλάχιστον είπε η κυρία Ντράμπνταμπ στην ανάκριση». 
«Τελευταία φορά κουβέντιασε μαζί σου, Τομ» είπε ο Ντένζιλ. «Δεν σου είπε 

κάτι που θα μπορούσε να σε οδηγήσει στο να υποθέσεις…» 
«Μα όχι, και βέβαια όχι!» τον διέκοψε ανυπόμονα ο Μορτλέικ.  
«Πιστεύεις στ’ αλήθεια ότι δολοφονήθηκε, Τομ;» είπε ο Ντένζιλ. 
«Η άποψη του κυρίου Γουίμπ πάνω στο θέμα είναι πιο πολύτιμη από τη 

δική μου» απάντησε ο Τομ τσαντισμένος. «Μπορεί και να ήταν αυτοκτονία. Ο 
κόσμος συχνά σιχαίνεται τη ζωή του, ειδικά αν βαριέται» πρόσθεσε με 
σημασία.  

«Α, μα ήσουν ο τελευταίος που ξέρουμε ότι συνάντησε» είπε ο Ντένζιλ.  
Ο Κρόουλ γέλασε. «Σε κρατάει στο χέρι, Τομ». 
Όμως, δεν κατάφεραν να κρατήσουν περισσότερο τον Τομ, γιατί έφυγε με 

όψη ακόμα πιο κακόκεφη από πριν. Ο Γουίμπ αποχώρησε λίγο μετά και ο 
Κρόουλ με τον Ντένζιλ έμειναν μόνοι, παρέα με την ατελείωτη 
επιχειρηματολογία τους σχετικά με το Χρήσιμο και το Όμορφο.  

Ο Γουίμπ τράβηξε προς τα δυτικά. Το καλό το παλικάρι ξέρει κι άλλα 
μονοπάτια, που λέει ο λόγος, και η διαδρομή του κατέληξε στο νεκροταφείο 
του Κένσαλ Γκριν. Εκεί περιπλανήθηκε στις λεωφόρους των νεκρών μέχρι 
που έφτασε σε έναν τάφο, για να σημειώσει την ακριβή ημερομηνία ενός 
θανάτου. Ήταν μια ημέρα από αυτές που ζήλευες τους νεκρούς. Ο μουντός, 



78            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

υγρός ουρανός, τα γυμνά δέντρα που έσταζαν, το μουλιασμένο λασπώδες 
χώμα, το δυσώδες γρασίδι, όλα συνέτειναν στο να σε κάνουν να επιθυμείς να 
βρισκόσουν μέσα σε έναν ζεστό, άνετο τάφο, μακριά από τα βαριά προβλήματα 
της ζωής. Ξαφνικά, το οξύ βλέμμα του αστυνομικού ξεχώρισε μια φιγούρα 
που έκανε την καρδιά του να χτυπήσει με μια αιφνιδιαστική έξαψη. Ήταν μια 
γυναίκα με γκρι σάλι και μια καφετιά σκούφια και στεκόταν μπροστά σε έναν 
τάφο περιφραγμένο με κάγκελα. Δεν κρατούσε ομπρέλα. Η βροχή έπεφτε 
πάνω της, δεν άφηνε όμως κανένα ίχνος στα μουλιασμένα της ρούχα. Ο 
Γουίμπ προχώρησε αργά προς το μέρος της, εκείνη όμως δεν του έδωσε 
προσοχή. Τα μάτια της ήταν χαμηλωμένα στον τάφο, ο οποίος έμοιαζε να τα 
προσελκύει με μια παράξενη, μακάβρια γοητεία. Το βλέμμα του ακολούθησε 
το δικό της. Η απλή ταφόπλακα έφερε το όνομα: «Άρθουρ Κόνσταντ». 

Αίφνης, ο Γουίμπ την άγγιξε στον ώμο.  
Η κυρία Ντράμπνταμπ έγινε κάτωχρη. Στράφηκε κοιτάζοντας τον Γουίμπ 

χωρίς να τον αναγνωρίζει.  
«Θα με θυμόσαστε, βέβαια» της είπε. «Σας επισκέφτηκα μια δυο φορές στο 

σπίτι σας για τα χαρτιά του άτυχου κυρίου». Τα μάτια του έδειξαν προς τον 
τάφο.  

«Κύριε! Σας θυμάμαι τώρα» είπε η κυρία Ντράμπνταμπ.  
«Θέλετε να σταθείτε κάτω από την ομπρέλα μου; Θα πρέπει να έχετε 

μουλιάσει από τη βροχή». 
«Δεν πειράζει, κύριε. Δεν θα με βλάψει. Είκοσι χρόνια υποφέρω από 

ρευματικά». 
Η κυρία Ντράμπνταμπ αρνήθηκε τις περιποιήσεις του Γουίμπ, όχι τόσο 

επειδή ήταν άνδρας, αλλά επειδή ήταν ένας κύριος. Η κυρία Ντράμπνταμπ 
ήθελε την καλή κοινωνία να κρατάει τη θέση της και να μη λερώνει τα ρούχα 
της από την επαφή με τις κατώτερες τάξεις.  

«Έχει υγρασία, θα βρέξει την Πρωτοχρονιά» του ανακοίνωσε. «Και λένε ότι 
η κακή αρχή φέρνει κακό τέλος». Η κυρία Ντράμπνταμπ ήταν ένα από εκείνα 
τα άτομα που σου έδιναν την εντύπωση ότι λίγο ακόμη και θα είχαν γεννηθεί 
βαρόμετρα.  

«Μα τι κάνετε σε αυτό το θλιβερό μέρος, τόσο μακριά από το σπίτι σας;» 
ρώτησε ο αστυνομικός.  

«Είναι αργία» του θύμισε η κυρία Ντράμπνταμπ με αρκετά έκπληκτο ύφος. 
«Πάντα κάνω μια εκδρομούλα τις αργίες». 



Το μεγάλο μυστήριο του Μπόου         79 
_______________________________________________________________________________________________________________________________________________________________________________________________________________ 

 

 

ΚΕΦΑΛΑΙΟ 8 
 

Η Πρωτοχρονιά έφερε έναν καινούριο νοικάρη στην κυρία Ντράμπνταμπ. 
Ήταν ένας γέρος κύριος με μια μακριά γκρίζα γενειάδα. Νοίκιασε τα δωμάτια 
του εκλιπόντος κυρίου Κόνσταντ και ζούσε μια πολύ απομονωμένη ζωή. Τα 
στοιχειωμένα δωμάτια -ή τα δωμάτια που όφειλαν να είναι στοιχειωμένα αν 
τα φαντάσματα όσων δολοφονήθηκαν σε αυτά διέθεταν έναν στοιχειώδη 
αυτοσεβασμό- υποτίθεται ότι πιάνουν πιο χαμηλό ενοίκιο στην αγορά. Όλο το 
Ιρλανδικό ζήτημα ίσως και να είχε επιλυθεί, αν τα πνεύματα των “θυμάτων 
του κυρίου Μπαλφούρ*” υποβίβαζαν την αξία των ακινήτων, ώστε αυτή να 
ανταποκρίνεται στις ανάγκες του αγροτικού πληθυσμού. Όμως, ο νέος 
νοικάρης της κυρίας Ντράμπνταμπ πλήρωνε τόσο πολύ για τα δωμάτια που θα 
έδινε σε κάποιον την υποψία ότι τρέφει κάποιο ιδιαίτερο ενδιαφέρον για τα 
φαντάσματα. Ίσως ήταν μέλος της Λέσχης Φυσικών Φαινομένων. Οι γείτονες 
τον φαντάζονταν ως ακόμα έναν τρελό ανθρωπιστή, καθώς όμως δεν 
φαινόταν να ευεργετεί οποιονδήποτε, άλλαξαν γνώμη και αναγνώρισαν την 
πνευματική του υγεία. Ο Μορτλέικ, που καμιά φορά τον πετύχαινε στον 
διάδρομο, δεν μπήκε στον κόπο να του δώσει ιδιαίτερη σημασία. Είχε πολλά 
άλλα πράγματα να νοιαστεί και να φροντίσει. Παρά το ότι δούλευε πιο σκληρά 
από ποτέ, η διάθεσή του έμοιαζε να έχει στερέψει. Ήταν φορές που ξεχνιόταν 
και τον έπιανε μια έκσταση ευφράδειας -γεμίζοντας από μια ιερή πικρία 
απέναντι στην αδικία ή άμετρη συμπόνια για όσα υπέφεραν οι σύντροφοί του- 
μα τον περισσότερο καιρό προχωρούσε με αργό, μηχανικό ρυθμό. Έκανε 
ακόμα σύντομες εξορμήσεις στην περιφέρεια, μια από εδώ μια από εκεί, και σε 
κάθε μέρος οι θαυμαστές του παρατηρούσαν πόσο κουρασμένος και 
εξαντλημένος έμοιαζε. Κάποιοι έλεγαν να μαζέψουν χρήματα και να του τα 
δώσουν για να πάει διακοπές στην Ηπειρωτική Ευρώπη, μια πολυτέλεια που 
σίγουρα δεν μπορούσε να απολαύσει με τις λίγες λίρες που έβγαζε την 
εβδομάδα. Ο νέος νοικάρης αναμφίβολα θα χαιρόταν να συνδράμει, καθώς 
μάλλον του άρεσε να επισκέπτεται τα διαμερίσματα του Μορτλέικ τις νύχτες 
που εκείνος απουσίαζε, παρότι ήταν ιδιαίτερα προσεκτικός ώστε να μην 
ενοχλήσει με απρεπείς θορύβους την ταλαίπωρη σπιτονοικοκυρά στο 
παράπλευρο δωμάτιο. Ο Γουίμπ ήταν πάντα ένας ήσυχος άνθρωπος.  

                                                
* Σ.Τ.Μ Ο Άρθουρ Τζέμιμς Μπαλφούρ (1848-1930) ήταν υπέρμαχος του συστήματος της γαιοκτησίας, 
και μάλιστα το 1889 ενθάρρυνε τους γαιοκτήμονες να δημιουργήσουν ένα συνδικάτο εναντίωσης 
στους ενοικιαστές της γης.  



80            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Στο μεταξύ πλησίαζε η εικοστή πρώτη του μηνός, και το Ανατολικό 
Λονδίνο ήταν σε αναβρασμό. Ο κύριος Γκλαντστόουν είχε συναινέσει να 
παρευρεθεί στην τελετή της αποκάλυψης του πορτρέτου του Άρθουρ 
Κόνσταντ, το οποίο ανώνυμος είχε δωρίσει στη Λέσχη “Χάραμα” στην περιοχή 
του Μπόου, και θα γινόταν μεγάλη συνάθροιση. Η όλη υπόθεση δεν 
χρωματιζόταν πολιτικά, οπότε ακόμα και οι Συντηρητικοί και οι Σοσιαλιστές 
θεωρούσαν ότι είχαν δικαίωμα να ενοχλούν την επιτροπή για να αποκτήσουν 
εισιτήρια. Να μη μιλήσουμε για τις κυρίες. Καθώς η επιτροπή επιθυμούσε να 
παρευρεθούν όλα τα μέλη της, τα εννέα δέκατα των αιτήσεων για δικαίωμα 
εισόδου έπρεπε να απορριφθούν, όπως συνηθίζεται σε αυτές τις περιπτώσεις. 
Η επιτροπή συμφώνησε να αποκλείσει το ασθενές φύλο, μια και ήταν ο 
μοναδικός τρόπος να απαλλαγεί από τις γυναίκες που έβγαζαν τόσο μεγάλους 
λόγους όσο αυτοί του κυρίου Γκλαντστόουν. Το κάθε μέλος της επιτροπής 
είπε στις αδελφές του, τις ξαδέλφες του και τις θείες ότι τα υπόλοιπα μέλη 
είχαν επιμείνει να στερήσουν την τελετή από κάθε κομψότητα, -και τι να 
έκανε κι αυτός που ήταν η απόλυτη μειοψηφία; 

Ο Κρόουλ, που δεν ήταν μέλος της Λέσχης “Χάραμα”, περίμενε με 
ανυπομονησία να ακούσει τον μεγάλο ρήτορα, τον οποίο απεχθανόταν. 
Ευτυχώς ο Μορτλέικ θυμήθηκε ότι ο τσαγκάρης περίμενε ανυπόμονα να 
ακούσει τον λόγο του κι έτσι την παραμονή της τελετής τού έστειλε ένα 
εισιτήριο. Ο Κρόουλ μόλις το είχε παραλάβει, όταν επέστρεψε ο Ντένζιλ 
Κάντερκοτ μετά από μια ξαφνική και απροειδοποίητη απουσία τριών ημερών. 
Τα ρούχα του ήταν λασπωμένα και κουρελιασμένα, το δίκοχο καπέλο του 
τσαλακωμένο, η ιπποτική γενειάδα του μπερδεμένη και τα μάτια του 
κατακόκκινα. Με τον που τον είδε ο τσαγκάρης, το εισιτήριο κόντεψε να του 
πέσει από τα χέρια. «Γεια σου, Κάντερκοτ!» είπε με κομμένη ανάσα. «Μα, πού 
ήσουν όλες αυτές τις μέρες;» 

«Ήμουν τρομερά απασχολημένος!» είπε ο Ντένζιλ. «Μια στιγμή, δώσε μου 
ένα ποτήρι νερό. Έχω στεγνώσει σαν την έρημο Σαχάρα». 

Ο Κρόουλ έτρεξε μέσα κα έφερε το νερό προσπαθώντας να μην καταλάβει η 
κυρία Κρόουλ ότι ο νοικάρης τους είχε επιστρέψει. Κατά τη διάρκεια της 
απουσίας του η “Μητέρα” είχε εκφραστεί ελεύθερα πάνω στο θέμα του ποιητή 
και με λέξεις μη συνάδουσες προς την εκλεπτυσμένη λογοτεχνική αντίληψή 
του. Και πράγματι, δεν δίστασε να τον αποκαλέσει χαραμοφάη και απατεώνα, 
που το έσκασε για να αποφύγει να πληρώσει τα χρωστούμενα. Το χαϊβάνι ο 
άντρας της να ήταν σίγουρος πως δεν θα το ξανάβλεπε το κάθαρμα. Εδώ 
όμως, η κυρία Κρόουλ αποδείχτηκε ότι έκανε λάθος. Να που ο Ντένζιλ είχε 



Το μεγάλο μυστήριο του Μπόου         81 
_______________________________________________________________________________________________________________________________________________________________________________________________________________ 

 

 

ξαναγυρίσει. Πάντως ο κύριος Κρόουλ δεν θριαμβολόγησε για τη νίκη του. 
Δεν είχε καμία διάθεση να κοκορευτεί στη γυναίκα του και να της φωνάξει 
“Είδες που στα έλεγα!”, κάτι που θα αποτελούσε μεγαλύτερη παρηγοριά και 
από τη θρησκεία στις δυστυχίες της ζωής. Ατυχώς, για να φέρει το νερό, ο 
Κρόουλ έπρεπε να πάει στην κουζίνα. Μια και ήταν ένας πολύ συγκρατημένος 
άνθρωπος, αυτή του η επιθυμία να πιει κάτι στη μέση της ημέρας τράβηξε την 
προσοχή της προαναφερθείσης κυρίας. Ο Κρόουλ αναγκάστηκε να εξηγήσει 
την κατάσταση. Η κυρία Κρόουλ έτρεξε στο μαγαζί για να τη βελτιώσει. Ο 
κύριος Κρόουλ ακολούθησε απογοητευμένος, αφήνοντας ένα μονοπάτι 
χυμένου νερού στο πέρασμά του.  

«Άχρηστο, άτιμο σκιάχτρο, πού είχες…» 
«Σιωπή, μητέρα. Άστον να πιει. Ο κύριος Κάντερκοτ διψάει». 
«Μπας και νοιάζεται αν τα παιδιά μου πεινάνε;» 
Ο Ντένζιλ κατάπιε το νερό λαίμαργα, σχεδόν με μια γουλιά, σαν να ήταν 

μπράντι.  
«Μαντάμ» είπε πλαταγίζοντας τα χείλη του. «Και βέβαια με νοιάζει. Με 

νοιάζει και πολύ μάλιστα. Λίγα πράγματα στη ζωή με θλίβουν τόσο βαθιά όσο 
η είδηση ότι ένα παιδί, ένα γλυκό παιδάκι -η Ομορφιά στα σπάργανα- 
υποφέρει από πείνα. Με αδικείτε». Η φωνή του έτρεμε από την αδικία που 
υφίστατο. Τα μάτια του είχαν δακρύσει.  

«Σε αδικώ; Δεν θέλω να σε αδικήσω» είπε η κυρία Κρόουλ. «Θέλω να σε 
κρεμάσω». 

«Μη μιλάτε για τόσο άσχημα πράγματα» είπε ο Ντένζιλ αγγίζοντας τον 
λαιμό του με νευρικότητα.  

«Λοιπόν, τι έκανες όλον αυτό τον καιρό;» 
«Μα, τι έπρεπε να έχω κάνει;» 
«Πώς να ήξερα τι απέγινες; Νόμιζα πως έγινε κι άλλος φόνος». 
«Τι;» Το ποτήρι του Ντένζιλ έγινε κομμάτια στο πάτωμα. «Τι εννοείτε;»  
Όμως η κυρία Κρόουλ, αντί να του απαντήσει, κοίταξε μοχθηρά τον κύριο 

Κρόουλ. Αυτός κατάλαβε το μήνυμα, λες και το έβλεπε τυπωμένο. Και πήγαινε 
κάπως έτσι: “Έσπασες ένα από τα καλά μου ποτήρια. Πέταξες στα σκουπίδια 
τρεις πένες ή μιας βδομάδας σχολικά δίδακτρα για τη μισή οικογένεια”. Ο 
Πήτερ ευχόταν να έριχνε τους κεραυνούς της κατά του Ντένζιλ, μια και 
εκείνος ήταν ένας αγωγός από όπου θα περνούσαν ακίνδυνα. Έσκυψε και 
μάζεψε τα κομμάτια του γυαλιού με τόση προσοχή λες και ήταν κομμένα από 



82            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

το διαμάντι του Κόινουρ*. Κι έτσι ο κεραυνός πέρασε ακίνδυνα πάνω από το 
κεφάλι του και τράβηξε κατά τον Κάντερκοτ.  

«Τι εννοώ;» Η κυρία Κρόουλ ακούστηκε σαν να μην είχε προηγηθεί κάποιο 
διάλλειμα. «Εννοώ πως καλά θα ήταν να σε είχαν δολοφονήσει». 

«Τι άσχημες ιδέες που έχετε, αυτό είναι σίγουρο!» μουρμούρισε ο Ντένζιλ.  
«Ναι, αλλά θα ήταν πολύ χρήσιμες» είπε η κυρία Κρόουλ, που κάτι είχε 

ωφεληθεί από την κοινή ζωή της τόσα χρόνια με τον Πήτερ. «Κι αφού δεν 
δολοφονήθηκες, τι έκανες;» 

«Αγαπητή μου, αγαπητή μου» επενέβη ο Κρόουλ επικριτικά, κοιτάζοντας 
σαν το θλιμμένο σκυλί έτσι όπως ήταν στα τέσσερα στο πάτωμα «δεν είσαι ο 
κηδεμόνας του Κάντερκοτ». 

«Μπα, δεν είμαι;» άστραψε η συμβία του. «Να ήξερα ποιος άλλος τον 
ταΐζει!» 

Ο Πήτερ συνέχισε να μαζεύει τα κομμάτια του Κόινουρ.  
«Δεν έχω μυστικά από την κυρία Κρόουλ» εξήγησε ευγενικά ο Ντένζιλ. 

«Εργαζόμουν νυχθημερόν για να εκδώσω μια νέα εφημερίδα. Δεν έκλεισα 
μάτι επί τρείς νύχτες». 

Ο Πήτερ εστίασε στα κατακόκκινα μάτια του με ένα γεμάτο σεβασμό 
ενδιαφέρον. 

«Ο χρηματοδότης -ένας παλιός μου φίλος-με συνάντησε στον δρόμο. 
Χάρηκα πολύ με τη συνάντηση και του εκμυστηρεύτηκα την ιδέα που 
σκεφτόμουν έντονα εδώ και μήνες, κι εκείνος υποσχέθηκε να αναλάβει την 
ευθύνη». 

«Τι λογής εφημερίδα;» είπε ο Πήτερ. 
«Είναι να το ρωτάς; Σε τι άλλο αφιερώνω τις μέρες και τις νύχτες μου παρά 

στην καλλιέργεια της Ομορφιάς;» 
«Σε αυτή θα είναι αφιερωμένη η εφημερίδα;» 
«Ναι. Στην Ομορφιά». 
«Ξέρω» ρουθούνισε η κυρία Κρόουλ. «Με πορτρέτα ηθοποιών». 
«Πορτρέτα; Ω, όχι!» είπε ο Ντένζιλ. «Αυτό θα ήταν η Αλήθεια, δεν θα ήταν η 

Ομορφιά». 
«Και πώς τη λένε την εφημερίδα;» ρώτησε ο Κρόουλ. 
«Α, αυτό είναι μυστικό, Πήτερ. Όπως ο Σκοτ**, έτσι κι εγώ προτιμώ να 

παραμείνω στην ανωνυμία». 
                                                
* Σ.Τ.Μ. Το διαμάντι του Κόινουρ βρέθηκε στην Ινδία πιθανώς τον 13ο αιώνα. 
** Σ.Τ.Μ. Προφανώς εννοεί τον Sir Walter Scott (1771-1832), διάσημο Σκωτικής καταγωγής 
λογοτέχνη. 



Το μεγάλο μυστήριο του Μπόου         83 
_______________________________________________________________________________________________________________________________________________________________________________________________________________ 

 

 

«Όπως και οι αδυναμίες σου. Εγώ είμαι ένας απλός άνθρωπος και θέλω να 
μάθω τι ευχαρίστηση προσφέρει η ανωνυμία. Αν εγώ είχα κάποιο χάρισμα, θα 
ήθελα να μου το αναγνωρίσουν. Αυτό είναι το σωστό και το δίκαιο, έτσι όπως 
το σκέφτομαι». 

«Είναι αφύσικο, Πήτερ, αφύσικο. Γεννιόμαστε όλοι μας στην ανωνυμία, κι 
εγώ είμαι υπέρ της εγγύτητας στη Φύση. Μου φτάνει να διαδίδω την Ομορφιά. 
Ήρθε κανένα γράμμα για μένα όσο έλειπα, κυρία Κρόουλ;» 

«Όχι» του είπε κοφτά. «Ήρθε όμως ένας κύριος με το όνομα Γκρόντμαν. 
Είπε ότι είχες καιρό να πας να τον δεις και φάνηκε ενοχλημένος όταν έμαθε 
ότι εξαφανίστηκες. Πόσα του χρωστάς;» 

«Αυτός είναι που μου χρωστάει» είπε ο Ντένζιλ εκνευρισμένος. «Έγραψα 
ένα βιβλίο για χάρη του, και αυτός πήρε όλα τα εύσημα, ο απατεώνας! Το 
όνομά μου δεν φαίνεται ούτε καν στον Πρόλογο. Τι είναι αυτό το εισιτήριο 
που κοιτάς με τόση λατρεία, Πήτερ;» 

«Είναι για απόψε, για την αποκάλυψη του πορτρέτου του Κόνσταντ. Θα 
μιλήσει ο Γκλαντστόουν. Όλοι ψάχνουν για θέση». 

«Ο Γκλαντστόουν!» μόρφασε ο Ντένζιλ. «Ποιος θέλει να ακούσει τον 
Γκλαντστόουν; Ένας άνδρας που αφιέρωσε τη ζωή του στον καταποντισμό 
της Εκκλησίας και του Κράτους». 

«Ένας άνδρας που αφιέρωσε όλη του τη ζωή στο να στηρίζει την 
καταρρέουσα εξάρτηση από τη Θρησκεία και τη Μοναρχία. Παρά ταύτα, ο 
άνθρωπος έχει ταλέντο και επιθυμώ διακαώς να τον ακούσω». 

«Ούτε βήμα δεν θα έκανα για να τον ακούσω» είπε ο Ντένζιλ και τράβηξε 
στον πάνω όροφο για το δωμάτιό του, και όταν η κυρία Κρόουλ τού έστειλε 
ένα φλιτζάνι ζεστό δυνατό τσάι την ώρα του τσαγιού, το παλιόπαιδο που του 
το έφερε τον βρήκε να κοιμάται με τα ρούχα, ροχαλίζοντας άκομψα.  

Το βραδάκι προχωρούσε και είχε μια γερή παγωνιά. Ο δρόμος του 
Γουάιτσαπελ έσφυζε από κόσμο, γεμάτος ζωντάνια σαν να ήταν Σάββατο 
βράδυ. Τα αστέρια έλαμπαν στον ουρανό σαν τα φώτα ουράνιων πλανόδιων 
πωλητών. Όλοι ήταν σε εγρήγορση περιμένοντας την άφιξη του κυρίου 
Γκλαντστόουν. Θα κατέφθανε σίγουρα από τη μεριά του Δυτικού Μπόου. 
Μόνο όμως όσοι ήταν γύρω από την Αίθουσα κατάφεραν να τον δουν. 
Μάλλον θα έκανε το μεγαλύτερο μέρος της διαδρομής με το τραμ. Θα 
κινδύνευε από κρυολόγημα σε μια ανοιχτή άμαξα ή γέρνοντας το κεφάλι από 
το παράθυρο μιας κλειστής.  

«Αν ήταν κάποιος Γερμανός πρίγκιπας ή βασιλιάς των κανίβαλων» είπε με 
πικρία ο Κρόουλ καθώς περπατούσε βαριά με κατεύθυνση τη Λέσχη «θα 



84            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

γεμίζαμε το Μάιλ Εντ σημαιάκια και μπλε καπνούς. Ίσως και να είναι 
φιλοφρόνηση. Το γνωρίζει το Λονδίνο του και δεν ωφελεί να του κρύψεις τα 
γεγονότα. Αυτοί οι μονάρχες έχουν μάλλον περίεργη εντύπωση για τις πόλεις. 
Προφανώς αρέσκονται να πιστεύουν ότι όλοι περνάμε τη ζωή μας 
κυματίζοντας σημαίες και περνώντας κάτω από αψίδες θριάμβου, λες κι εγώ 
θα έραβα παπούτσια φορώντας τα Κυριακάτικά μου ρούχα». Κατά χρονική 
παρέκκλιση ο Κρόουλ τα φορούσε εκείνη τη μέρα, κι αυτό μάλλον έκανε πιο 
έντονη την παρομοίωση.  

«Και γιατί να μην έχει η ζωή περισσότερη Ομορφιά;» είπε ο Ντένζιλ. Ο 
ποιητής είχε βουρτσίσει την επίμονη λάσπη από τα ρούχα του, όσο μπορούσε 
να τη διώξει, και είχε πλύνει το πρόσωπό του, τα μάτια του όμως ήταν ακόμα 
κατακόκκινα από την καλλιέργεια της Ομορφιάς. Ο Ντένζιλ συνόδευε τον 
Κρόουλ μέχρι την είσοδο της Λέσχης σε ένδειξη συντροφικότητας. Ο Ντένζιλ 
με τη σειρά του συνοδευόταν από τον Γκρόντμαν, αν και πιο διακριτικά. Και 
ακόμα πιο διακριτικά, αυτός ο τελευταίος συνοδευόταν από τις συνηθισμένες 
του σκιές της Σκότλαντ Γιαρντ, τους πράκτορες του Γουίμπ. Γύρω από τη 
Λέσχη υπήρχε ένα άχρωμο πλήθος που ολοένα μεγάλωνε, και η αστυνομία, ο 
θυρωρός και οι υπάλληλοι με κόπο κατάφερναν να συγκρατήσουν την 
παλίρροια όλων αυτών που δεν διέθεταν εισιτήριο και που δυσκόλευαν ακόμα 
και αυτούς που είχαν το προνόμιο της εισόδου να περάσουν ανάμεσά τους. Οι 
τριγύρω δρόμοι κατακλύζονταν από ανθρώπους που επιθυμούσαν να δουν 
έστω και λίγο τον Γκλαντστόουν. Ο Μορτλέικ κατέφθασε σε μια ιππήλατη 
άμαξα (το κεφάλι του, ως ένα συνειδητό εκκρεμές δημοτικότητας, να σείεται 
και να σκύβει δεξιά κι αριστερά) και έγινε αποδέκτης του καταπιεσμένου 
ενθουσιασμού.  

«Λοιπόν, στο καλό, Κάντερκοτ» είπε ο Κρόουλ.  
«Όχι, θα σε συνοδεύσω μέχρι την πόρτα, Πήτερ». 
Προσπάθησαν να ανοίξουν δρόμο στριμωγμένοι ο ένας δίπλα στον άλλον.  
Ο Γκρόντμαν δεν σκόπευε να χάσει τον Ντένζιλ τώρα που τον είχε βρει. Τον 

είχε βρει κατά τύχη, μια και ο ίδιος ήταν υποχρεωμένος να παραστεί στην 
τελετή της αποκάλυψης, στην οποία είχε προσκληθεί λόγω της γνωστής του 
αφοσίωσης στο να ξεδιαλύνει το Μυστήριο. Μίλησε με έναν από τους 
αστυνομικούς εκεί γύρω, ο οποίος είπε «Μάλιστα κύριε», και ετοιμάστηκε να 
ακολουθήσει τον Ντένζιλ, αν ήταν απαραίτητο, και να εγκαταλείψει την 
ευχαρίστηση που θα αντλούσε από τον λόγο του Γκλαντστόουν για κάτι πιο 
συναρπαστικό. Δεν μπορούσε να καθυστερήσει άλλο τη σύλληψη.  



Το μεγάλο μυστήριο του Μπόου         85 
_______________________________________________________________________________________________________________________________________________________________________________________________________________ 

 

 

Όμως ο Ντένζιλ έμοιαζε να ακολουθεί πιστά τα βήματα του Κρόουλ. Ακόμα 
καλύτερα για τον Γκρόντμαν. Θα απολάμβανε και τις δύο πηγές ευχαρίστησης. 
Πάνω που ο Ντένζιλ περνούσε την πόρτα, τον σταμάτησαν.  

«Το εισιτήριό σας, κύριε!» 
Ο Ντένζιλ ύψωσε το ανάστημά του.  
«Τύπος» είπε επιβλητικά. Όλη η δόξα και η μεγαλοπρέπεια της Τέταρτης 

Εξουσίας περιεχόταν σε αυτό το υπεροπτικό μονοσύλλαβο. Ο Παράδεισος είναι 
γεμάτος από δημοσιογράφους που προκάλεσαν δέος στον Άγιο Πέτρο. Όμως ο 
φύλακας της εισόδου ήταν ένας πραγματικός δράκος.  

«Από ποια εφημερίδα, κύριε;» 
«Από τη “Νιου Πορκ Χέραλντ”» είπε απότομα ο Ντένζιλ. Δεν του άρεσε να 

αμφισβητούν τα λόγια του.  
«Νιου Γιορκ Χέραλντ» είπε ένας από τους παρακείμενους υπηρέτες, 

παρακούγοντας. «Να περάσει». 
Και στη στιγμή, ο Ντένζιλ γλίστρησε ανυπόμονα προς τα μέσα.  
Κατά τη διάρκεια όμως της σύντομης λογομαχίας εμφανίστηκε ο Γουίμπ. 

Ακόμα και αυτός δεν μπορούσε να διατηρήσει την απάθεια στο πρόσωπό του. 
Υπήρχε μια συγκρατημένη ένταση στα μάτια του κι είχε ένα τρέμουλο στο 
στόμα. Προσπάθησε να ακολουθήσει τον Ντένζιλ φράζοντας την είσοδο 
ταυτόχρονα με τον Γκρόντμαν. Οι δυο άντρες φαντασιωνόντουσαν τόσο 
έντονα τον επικείμενο θρίαμβό τους που για δευτερόλεπτα αγκομαχούσαν να 
περάσουν δίπλα δίπλα, μέχρις ότου ο ένας αναγνώρισε τον άλλον. Και τότε 
έκαναν μια εγκάρδια χειραψία.  

«Γκρόντμαν, ο Κάντερκοτ δεν ήταν αυτός που μόλις μπήκε;» είπε ο Γουίμπ. 
«Δεν πρόσεξα» είπε ο Γκρόντμαν δείχνοντας αδιάφορος.  
Βασικά ο Γουίμπ είχε μεγάλη υπερένταση. Ένιωθε ότι ο θρίαμβός του θα 

ολοκληρωνόταν κάτω από πολύ εντυπωσιακές συνθήκες. Το καθετί θα 
συνέτεινε ώστε να στραφούν επάνω του τα μάτια της χώρας -όχι, όλου του 
κόσμου καλύτερα, γιατί μήπως το Μεγάλο Μυστήριο του Μπόου δεν είχε 
συζητηθεί σε κάθε γνωστή γλώσσα; Στις μέρες του ηλεκτρισμού ο 
εγκληματίας αποκτά μια κοσμοπολίτικη φήμη. Είναι ένα προνόμιο που 
μοιράζεται με λίγους ακόμα καλλιτέχνες. Τώρα ο Γουίμπ θα γινόταν ένας από 
αυτούς και, το ένιωθε, επάξια. Αν ο εγκληματίας άγγιζε την ιδιοφυία ως προς 
τον σχεδιασμό του φόνου, αυτός άγγιζε την προφητεία, τόσο κοφτερή ήταν η 
αντίληψή του σε σχέση με την εξιχνίαση του φόνου. Ποτέ πριν δεν είχε 
επανασυνδέσει μια αλυσίδα με τόσους σπασμένους κρίκους. Δεν μπορούσε να 
αντισταθεί στη μοναδική ευκαιρία να τοποθετήσει ένα εντυπωσιακό σχέδιο σε 



86            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ένα εντυπωσιακό πλαίσιο. Το δραματικό του ένστικτο υπερίσχυε. Ένιωθε 
όπως ένας θεατρικός συγγραφέας που έχει γράψει ένα δυνατό μελόδραμα και 
του έχει προσφερθεί η σκηνή του Ντρούρι Λέιν, για να το ανεβάσει. Θα ήταν 
τρέλα να αρνηθεί στον εαυτό του την πολυτέλεια, παρότι η παρουσία του 
κυρίου Γκλαντστόουν και η φύση της τελετής ίσως έπρεπε να τον 
αναχαιτίσουν. Από την άλλη μεριά όμως, αυτοί ήταν λόγοι που τον έβαζαν σε 
πειρασμό. Ο Γουίμπ μπήκε στην αίθουσα κι έπιασε μια θέση πίσω από τον 
Ντένζιλ. Όλες οι θέσεις ήταν αριθμημένες, ούτως ώστε ο καθένας να έχει την 
ικανοποίηση να καταλάβει τη θέση κάποιου άλλου. Ο Ντένζιλ καθόταν σε 
εκείνες τις ειδικά κρατημένες θέσεις στη μπροστινή σειρά δίπλα ακριβώς στον 
κεντρικό διάδρομο. Ο Κρόουλ είχε στριμωχτεί σε μια γωνιά πίσω από μια 
κολόνα προς το βάθος της αίθουσας. Ο Γκρόντμαν είχε τιμηθεί με μια θέση 
στην εξέδρα, στην οποία υπήρχε πρόσβαση από σκαλιά δεξιά κι αριστερά της, 
τα μάτια του όμως ήταν πάνω στον Ντένζιλ. Η απεικόνιση του δύστυχου 
ιδεαλιστή, καλυμμένη με μια καφέ λινάτσα, κρεμόταν στον τοίχο πίσω από το 
κεφάλι του Γκρόντμαν. Ένα χαμηλόφωνο βουητό ανυπομονησίας 
επικρατούσε ανάμεσα στους παρευρισκομένους, που όμως ξεσπούσαν σε 
επευφημίες κάθε φορά που έπαιρνε τη θέση του στην εξέδρα κάποιος που 
ήταν γνώριμος της Φήμης ή του Μπόου. Εκεί βρισκόντουσαν πολλοί τοπικοί 
βουλευτές διαφόρων παρατάξεων, ένας αριθμός άλλων κοινοβουλευτικών 
δορυφόρων του μεγάλου άνδρα, τρεις τέσσερις εργατοπατέρες, ένας δυο 
ευπατρίδες που υποκρίνονταν τους ανθρωπιστές, κάποιοι από το Τόινμπι και 
το Όξφορντ Χωλ, ο πρόεδρος και άλλοι επίτιμοι λειτουργοί, μέλη της 
οικογένειας και φίλοι του εκλιπόντος, μαζί με την αναπόφευκτη μερίδα όσων 
δεν είχαν κανένα λόγο να βρίσκονται εκεί πέρα από την αναίδειά τους. Ο 
Γκλαντστόουν είχε αργήσει -περισσότερο και από τον Μορτλέικ, που με το που 
έφτασε επευφημήθηκε με τη μελωδική ηχώ “Γιατί είναι ένας άξιος άνδρας”, 
που κάποιος ξεκίνησε λες και επρόκειτο για μια πολιτική συνάντηση. Ο 
Γκλαντστόουν έκανε την είσοδό του ακριβώς εκείνη τη στιγμή για να 
εισπράξει τη φιλοφρόνηση. Ο θόρυβος του τραγουδιού, που ξεχύθηκε από 
σιδερένια πνευμόνια, έπνιξε τα ζήτω που διακήρυξαν την άφιξη του γηραιού 
άντρα. Αυτή η εύθυμη χορωδία πήρε τα μυαλά του Μορτλέικ, λες και είχε ήδη 
μεθύσει από σαμπάνια. Το βλέμμα του έγινε υγρό και απλανές. Είδε τον εαυτό 
του να κολυμπάει προς την αλλαγή της χιλιετίας μέσα σε κύματα 
ενθουσιασμού. Α, τι ανταμοιβή περίμενε τους είλωτες συντρόφους του για την 
εμπιστοσύνη που του είχαν δείξει! 



Το μεγάλο μυστήριο του Μπόου         87 
_______________________________________________________________________________________________________________________________________________________________________________________________________________ 

 

 

Με τη χαρακτηριστική του αβρότητα και ευαισθησία, ο κύριος 
Γκλαντστόουν είχε αρνηθεί να είναι εκείνος που θα αποκάλυπτε το πορτρέτο 
του Άρθουρ Κόνσταντ. “Αυτό” έγραφε στην ταχυδρομική κάρτα που είχε 
αποστείλει «ταιριάζει περισσότερο στον κύριο Μορτλέικ, έναν κύριο που, 
όπως κατάλαβα, απολάμβανε την προσωπική φιλία του εκλιπόντος κυρίου 
Κόνσταντ και που συνεργάστηκε μαζί του πάνω σε διάφορα σχέδια οργάνωσης 
των ειδικευμένων και ανειδίκευτων τάξεων εργασίας, όπως επίσης και πάνω 
στη διάδοση καλύτερων ιδανικών -ιδανικών επιμόρφωσης και 
αυτοσυγκράτησης- ανάμεσα στους εργαζομένους του Μπόου, που είχαν την 
τύχη, όπως μέχρι στιγμής αντιλαμβάνομαι, να έχουν ανάμεσά τους (αν και 
στη μία περίπτωση μόνο πρόσκαιρα) δύο άνδρες με αναμφισβήτητη ικανότητα 
και ειλικρίνεια στο να καθοδηγούν τα διαφορετικά συμβούλια και να τα 
φέρουν σε έναν δρόμο ο οποίος, αν και δεν ισχυρίζομαι ότι τον εγκρίνω σε 
όλες τις στροφές και τις καμπές του, μπορεί να οδηγήσει πιο κοντά σε στόχους 
όπου κάποιοι από εμάς έχουν ήδη φτάσει, αλλά και θα παρατείνει την ελπίδα 
ότι οι εργαζόμενες τάξεις αυτής της μεγάλης Αυτοκρατορίας θα μπορέσουν να 
τους φτάσουν την κατάλληλη στιγμή και χωρίς περιττή καθυστέρηση”. 

Ο λόγος του κυρίου Γκλαντστόουν ήταν μια επέκταση της κάρτας που 
έγραψε και έγινε δεκτός με επευφημίες. Η μόνη προσθήκη ήταν ο εύχαρις και 
συγκινητικός τρόπος με τον οποίο αποκάλυψε αυτό που παρέμενε κρυφό έως 
εκείνη τη στιγμή -ότι το πορτρέτο ζωγράφισε και έδωσε στη Λέσχη “Χάραμα” 
του Μπόου η Λούσυ Μπρεντ, η οποία με το πλήρωμα του χρόνου θα γινόταν 
σύζυγος του Άρθουρ Κόνσταντ. Ήταν ένας πίνακας για τον οποίον ο 
τελευταίος τής πόζαρε όσο ζούσε. Μετά τον θάνατο του Άρθουρ, η Λούσυ 
έπνιξε και διασκέδασε τη θλίψη της δουλεύοντας τον πίνακα σκληρά. Αυτό 
πρόσθεσε την τελική πινελιά συμπόνιας στην υπόθεση. Ο Κρόουλ είχε κρύψει 
το πρόσωπό του πίσω από το κόκκινο μαντήλι του. Ακόμα και η φωτιά της 
έξαψης στο βλέμμα του Γουίμπ έσβησε προς στιγμήν από ένα δάκρυ καθώς ο 
νους του έτρεξε στην κυρία Γουίμπ και στον Γουίλφρεντ. Όσο για τον 
Γκρόντμαν, ήταν λες και είχε έναν κόμπο στον λαιμό. Ο Ντένζιλ Κάντερκοτ 
ήταν ο μόνος που παρέμεινε ασυγκίνητος στην αίθουσα. Θεώρησε το 
επεισόδιο πολύ Όμορφο και το έπλεκε ήδη σε στίχους.  

Στο τέλος του λόγου του ο κύριος Γκλαντστόουν κάλεσε τον Τομ Μορτλέικ 
να αποκαλύψει το πορτρέτο. Ο Τομ σηκώθηκε, χλωμός και αναστατωμένος. 
Το χέρι του κόμπιασε καθώς άγγιξε το κορδόνι. Έμοιαζε εξαντλημένος από τα 
συναισθήματά του. Ήταν μήπως η αναφορά στη Λούσυ Μπρεντ που τον 
συγκίνησε τόσο έντονα; 



88            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Η καφέ λινάτσα παραμερίστηκε και ο νεκρός αποκαλύφθηκε όπως ακριβώς 
ήταν εν ζωή. Το κάθε του χαρακτηριστικό, ζωγραφισμένο από το χέρι της 
Αγάπης, ήταν αποτυπωμένο με ζωντάνια: το καλοσχηματισμένο ειλικρινές 
πρόσωπο, τα λυπημένα καλοσυνάτα μάτια, το ευγενές μέτωπο που έμοιαζε 
ακόμα να πάλλεται στη σκέψη της Ανθρωπότητας. Μια έξαψη διαπέρασε το 
δωμάτιο όπου επικρατούσε ένα χαμηλό, απροσδιόριστο μουρμουρητό. Ω, η 
συμπόνια και η τραγικότητα όλου αυτού! Όλα τα μάτια ήταν καρφωμένα, 
θολά από το συναίσθημα, στον νεκρό άνδρα του πίνακα και στον ζωντανό που 
στεκόταν πλάι στον πίνακα χλωμός και ταραγμένος και εμφανώς αδύναμος 
να ξεκινήσει τον λόγο του. Ξαφνικά ένα χέρι ακούμπησε στον ώμο του 
εργατοπατέρα, και με τον καθαρό και αποφασιστικό τόνο του Γουίμπ 
αντήχησαν στην αίθουσα οι λέξεις: «Τομ Μορτλέικ, σας συλλαμβάνω για τον 
φόνο του Άρθουρ Κόνσταντ!» 



Το μεγάλο μυστήριο του Μπόου         89 
_______________________________________________________________________________________________________________________________________________________________________________________________________________ 

 

 

ΚΕΦΑΛΑΙΟ 9 
 

Προς στιγμήν έπεσε μια βαριά, τρομερή σιωπή. Το πρόσωπο του Μορτλέικ 
έμοιαζε σαν να ανήκε σε άψυχο σώμα. Ακόμα και το πρόσωπο του νεκρού στο 
πλάι του απεικονιζόταν πιο ζωντανό. Στα τεντωμένα νεύρα των θεατών, τα 
μελαγχολικά μάτια του πίνακα έμοιαζαν λυπημένα και επικριτικά, 
φορτισμένα με τη λάμψη της καταδίκης.  

Ήταν μια τρομερή αντίθεση. Μόνο για τον Γουίμπ, το ζωγραφισμένο 
πρόσωπο είχε πιο ολοκληρωμένες, πιο τραγικές ερμηνείες. Το ακροατήριο 
έμοιαζε να έχει πετρώσει. Άλλοι όρθιοι και άλλοι καθιστοί -σε κάθε δυνατή 
στάση- ήταν παγωμένοι, αλύγιστοι. Η απεικόνιση του Άρθουρ Κόνσταντ 
κυριαρχούσε στη σκηνή, το μόνο ζωντανό στοιχείο σε μια αίθουσα νεκρών.  

Όμως μόνο για μια στιγμή. Ο Μορτλέικ τίναξε από πάνω του το χέρι του 
αστυνομικού.  

«Παιδιά!» φώναξε σε τόνους άπειρης αγανάκτησης. «Πρόκειται για μια 
συνωμοσία της αστυνομίας». 

Τα λόγια του χαλάρωσαν την ένταση. Οι πετρωμένες φιγούρες 
ταρακουνήθηκαν. Μια υπόκωφη, γεμάτη ενθουσιασμό αναστάτωση ήρθε σε 
απάντησή του. Ο μικρόσωμος τσαγκάρης ξετρύπωσε πίσω από την κολόνα και 
πήδηξε πάνω από έναν πάγκο. Το μέτωπό του είχε φουσκώσει από την 
υπερένταση. Έμοιαζε με έναν γίγαντα που επισκίαζε την αίθουσα.  

«Παιδιά!» βρυχήθηκε με τη φωνή που επεφύλασσε για το Πάρκο Βικτόρια. 
«Ακούστε με. Αυτή η κατηγορία είναι ένα άθλιο και αναθεματισμένο ψέμα». 

«Μπράβο! Ζήτω! Έτσι είναι!» ακούστηκε βροντερά από όλα τα σημεία της 
αίθουσας. Όλοι σηκώθηκαν και έστεκαν αβέβαιοι, με την υπερένταση στα 
ύψη.  

«Παιδιά!» συνέχισε να βροντοφωνάζει ο Πήτερ. «Με γνωρίζετε όλοι σας. 
Είμαι ένας απλός άνθρωπος και θέλω να μάθω αν κάποιος είναι πιθανόν να 
δολοφονήσει τον καλύτερό του φίλο». 

«Όχι!» ακούστηκε δυνατά.  
Ο Γουίμπ δεν είχε πάρει στα σοβαρά τη δημοτικότητα του Μορτλέικ. 

Στεκόταν στην εξέδρα, τόσο χλωμός και αναστατωμένος όσο και ο 
κρατούμενός του.  

«Και αν το έκανε, γιατί δεν το απέδειξαν την πρώτη φορά;» 
«Μπράβο!» 



90            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Κι αν θέλουν να τον συλλάβουν, γιατί δεν περίμεναν μέχρι να λήξει η 
τελετή; Ο Τομ Μορτλέικ δεν είναι από αυτούς που το βάζουν στα πόδια». 

«Τομ Μορτλέικ! Τομ Μορτλέικ! Τρία ζήτω για τον Τομ Μορτλέικ! Ζήτω, 
ζήτω, ζήτω!» 

«Τρεις αποδοκιμασίες για την αστυνομία. Ουου! Ουου! Ουου!» 
Το μελόδραμα που έστησε ο Γουίμπ δεν πήγαινε καλά. Ένιωθε σαν τον 

συγγραφέα που έφθανε στ’ αυτιά του το δυσοίωνο σφύριγμα από τις 
μπροστινές θέσεις του θεάτρου. Καλύτερα να μην είχε παρουσιάσει το δικό του 
δυνατό δράμα μετά το τέλος του προκαταρκτικού έργου. Ασυναίσθητα, η 
αστυνομία, που ήταν σκορπισμένη στην αίθουσα, μαζεύτηκε. Οι άνθρωποι 
στην εξέδρα δεν ήξεραν τι να κάνουν. Είχαν σηκωθεί όρθιοι, στριμωγμένοι ο 
ένας δίπλα στον άλλον. Ακόμα και ο λόγος του κυρίου Γκλαντστόουν δεν 
ήταν ισάξιός του μετά από αυτές τις εξελίξεις. Τα μουγκρητά λιγόστεψαν, οι 
επευφημίες για τον Μορτλέικ αυξάνονταν και λιγόστευαν και αυξάνονταν 
ξανά. Άλλοι χτυπούσαν το πάτωμα και κροτάλιζαν μπαστούνια και ομπρέλες, 
άλλοι κουνούσαν μαντίλια, ο πάταγος εντεινόταν. Το ετερόκλητο πλήθος, 
που συνέχιζε να μπαίνει ορμητικά στην αίθουσα, άρχισε να επευφημεί, και για 
εκατοντάδες γιάρδες ολόγυρα ο κόσμος είχε αναψοκοκκινίσει από επιπόλαιο 
ενθουσιασμό. Τελικά ο Τομ κούνησε το χέρι και ο πάταγος λιγόστεψε, έσβησε. 
Ο κρατούμενος είχε την κατάσταση στα χέρια του.  

Ο Γκρόντμαν στεκόταν όρθιος στην εξέδρα σφίγγοντας το πίσω μέρος της 
καρέκλας του με μια παράξενη, κοροϊδευτική Μεφιστοφελική λάμψη στα 
μάτια, τα χείλη του σε ένα μισό χαμόγελο. Δεν βιαζόταν πια να δώσει εντολή 
να συλλάβουν τον Ντένζιλ Κάντερκοτ. Ο Γουίμπ είχε κάνει μια εξωφρενική, 
σκανδαλώδη γκάφα. Στην καρδιά του Γκρόντμαν επικρατούσε τόση ηρεμία 
όση σε ενός άνδρα που είχε βάλει τα δυνατά του να κερδίσει έναν μεγάλο 
αγώνα και είχε μόλις ακούσει την ετυμηγορία του κριτή. Τώρα ένιωθε ότι 
σχεδόν συμπαθούσε τον Ντένζιλ.  

Ο Τομ Μορτλέικ μίλησε. Το πρόσωπό του ήταν σκληρό, ανέκφραστο. Η 
ψηλή του φιγούρα εκτεινόταν μεγαλειώδης. Με μια χαρακτηριστική κίνηση 
έσπρωξε προς τα πίσω τη μαύρη χαίτη που έπεφτε στο μέτωπό του. Το 
παθιασμένο ακροατήριο κρεμόταν από τα χείλη του -αυτοί που καθόντουσαν 
στις πίσω θέσεις έσκυψαν ανυπόμονα εμπρός-, οι δημοσιογράφοι κρατούσαν 
την ανάσα τους από φόβο μήπως και χάσουν μια λέξη. Τι να ήθελε να πει ο 
μεγάλος ηγέτης των εργατών σε αυτή την κρίσιμη στιγμή; 

«Κύριε Πρόεδρε και Κύριοι. Για μένα ήταν χαρμολύπη το να τιμηθώ με το 
να αναλάβω να αποκαλύψω απόψε το πορτρέτο ενός μεγάλου ευεργέτη του 



Το μεγάλο μυστήριο του Μπόου         91 
_______________________________________________________________________________________________________________________________________________________________________________________________________________ 

 

 

Μπόου και ενός πραγματικού φίλου της εργατικής τάξης. Εκτός του ότι με 
τίμησε με τη φιλία του όσο ζούσε και ότι οι στόχοι της ζωής μου, κατά τον 
ασήμαντο και περιορισμένο μου τρόπο, ήταν όμοιοι με τους δικούς του, δεν 
βλέπω άλλο λόγο για τον οποίο θα μου ανέθετε κάποιος αυτό το τιμητικό 
καθήκον. Κύριοι, πιστεύω ότι όλοι μας θα βρούμε κάτι που θα μας επηρεάσει 
εμπνευσμένα κοιτάζοντας καθημερινά τον νεκρό, που όμως ζει στις καρδιές 
μας, μέσα από αυτόν τον εξαίρετο πίνακα -καμωμένο, όπως μας είπε ο κύριος 
Γκλαντστόουν, από το χέρι κάποιας που τον αγαπούσε». Ο ομιλητής έκανε μια 
στιγμιαία παύση, καθώς η ζωντάνια της φωνής του χαμήλωνε. «Ακόμα και αν 
εμείς, οι ταπεινοί εργαζόμενοι του Μπόου, δεν έχουμε τη δυνατότητα να 
ασκήσουμε το ένα δέκατο της ευεργετικής επιρροής του Άρθουρ Κόνσταντ, 
έχουμε τη δυνατότητα να προχωρήσουμε μέσα στο φως που αυτός άναψε 
ανάμεσά μας σαν μια διαρκή αχτίδα αυτοθυσίας και αδελφοσύνης». 

Αυτό ήταν. Η αίθουσα αντήχησε από τις επευφημίες. Ο Τομ Μορτλέικ 
κάθισε στη θέση του. Για τον Γουίμπ το θράσος του άνδρα έτεινε στον 
Εντυπωσιασμό, για τον Ντένζιλ στην Ομορφιά. Και πάλι επικράτησε μια 
συγκλονιστική σιωπή. Στο εκφραστικό πρόσωπο του κυρίου Γκλαντστόουν 
διαφαινόταν η διέγερση. Δεν είχε συμβεί ποτέ κάτι τόσο ασυνήθιστο στο 
σύνολο των ασυνήθιστων εμπειριών του. Προς στιγμήν φάνηκε να σηκώνεται 
από τη θέση του. Μια αγωνιώδης ακινησία διαδέχτηκε τις ζητωκραυγές. Ο 
Γουίμπ παρενέβη βάζοντας ξανά το χέρι του στον ώμο του Τομ.  

«Πάμε ήσυχα» είπε. Οι λέξεις ήταν σχεδόν ψίθυρος, όμως μέσα στην 
απόλυτη ησυχία ταξίδεψαν μέχρι το βάθος της αίθουσας.  

«Μην πας, Τομ!» Η δυνατή σαν σάλπιγγα φωνή ανήκε στον Πήτερ. Η 
προτροπή έκρουσε τις χορδές της ανυπακοής σε κάθε στήθος, και μια χαμηλή 
αλλά απειλητική μουρμούρα σάρωσε την αίθουσα.  

Ο Τομ σηκώθηκε από τη θέση του και επικράτησε πάλι σιωπή. «Παιδιά» 
είπε «αφήστε με να πάω. Μην το κάνετε άλλο θέμα. Θα είμαι μαζί σας αύριο». 

Όμως το αίμα των παλικαριών της Λέσχης “Χάραμα” έβραζε. Μια ορμητική 
μάζα ανδρών ξεχύθηκε προκαλώντας σύγχυση. Στη στιγμή επικράτησε χάος. Ο 
Τομ δεν κουνήθηκε από τη θέση του. Μισή ντουζίνα άνθρωποι με επικεφαλής 
τον Πήτερ σκαρφάλωσαν στην εξέδρα. Οι εισβολείς παραμέρισαν τον Γουίμπ 
και σχημάτισαν κλοιό γύρω από την καρέκλα του Τομ. Οι άνθρωποι που 
καθόντουσαν στην εξέδρα σκόρπισαν από το κέντρο της σαν τα ποντίκια. 
Κάποιοι συνωστίστηκαν στις γωνίες, κάποιοι άλλοι ξεγλίστρησαν στο πίσω 
μέρος. Η επιτροπή συνεχάρη τον εαυτό της, που είχε επιδείξει την 
αυταπάρνηση του αποκλεισμού των κυριών. Οι παραστάτες του κυρίου 



92            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Γκλαντστόουν βιάστηκαν να βγάλουν τον γηραιό άντρα από την αίθουσα και 
να τον βάλουν στην άμαξά του. Η διαμάχη φαινόταν να αποκτά Ομηρικές 
διαστάσεις. Ο Γκρόντμαν στεκόταν στην άκρη της εξέδρας με μια εσωτερική 
ευθυμία που όμοιά της δεν είχε ξανανιώσει, ενώ είχε πάψει πλέον να 
ασχολείται με τον Ντένζιλ Κάντερκοτ, που ήδη τόνωνε το ηθικό του στο μπαρ 
του πάνω ορόφου. Οι αστυνομικοί που βρισκόντουσαν στην αίθουσα σφύριξαν 
τις σφυρίχτρες τους και συνάδελφοί τους που ήταν στον δρόμο και στη 
γειτονιά έτρεξαν σε βοήθειά τους. Ένας Ιρλανδός βουλευτής στην εξέδρα 
κουνούσε ενθουσιασμένος την καρό σημαία του σαν να ήταν μπαστούνι, 
λησμονώντας τον νεοαποκτηθέντα καθωσπρεπισμό του και ονειροπολώντας 
ότι είχε γυρίσει πίσω στο παζάρι του Ντόνιμπρουκ. Αυτόν τον καθήλωσε με 
ένα κλομπ ένας ευσυνείδητος αστυφύλακας. Όμως μια βροχή από μπουνιές 
έπεσε στο πρόσωπο του ζηλωτή και αναγκάστηκε να υποχωρήσει αιμόφυρτος. 
Και τότε η καταιγίδα ξέσπασε μαινόμενη. Η ατμόσφαιρα μαύρισε από τα 
μπαστούνια, τις μαγκούρες και τις ομπρέλες, μαζί με το ψιλό χαλάζι από 
ροζιασμένες γροθιές. Φωνές και μουγκρητά και γιουχαΐσματα και πολεμικές 
κραυγές αναμιγνύονταν σε μια τερατώδη χορωδία, θυμίζοντας κάποια από τις 
παράξενες διαβολικές συνθέσεις του Ντβόρζακ. Ο Μορτλέικ παρέμενε απαθής, 
με τα χέρια διπλωμένα, εγκαταλείποντας κάθε περαιτέρω προσπάθεια, και η 
μάχη λυσσομανούσε γύρω του σαν το νερό που στροβιλίζεται γύρω από έναν 
αμετακίνητο βράχο. Από το βάθος της αίθουσας ένα απόσπασμα αστυνομικών 
κατευθυνόταν σταθερά προς το μέρος του ώσπου ανέβηκε ορμητικά μέχρι τα 
πάνω σκαλιά της εξέδρας, για να βρεθεί να τσακίζεται από αυτά, καθώς ο 
αρχηγός τους εκσφενδονίστηκε πάνω στους υπόλοιπους ως πολιορκητικός 
κριός. Αυτός ο τελευταίος έπεσε στην κορυφή του σωρού υπερκαλύπτοντας το 
στρώμα των αστυνομικών. Όμως άλλοι περνούσαν από πάνω τους 
αναρριχόμενοι στην εξέδρα. Ο Μορτλέικ, που ήδη είχε περάσει τόσα μαρτύρια, 
λίγο ακόμα και δεν θα απέφευγε τη σύλληψη. Και τότε συνέβη το θαύμα.  

Όπως όταν στα αρχαία χρόνια μια αξιόπιστη από μηχανής θεά έβλεπε τον 
αγαπημένο της ήρωα σε θανάσιμο κίνδυνο, έστελνε αμέσως ένα νέφος από τις 
ουράνιες αποθήκες του Δία και τύλιγε τον χαϊδεμένο της σε ένα σωτήριο 
σκοτάδι, ώστε ο αντίπαλός του να βρεθεί αντιμέτωπος με το έρεβος, έτσι και ο 
Κρόουλ, ο πονηρός τολμηρός τσαγκάρης, προσπάθησε να εξασφαλίσει τη 
σωτηρία του φίλου του. Έκλεισε τον διακόπτη του γκαζιού.  

Μια Αρκτική νύχτα -της οποίας δεν προηγήθηκε λυκόφως- έπεσε και μετά 
ξημέρωσε η σύναξη των μαγισσών. Το σκοτάδι έμοιαζε με κάτι που μπορούσες 
να ψηλαφίσεις και άφηνε αίμα και μελανιές ξοπίσω του. Όταν άναψαν ξανά 



Το μεγάλο μυστήριο του Μπόου         93 
_______________________________________________________________________________________________________________________________________________________________________________________________________________ 

 

 

τα φώτα, ο Μορτλέικ το είχε σκάσει. Πάντως, πολλοί από τους ταραξίες 
συνελήφθησαν με επιτυχία.  

Και μέσα σ’ όλα αυτά και πάνω απ’ όλα αυτά, το πρόσωπο του νεκρού, ο 
οποίος ήθελε να φέρει ειρήνη στη γη, επέβλεπε σκεπτικό.  

 
Ο Κρόουλ καθόταν ήσυχα και έτρωγε το ψωμοτύρι, που αποτελούσε το 

βραδινό του γεύμα, με το κεφάλι τυλιγμένο σε επιδέσμους, ενώ ο Ντένζιλ 
Κάντερκοτ τού εξιστορούσε πώς είχε σώσει τον Τομ Μορτλέικ. Ήταν από τους 
πρώτους που σκαρφάλωσαν τον σωρό των αστυνομικών και δεν έφυγε ούτε 
στιγμή από το πλευρό του Τομ ή από το μέτωπο της μάχης, μέχρις ότου 
κατάφερε να τον βγάλει με ασφάλεια έξω από την αίθουσα σε έναν 
παράδρομο.  

«Είμαι τόσο χαρούμενος που φρόντισες να διαφύγει με ασφάλεια» είπε ο 
Κρόουλ. «Δεν ήμουν και τόσο σίγουρος ότι θα τα κατάφερνε». 

«Ναι, αλλά καλά θα ήταν να μην είχε σβήσει το γκάζι εκείνος ο ανόητος. 
Θέλω να βλέπουν οι άνθρωποι ότι τους χτυπούν». 

«Μα ήταν… πιο εύκολο» είπε διστακτικά ο Κρόουλ.  
«Πιο εύκολο!» αντήχησε ο Ντένζιλ πίνοντας πικρή βαρελίσια μπύρα. «Στ’ 

αλήθεια Πήτερ, λυπάμαι που έχεις πάντα τόσο χαμηλή θεώρηση των 
πραγμάτων. Μπορεί να είναι πιο εύκολο, αλλά είναι ύπουλο. Ταράζει την 
αίσθηση της Ομορφιάς». 

Ο Κρόουλ έφαγε το ψωμοτύρι του ντροπιασμένος.  
«Και σε τι χρησίμεψε που έσπασες το κεφάλι σου για να τον σώσεις;» είπε η 

κυρία Κρόουλ κάνοντας ασυνείδητα ένα λογοπαίγνιο. «Πρέπει να τον 
συλλάβουν». 

«Α, δεν βλέπω τι θέση έχει το Ωφέλιμο εδώ» είπε σκεπτικός ο Πήτερ. 
«Όμως εκείνη τη στιγμή δεν το σκέφτηκα». 

Κατάπιε τόσο γρήγορα το νερό του που του κάθισε στραβά, και αυτό 
επέτεινε τη σαστιμάρα του. Και επίσης άρχισε να ξεκαθαρίζει στο μυαλό του 
ότι μπορεί και να του ζητούσαν να απολογηθεί για την πράξη του. Καλύτερα 
να παρίστανε τον ανήξερο. Είχε ήδη κάνει αρκετά φανερή τη συμμετοχή του.  

 
Στο μεταξύ η κυρία Γουίμπ έπλενε το μάτι του κυρίου Γουίμπ και το έτριβε 

απαλά με αλοιφή άρνικας. Το μελόδραμα του Γουίμπ ήταν, πράγματι, ένα 
θέαμα άξιο των θεών. Μόνο που η αρετή είχε ηττηθεί και το ανήθικο είχε 
θριαμβεύσει. Ο κακός είχε ξεφύγει και μάλιστα χωρίς προσπάθεια. 



94            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ΚΕΦΑΛΑΙΟ 10 
 
Έφταναν και περίσσευαν τα νέα στις εφημερίδες της επομένης. Η 

καθηλωτική τελετή… ο λόγος του κυρίου Γκλαντστόουν… η εντυπωσιακή 
σύλληψη… αυτά από μόνα τους θα ήταν εξαιρετικά θέματα για ρεπορτάζ και 
κύρια άρθρα. Όμως η προσωπικότητα του συλληφθέντος και η Μάχη του 
Μεγάλου Μυστηρίου του Μπόου -όπως πλέον ονομαζόταν- έδιναν κάτι πιο 
πικάντικο στα σύντομα άρθρα και τις αφίσες. Η συμπεριφορά του Μορτλέικ 
έβαλε την τελευταία πινελιά στη γραφικότητα της κατάστασης. Εγκατέλειψε 
την αίθουσα, ενώ τα φώτα είχαν σβήσει και βάδισε απαρατήρητος και άθικτος 
ανάμεσα σε πλειάδα αστυνομικών μέχρις ότου έφτασε στο πλησιέστερο 
αστυνομικό τμήμα, όπου ο αστυνομικός επιθεωρητής βρισκόταν σε τέτοια 
έξαψη που σχεδόν δεν κατάλαβε ότι ο Μορτλέικ απαιτούσε να συλληφθεί. Για 
να πούμε όμως και του στραβού το δίκιο, ο αξιωματούχος υπέκυψε αμέσως 
μόλις κατανόησε την κατάσταση. Μοιάζει ασύλληπτο το ότι πράττοντάς το 
δεν παραβίασε κάποιον γραφειοκρατικό κανονισμό. Για κάποιους αυτή η 
αυτοπαράδοση ήταν μια ξεκάθαρη απόδειξη αθωότητας, για άλλους το 
ενοχοποιητικό σημάδι μιας απεγνωσμένης ενοχής.  

Οι πρωινές εφημερίδες αποτέλεσαν ένα ευχάριστο ανάγνωσμα για τον 
Γκρόντμαν, που τρώγοντας το πρωινό αυγό του κακάριζε συνέχεια λες και το 
είχε γεννήσει. Η Τζέιν ανησύχησε για την πνευματική υγεία του σαρδόνιου 
κυρίου της. Όπως θα έλεγε και ο άντρας της, τα πλατιά χαμόγελα του 
Γκρόντμαν δεν ήταν Όμορφα. Αυτός όμως δεν έκανε καμιά προσπάθεια να τα 
καταπνίξει. Ο Γουίμπ όχι μόνο είχε διαπράξει μια τερατώδη γκάφα, αλλά 
μέχρι και ο τελευταίος δημοσιογράφος αναφερόταν με αρνητικούς 
χαρακτηρισμούς στο μεγάλο του αισθητήριο, αν και αυτές οι επικρίσεις δεν 
έκαναν την εμφάνισή τους στις δραματικές στήλες. Οι Φιλελεύθερες 
εφημερίδες έγραψαν ότι έθεσε σε κίνδυνο τη ζωή του κυρίου Γκλαντστόουν. 
Οι Συντηρητικές ότι είχε απελευθερώσει τα λυσσώδη στοιχεία της ασωτίας 
του Μπόου και είχε θέσει σε κίνηση δυνάμεις που μπορούσαν εύκολα να 
καταλήξουν σε εξέγερση, η οποία θα οδηγούσε και σε καταστροφή 
περιουσιών. Αλλά η σκέψη του “Τομ Μορτλέικ” υπερκάλυπτε τα πάντα. Κατά 
μία έννοια, ήταν ένας θρίαμβος για εκείνον.  

Όμως η σειρά του Γουίμπ έφτασε όταν ο Μορτλέικ, ο οποίος επιφυλάχτηκε 
της υπεράσπισής του, εμφανίστηκε ενώπιον του ανακριτή και, εξαιτίας νέων 
αποδεικτικών στοιχείων, παραπέμφθηκε σε τακτική δικάσιμο με την 



Το μεγάλο μυστήριο του Μπόου         95 
_______________________________________________________________________________________________________________________________________________________________________________________________________________ 

 

 

κατηγορία του φόνου του Άρθουρ Κόνσταντ. Τότε οι σκέψεις των ανθρώπων 
εστίασαν ξανά στο Μυστήριο, και η επίλυση του ανεξήγητου προβλήματος 
συντάραξε την ανθρωπότητα από την Κίνα μέχρι το Περού.  

Η μεγάλη δίκη ορίστηκε για τα μέσα Φεβρουαρίου. Ήταν μια ακόμα 
ευκαιρία από αυτές με τις οποίες ο Υπουργός Οικονομικών παραμελεί να 
ασχοληθεί. Ένα τόσο εμπνευσμένο θεατρικό έργο θα έβγαζε τα έξοδά του 
χωρίς κόπο -παρά το μεγάλο καστ, τους μισθούς των πρωταγωνιστών και το 
ενοίκιο του χώρου- με μια απλή κράτηση θέσεων. Γιατί βέβαια επρόκειτο για 
δράμα το οποίο (με τις ευλογίες της Μάγκνα Κάρτα) δεν θα μπορούσε να 
επαναληφθεί ποτέ ξανά. Ένα δράμα που οι κυρίες της μόδας θα έδιναν και τα 
σκουλαρίκια τους για να το παρακολουθήσουν, παρά το ότι ο κεντρικός 
χαρακτήρας δεν ήταν γυναικείος. Πάντως υπήρχε και γυναίκα στο έργο, 
κρίνοντας από τα λίγα που έλαβαν χώρα κατά την προκαταρκτική εξέταση και 
από το γεγονός ότι η χώρα γέμισε αφίσες που πρόσφεραν αμοιβή για 
οποιαδήποτε πληροφορία αφορούσε μια δεσποινίδα Τζέσι Ντάιμοντ. 
Δικηγόρος του Μορτλέικ ήταν ο Σερ Τσαρλς Μπράουν-Χάρλαντ, Β. Σ.*, ο 
οποίος πληρωνόταν από το Καταπίστευμα για την Υπεράσπιση του Μορτλέικ 
(με συνδρομές ακόμα και από την Αυστραλία και την Ηπειρωτική Ευρώπη), 
και επιλέχτηκε λόγω του ότι ήταν ο χρησμένος υποψήφιος των εργατικών σε 
μία εκλογική περιφέρεια του Ανατολικού Λονδίνου. Οι Μεγαλειότητές τους, 
δηλαδή η Βασίλισσα Βικτωρία και ο Νόμος, εκπροσωπούνταν από τον κύριο 
Ρόμπερτ Σπίγκοτ, Β.Σ. 

Ο κύριος Σπίγκοτ, Β.Σ., εκθέτοντας τα περιστατικά της υπόθεσης, είπε: 
«Προτίθεμαι να παρουσιάσω αποδείξεις ότι ο κρατούμενος δολοφόνησε τον 
φίλο και συνένοικό του, κύριο Άρθουρ Κόνσταντ, εν ψυχρώ και 
προμελετημένα. Και επρόκειτο για τόσο επισταμένη προμελέτη, ώστε οι 
συνθήκες θανάτου να παραμείνουν επί εβδομάδες ένα αδιαπέραστο μυστήριο 
για όλον τον κόσμο, χωρίς ευτυχώς να προκαλέσουν σύγχυση στη σχεδόν 
υπεράνθρωπη επινοητικότητα του κυρίου Έντουαρντ Γουίμπ, της 
Αστυνομικής Διεύθυνσης της Σκότλαντ Γιαρντ. Προτίθεμαι να δείξω ότι τα 
κίνητρα του κρατουμένου ήταν η ζήλεια και η εκδίκηση. Ζήλεια όχι μόνο 
εξαιτίας της μέγιστης επιρροής του φίλου του στην εργάτες, τους οποίους 
φιλοδοξούσε να άρχει ο ίδιος, αλλά και μιας πιο συνήθους αντιπάθειας, που 
είχε τη βάση της στον απεχθή ρόλο μιας γυναίκας η οποία διατηρούσε σχέσεις 

                                                
* Σ.Τ.Μ. Τα αρχικά Β.Σ. σημαίνουν Βασιλικός Σύμβουλος. Στο αγγλικό κείμενο Q.C., queen’s counsel, 
οι δικηγόροι που φορούν μεταξωτή τήβεννο.  



96            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

και με τους δύο. Αν, προκειμένου να ολοκληρωθεί ο δικαστικός μου αγώνας, 
υπάρξει θλιβερό μου καθήκον να δείξω ότι ο δολοφονηθείς δεν ήταν ο άγιος 
που ο κόσμος φανταζόταν, δεν θα διστάσω να αποκαλύψω την πιο αληθή 
εικόνα, προς συμφέρον της δικαιοσύνης, για την οποία δεν πρέπει να ισχύει το 
ότι οι νεκροί δικαιώνονται. Προτίθεμαι να δείξω ότι ο φόνος διεπράχθη από 
τον κρατούμενο λίγο πριν τις έξη και μισή το πρωί της τετάρτης Δεκεμβρίου, 
και ότι ο κρατούμενος έχοντας, με την αξιοζήλευτη εφευρετικότητα που 
επέδειξε μέχρι τούδε, αποπειραθεί να εξασφαλίσει άλλοθι προσποιούμενος ότι 
φεύγει από το Λονδίνο με το πρώτο τρένο για το Λίβερπουλ, επέστρεψε στο 
σπίτι του, μπήκε με το δικό του κλειδί της εξώθυρας**, την οποία είχε 
ασφαλίσει μόνο με τον σύρτη, ξεκλείδωσε την κρεβατοκάμαρα του θύματός 
του με ένα κλειδί που είχε στην κατοχή του, έκοψε τον λαιμό του κοιμώμενου 
άνδρα, έβαλε το ξυράφι στην τσέπη του, ξανακλείδωσε την πόρτα, 
δημιουργώντας την εντύπωση ότι ήταν και αμπαρωμένη, κατέβηκε στον κάτω 
όροφο, τράβηξε τον σύρτη του λουκέτου, έκλεισε την πόρτα πίσω του και 
έφτασε στο Γιούστον στην ώρα του για να πάρει το δεύτερο τρένο για το 
Λίβερπουλ. Η ομίχλη βοήθησε τα σχέδιά του». Αυτή ήταν σε γενικές γραμμές η 
θεωρητική γραμμή των κατηγόρων. Η χλωμή φιγούρα στο εδώλιο μόρφασε σε 
αρκετά σημεία της αγόρευσης της κατηγορούσας αρχής.  

Η κυρία Ντράμπνταμπ ήταν ο πρώτος μάρτυρας των κατηγόρων. Είχε 
πλέον συνηθίσει την ανακριτική διαδικασία, δεν έμοιαζε όμως να έχει καλή 
διάθεση.  

«Δώσατε στον κατηγορούμενο ένα γράμμα, τη νύχτα της τρίτης 
Δεκεμβρίου;» 

«Μάλιστα, άρχοντά μου». 
«Και πώς αντέδρασε όταν το διάβασε;» 
«Έγινε κατάχλωμος κι έδειχνε αναστατωμένος. Πήγε επάνω στο δωμάτιο 

του κακομοίρη του κυρίου, και φοβάμαι ότι καυγάδισαν. Θα μπορούσε να τον 
αφήσει ήσυχο στις τελευταίες του ώρες». (Θυμηδία στο ακροατήριο). 

«Και τι συνέβη μετά;» 
«Ο κύριος Μορτλέικ βγήκε έξω πολύ θυμωμένος και ξαναγύρισε μετά από 

μία ώρα περίπου». 
«Σας είπε ότι θα έφευγε για το Λίβερπουλ πολύ νωρίς το επόμενο πρωί». 

                                                
**Σ.Τ.Μ. Το συγκεκριμένο κλειδί της εξώθυρας είναι το latchkey το οποίο ανοίγει συνήθως τον σύρτη 
της εξώθυρας. 



Το μεγάλο μυστήριο του Μπόου         97 
_______________________________________________________________________________________________________________________________________________________________________________________________________________ 

 

 

«Όχι, άρχοντά μου, είπε ότι πήγαινε στο Ντέβονπορτ». (Αίσθηση στο 
ακροατήριο). 

«Τι ώρα σηκωθήκατε το επόμενο πρωί;» 
«Στις έξη και μισή». 
«Ήταν η συνηθισμένη σας ώρα;» 
«Όχι, πάντα σηκώνομαι στις έξη». 
«Και πώς δικαιολογείτε το ότι παρακοιμηθήκατε;» 
«Ήταν κακοτυχία». 
«Έφταιγε ο μουντός, ομιχλώδης καιρός;» 
«Όχι, άρχοντά μου, αλλιώς δεν θα σηκωνόμουνα ποτέ μου νωρίς». (Γέλια 

στο ακροατήριο) 
«Πίνετε κάτι προτού κοιμηθείτε;» 
«Μου αρέσει το τσαγάκι μου. Δυνατό, με ζάχαρη. Μου καλμάρει τα νεύρα». 
«Μάλιστα. Πού ήσασταν όταν σας είπε ο κρατούμενος ότι θα πήγαινε στο 

Ντέβονπορτ;» 
«Έπινα το τσάι μου στην κουζίνα». 
«Τι θα λέγατε αν ο κρατούμενος έριχνε κάτι μέσα στο τσάι σας για να σας 

κάνει να παρακοιμηθείτε;» 
Μάρτυρας: (Αιφνιδιασμένη) «Θα του άξιζε να τον πυροβολήσουν». 
«Να υποθέσω ότι θα μπορούσε και να το κάνει χωρίς να το καταλάβετε;» 
«Αν ήταν τόσο έξυπνος για να δολοφονήσει τον καημένο τον κύριο, θα 

ήταν άλλο τόσο έξυπνος για να προσπαθήσει να με δηλητηριάσει». 
Δικαστής: «Η μάρτυρας οφείλει να περιορίζεται στα αποδεικτικά στοιχεία 

όταν απαντάει». 
Κύριος Σπίγκοτ, Β.Σ.: «Οφείλω να θέσω στην αντίληψη της εξοχότητάς σας 

το γεγονός ότι πρόκειται για μια πολύ λογική απάντηση και αποτυπώνει με 
ακρίβεια την αλληλεξάρτηση των πιθανοτήτων. Και τώρα, κυρία 
Ντράμπνταμπ, πείτε μας τι συνέβη όταν ξυπνήσατε στις έξη και μισή το πρωί 
της επομένης». 

Σε απάντηση, η κυρία Ντράμπνταμπ ανακεφαλαίωσε (με νέες 
περιττολογίες, αλλά ελάχιστες παραλλαγές) τα όσα κατέθεσε και στην 
ανάκριση. Το πώς θορυβήθηκε, πώς βρήκε την εξώθυρα κλειδωμένη με το 
λουκέτο, πώς ξύπνησε τον Γκρόντμαν και τον έβαλε να σπάσει την πόρτα, πώς 
βρήκαν το πτώμα, όλα αυτά με τα οποία το ακροατήριο ήταν ήδη 
εξοικειωμένο μέχρι αηδίας τα ξαναείπε από την αρχή.  

«Παρατηρείστε αυτό το κλειδί» (το κλειδί δίνεται στη μάρτυρα). «Το 
αναγνωρίζετε;» 



98            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Ναι. Πού το βρήκατε; Είναι το κλειδί της πρόσοψης του πρώτου ορόφου. 
Είμαι σίγουρη ότι το άφησα πάνω στην πόρτα». 

«Γνωρίζατε κάποια δεσποινίδα Ντάιμοντ;» 
«Ναι, είναι η αγαπημένη του κυρίου Μορτλέικ. Εγώ όμως το ήξερα ότι δεν 

θα την παντρευόταν ποτέ του, την καημενούλα». (Αίσθηση στο ακροατήριο). 
«Γιατί;» 
«Της παραέπεφτε πολύς!» (Θυμηδία στο ακροατήριο). 
«Υπαινίσσεστε κάτι;» 
«Δεν ξέρω. Μια δυο φορές ήρθε στο σπίτι μου. Η τελευταία φορά που την 

είδα ήταν μάλλον τον Οκτώβριο». 
«Πώς σας φάνηκε;» 
«Ήταν πολύ στενοχωρημένη, δεν το έδειχνε όμως». (Γέλια στο 

ακροατήριο). 
«Ποια ήταν η συμπεριφορά του κρατουμένου μετά τον φόνο;» 
«Φαινόταν πάντα πολύ σκυθρωπός και λυπημένος». 
Εξεταζόμενη από τον δικηγόρο του κατηγορουμένου: «Αληθεύει ότι ο 

κρατούμενος νοίκιαζε κάποτε την κρεβατοκάμαρα του κυρίου Κόνσταντ και 
του την έδωσε για να μπορεί ο κύριος Κόνσταντ να έχει στη διάθεσή του τα 
δύο δωμάτια του ιδίου ορόφου;» 

«Ναι, αλλά δεν πλήρωνε και πολύ». 
«Και, τον καιρό που νοίκιαζε την μπροστινή κρεβατοκάμαρα, αληθεύει ότι 

ο κρατούμενος έχασε το κλειδί του και έβγαλε άλλο;» 
«Αλήθεια είναι. Ήταν πολύ απρόσεκτος». 
«Ξέρετε για ποιο θέμα συζήτησαν ο κρατούμενος και ο κύριος Κόνσταντ το 

βράδυ της τρίτης Δεκεμβρίου;» 
«Όχι, δεν μπορούσα να ακούσω». 
«Τότε, πώς ξέρετε ότι καυγάδιζαν;» 
«Μιλούσαν πολύ δυνατά». 
Σερ Τσαρλς Μπράουν-Χάρλαντ, Β.Σ. (έντονα): «Κι εγώ σας μιλάω δυνατά 

τώρα. Θα λέγατε ότι καυγάδιζα;» 
«Θέλει δύο για να γίνει καυγάς». (Γέλια στο ακροατήριο). 
«Κατά τη γνώμη σας, ο κρατούμενος ήταν από αυτούς που θα μπορούσαν 

να διαπράξουν φόνο;» 
«Όχι, ούτε που θα το μάντευα ότι αυτός το έκανε». 
«Σας έδινε πάντα την εντύπωση ότι ήταν ένας απόλυτος κύριος;» 
«Όχι, λόρδε μου. Ήξερα ότι ήταν ένας απλός στοιχειοθέτης». 



Το μεγάλο μυστήριο του Μπόου         99 
_______________________________________________________________________________________________________________________________________________________________________________________________________________ 

 

 

«Λέτε ότι ο κρατούμενος έδειχνε μελαγχολικός από τότε που έγινε ο φόνος. 
Μήπως αυτό οφειλόταν στην εξαφάνιση της αγαπημένης του;» 

«Όχι, μάλλον θα χαιρόταν που την ξεφορτώθηκε». 
«Τότε, δεν θα ζήλευε αν ο κύριος Κόνσταντ τού την έπαιρνε από τα χέρια;» 

(Αίσθηση στο ακροατήριο). 
«Οι άντρες είναι μονοφαγάδες». 
«Ας αφήσουμε στην άκρη τους άντρες, κυρία Ντράμπνταμπ. Ο κρατούμενος 

έπαψε να ενδιαφέρεται για τη δεσποινίδα Ντάιμοντ;» 
«Δεν μου έμοιαζε να τη σκέφτεται, λόρδε μου. Όταν έβλεπε γράμμα με το 

γραφικό της χαρακτήρα μέσα στα άλλα που έπαιρνε, το πέταγε στην άκρη 
μέχρι να ανοίξει όλα τα υπόλοιπα». 

Μπράουν-Χάρλαντ, Β.Σ. (με έναν θριαμβευτικό τόνο στη φωνή): «Σας 
ευχαριστώ, κυρία Ντράμπνταμπ. Μπορείτε να καθίσετε». 

Σπίγκοτ, Β.Σ.: «Μια στιγμή, κυρία Ντράμπνταμπ. Λέτε ότι ο κρατούμενος 
έπαψε να ενδιαφέρεται για τη δεσποινίδα Ντάιμοντ. Μήπως σαν αποτέλεσμα 
του ότι υποπτευόταν για κάποιο διάστημα ότι αυτή διατηρούσε σχέσεις με τον 
κύριο Κόνσταντ;» 

Δικαστής: «Η ερώτηση δεν είναι δίκαιη». 
Σπίγκοτ, Β.Σ.: «Μου αρκεί, ευχαριστώ κυρία Ντράμπνταμπ». 
Μπράουν-Χάρλαντ, Β.Σ.: «Όχι, μία ερώτηση ακόμη, κυρία Ντράμπνταμπ. 

Παρατηρήσατε ποτέ σας κάτι -ας πούμε όταν η δεσποινίς Ντάιμοντ ερχόταν 
στο σπίτι σας- που να σας κάνει να υποπτευθείτε οτιδήποτε ανάμεσα στον 
κύριο Κόνσταντ και την αγαπημένη του κρατουμένου;» 

«Τον συνάντησε μια φορά που ο κύριος Μορτλέικ δεν ήταν στο σπίτι». 
(Αίσθηση στο ακροατήριο». 

«Πού τον συνάντησε;» 
«Στον διάδρομο. Έβγαινε όταν αυτή χτύπησε την πόρτα και της άνοιξε». 

(Θυμηδία στο ακροατήριο). 
«Δεν ακούσατε τι είπαν;» 
«Δεν κρυφακούω εγώ. Μίλησαν φιλικά και μετά έφυγαν μαζί». 
Κατόπιν κλήθηκε ο κύριος Τζορτζ Γκρόντμαν και επανέλαβε την κατάθεση 

που είχε δώσει στην προκαταρκτική έρευνα. Στην εξέταση από τον δικηγόρο 
του κατηγορουμένου, κατέθεσε για τη θερμή φιλία ανάμεσα στον κύριο 
Κόνσταντ και τον κρατούμενο. Γνώριζε ελάχιστα πράγματα για τη δεσποινίδα 
Ντάιμοντ, μια και την είχε δει πολύ λίγο. Ο κρατούμενος ποτέ δεν του είχε 
μιλήσει επί μακρόν για αυτήν. Δεν πίστευε ότι απασχολούσε ιδιαίτερα τις 
σκέψεις του. Φυσικά και ο κρατούμενος ήταν καταθλιμμένος από τον θάνατο 



100            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

του φίλου του. Εκτός όλων των άλλων, ήταν εξαντλημένος από τη δουλειά. Ο 
μάρτυρας είχε σε εκτίμηση τον χαρακτήρα του Μορτλέικ. Δεν μπορούσε να 
πιστέψει ότι ο Κόνσταντ είχε ανάρμοστες σχέσεις οποιουδήποτε τύπου με τη 
μελλοντική σύζυγο του φίλου του. Η μαρτυρία του Γκρόντμαν έκανε πολύ 
ευνοϊκή εντύπωση στο ένορκο σώμα, ο κρατούμενος έδειξε ευγνώμων, και η 
κατηγορούσα αρχή μετάνιωσε που ήταν απαραίτητο να καλέσει τον 
συγκεκριμένο μάρτυρα.  

Ο επιθεωρητής Χάουλετ και ο αρχιφύλακας Ράνιμιντ επανέλαβαν επίσης 
τις μαρτυρικές τους καταθέσεις. Ο γιατρός Ρόμπινσον, αστυνομικός 
χειρούργος, επίσης έδωσε τη μαρτυρία του σχετικά με τη φύση της πληγής και 
την πλησιέστερη ώρα θανάτου. Αυτή τη φορά όμως η εξέτασή του ήταν πιο 
εξονυχιστική. Δεν επιθυμούσε να δεσμευτεί σχετικά με τον προσδιορισμό του 
χρόνου σε μία ή δύο ώρες. Πίστευε ότι η ζωή είχε εγκαταλείψει το σώμα του 
εκλιπόντος δύο ή τρεις ώρες πριν τη δική του άφιξη, οπότε η πράξη είχε 
συντελεστεί μεταξύ επτά και οκτώ. Μετά από κάποια ήπια πίεση από τον 
κατήγορο, παραδέχτηκε ότι μπορεί και να ήταν ανάμεσα στις έξη και τις επτά. 
Εξεταζόμενος από την Υπεράσπιση, προσάρμοσε τη μαρτυρία του στο 
τελευταίο χρονικό διάστημα.  

Συμπληρωματικές μαρτυρίες από ειδικούς της ιατρικής αποδείχτηκαν τόσο 
αμφίβολες και αβέβαιες, ώστε δόθηκε η εντύπωση ότι το δικαστήριο 
περιορίστηκε στην κατάθεση του πρώτου μάρτυρα. Προφανώς υπήρχε μια 
γενική συμφωνία ότι τα στοιχεία για τον προσδιορισμό της ώρας ενός 
οποιουδήποτε θανάτου ήταν αρκετά πολύπλοκα και μεταβλητά, ώστε να 
μπορούν να οδηγήσουν σε ασφαλές συμπέρασμα. Κι αυτό γιατί η νεκρική 
ακαμψία και άλλα συμπτώματα συνέβαιναν σε διαφορετικά χρονικά 
διαστήματα σε διαφορετικά πρόσωπα. Όλοι συμφωνούσαν ότι ο θάνατος από 
μια τέτοια πληγή πρακτικά θα έπρεπε να είναι ακαριαίος και η θεωρία της 
αυτοκτονίας απορρίφθηκε εξάπαντος. Στο σύνολό της, η ιατρική μαρτυρία 
έτεινε στο να προσδιορίσει την ώρα του θανάτου, πιθανότερα, ανάμεσα στις 
έξη και τις οκτώ και μισή. Η Κατηγορούσα αρχή προσπάθησε να πάει πιο πίσω 
τον χρόνο του θανάτου, όσο πιο νωρίς ήταν δυνατόν, γύρω στις πέντε και 
μισή. Η Υπεράσπιση εξάντλησε τις δυνάμεις της προσπαθώντας να πείσει τους 
ειδικούς να μη μετακινηθούν από το συμπέρασμα ότι ο θάνατος ήταν 
αδύνατον να έχει συμβεί πριν από τις επτά. Κατά τα φαινόμενα η 
Κατηγορούσα αρχή θα έδινε σκληρή μάχη για την πρότασή της, ότι δηλαδή ο 
Μορτλέικ είχε διαπράξει το έγκλημα στο χρονικό διάστημα ανάμεσα στις 
αναχωρήσεις του πρώτου και του δεύτερου τρένου για το Λίβερπουλ. Από την 



Το μεγάλο μυστήριο του Μπόου         101 
_______________________________________________________________________________________________________________________________________________________________________________________________________________ 

 

 

άλλη, η Υπεράσπιση θα έδινε σκληρή μάχη για να στηρίξει την υπόθεση ότι ο 
κρατούμενος είχε ταξιδέψει με το δεύτερο τρένο, που έφευγε από τον σταθμό 
του Γιούστον στις επτά και τέταρτο, οπότε δεν υπήρχε κανένα χρονικό 
περιθώριο για τη διαδρομή από το Μπόου μέχρι το Γιούστον. Ήταν μια 
συναρπαστική μάχη. Μέχρι στιγμής οι αντίπαλες δυνάμεις φαινόντουσαν να 
βρίσκονται σε ισοπαλία. Οι μαρτυρίες ήταν τόσο υπέρ όσο και κατά του 
κρατουμένου. Όμως όλοι ήξεραν ότι τα χειρότερα έπονταν.  

«Να κληθεί ο Έντουαρντ Γουίμπ». 
Η ιστορία που είχε να πει ο Έντουαρντ Γουίμπ ξεκίνησε αρκετά βαρετά με 

γεγονότα που είχαν ακουστεί ξανά και ξανά. Επιτέλους όμως ήρθαν τα νέα 
στοιχεία.  

«Λόγω του ότι είχατε υποψίες, μετακομίσατε μεταμφιεσμένος στα δωμάτια 
του εκλιπόντος κυρίου Κόνσταντ;» 

«Ναι, το έκανα στην αρχή του χρόνου. Οι υποψίες μου ως προς τους 
ενοίκους του αριθμού 11 της οδού Γκλόβερ αυξάνονταν σταδιακά, κι έτσι 
αποφάσισα να τις επιβεβαιώσω ή να τις διαψεύσω μια για πάντα». 

«Θέλετε να ενημερώσετε τους ενόρκους για το τι ακολούθησε;» 
«Κάθε φορά που ο κρατούμενος έλειπε από το δωμάτιό του τη νύχτα, το 

ερευνούσα. Βρήκα το κλειδί της κρεβατοκάμαρας του κυρίου Κόνσταντ 
παραχωμένο στα πλάγια του δερμάτινου καναπέ του κρατουμένου. Βρήκα 
αυτό που υποθέτω ότι είναι το γράμμα που έλαβε στις 3 Δεκεμβρίου, ανάμεσα 
στις σελίδες ενός οδηγού του Μπράντσοου* κάτω από τον ίδιο καναπέ. Βρήκα 
και δύο ξυράφια». 

Ο κύριος Σπίγκοτ, Β.Σ. είπε: «Το κλειδί το αναγνώρισε ήδη η κυρία 
Ντράμπνταμπ. Όσο για το γράμμα, προτείνω να διαβαστεί τώρα». 

Το γράμμα δεν είχε ημερομηνία και έλεγε τα ακόλουθα: 
“Αγαπητέ Τομ -σου γράφω για να σε αποχαιρετίσω. Είναι το καλύτερο και 

για τους δυο μας. Πηγαίνω μακριά, αγαπημένε. Μη με αναζητήσεις, είναι 
μάταιο. Πες ότι με κατάπιε η θάλασσα και μείνε βέβαιος ότι θέλω να σε 
γλυτώσω από κάθε μελλοντική ντροπή και ταπείνωση, γι’ αυτό φεύγω μακριά 
σου και μακριά από κάθε γλυκιά στιγμή της ζωής. Καλέ μου, δεν υπάρχει 
άλλος δρόμος. Το νιώθω ότι τώρα πια δεν θα μπορούσες να με παντρευτείς. 
Μήνες το ένιωθα. Αγαπημένε Τομ, θα καταλάβεις τι εννοώ. Πρέπει να κοιτάμε 
κατάματα τα γεγονότα. Ελπίζω να μείνεις για πάντα φίλος με τον κύριο 
Κόνσταντ. Σε αποχαιρετώ, αγαπημένε. Ο Θεός να σε έχει καλά! Να είσαι πάντα 

                                                
* Σ.Τ.Μ. Οδηγός δρομολογίων τρένων. 



102            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ευτυχισμένος και μακάρι να βρεις μια σύζυγο πιο άξια από εμένα. Ίσως όταν 
θα είσαι μεγάλος, πλούσιος και διάσημος, όπως το αξίζεις, ίσως θυμάσαι πού 
και πού κάποια που, όσο ανάξιά σου κι αν ήταν κι όσα ελαττώματα κι αν είχε, 
τουλάχιστον θα σε αγαπάει μέχρι τέλους. Δική σου μέχρι τον θάνατο,  

Τζέσι” 
 
Μέχρι να τελειώσει η ανάγνωση του γράμματος, πολλοί γηραιοί κύριοι, με 

περούκες και μη, παρατηρήθηκαν να σκουπίζουν τα γυαλιά τους. Η εξέταση 
του κυρίου Γουίμπ συνεχίστηκε.  

«Αφού ανακαλύψατε όλα αυτά, τι κάνατε;» 
«Έκανα έρευνες σχετικά με τη δεσποινίδα Ντάιμοντ και βρήκα ότι ο κύριος 

Κόνσταντ την είχε επισκεφτεί μια δυο φορές σε απογευματινές ώρες. Υπέθεσα 
ότι θα έβρισκα κάποια ίχνη οικονομικής σύνδεσης. Η οικογένεια του κυρίου 
Κόνσταντ μού επέτρεψε να επιθεωρήσω το βιβλιάριό του, και βρήκα ένα τσεκ 
που πλήρωνε το ποσό των 25 λιρών στο όνομα της δεσποινίδος Ντάιμοντ. 
Έπειτα από έρευνά μου στην τράπεζα, βρήκα ότι εισπράχτηκε στις 12 
Νοεμβρίου του προηγουμένου χρόνου. Και μετά αιτήθηκα εντάλματος για τον 
κρατούμενο». 

Εξεταζόμενος κατ’ αντιπαράσταση: «Υπονοείτε ότι ο κρατούμενος άνοιξε 
την κρεβατοκάμαρα του κυρίου Κόνσταντ με το κλειδί που βρήκατε;» 

«Βεβαίως». 
Μπράουν-Χάρλαντ, Β.Σ. (με σαρκασμό): «Και κλείδωσε με το ίδιο κλειδί την 

πόρτα από τη μέσα μεριά της φεύγοντας;» 
«Βεβαίως». 
«Θα είχατε την καλοσύνη να μας εξηγήσετε πώς έκανε αυτό το κόλπο;» 
«Δεν το έκανε. (Γέλια στο ακροατήριο). Ο κρατούμενος μάλλον κλείδωσε 

την πόρτα απ’ έξω. Αυτοί που την έσπασαν φυσικά και υπέθεσαν ότι ήταν 
κλειδωμένη από τη μέσα μεριά όταν βρήκαν μέσα το κλειδί. Το κλειδί, 
σύμφωνα με αυτή τη θεωρία, θα βρισκόταν στο πάτωμα, αφού η πόρτα δεν θα 
μπορούσε να κλειδωθεί από την εξωτερική μεριά αν το κλειδί ήταν πάνω 
στην κλειδαριά. Φυσικά αυτοί που θα έμπαιναν πρώτοι στο δωμάτιο θα 
υπέθεταν ότι το κλειδί έπεσε στο πάτωμα με το που έσπασαν την πόρτα. Ή ότι 
κρεμόταν πολύ χαλαρά από την κλειδαριά, άρα ένα κλειδί από την εξωτερική 
μεριά θα μπορούσε να περιστραφεί, οπότε και σε αυτή την περίπτωση 
προφανώς το κλειδί θα έπεφτε στο έδαφος». 



Το μεγάλο μυστήριο του Μπόου         103 
_______________________________________________________________________________________________________________________________________________________________________________________________________________ 

 

 

«Πράγματι. Πολύ έξυπνο. Και μήπως μπορείτε να μας εξηγήσετε επίσης πώς 
ο κρατούμενος κατάφερε να βάλει τον εσωτερικό σύρτη της πόρτας ενώ 
βρισκόταν απ’ έξω;» 

«Μπορώ. (Εκ νέου αίσθηση στο ακροατήριο). Μόνο ένας δυνατός τρόπος 
υπάρχει, κι αυτός ήταν φυσικά μια οπτική απάτη. Αν κάποιος θα ήθελε μια 
κλειδωμένη πόρτα να δείχνει και αμπαρωμένη, το μόνο που θα χρειαζόταν να 
κάνει θα ήταν, όσο βρισκόταν στο δωμάτιο, να έστρεφε τον μηχανισμό του 
σύρτη αντίθετα από την κάσα της πόρτας. Ο μηχανισμός του σύρτη στο 
δωμάτιο του κυρίου Κόνσταντ δούλευε κάθετα. Όταν η κούρμπα 
απομακρυνόταν, έμενε απλά πάνω στον πείρο του σύρτη αντί να τον στηρίζει 
ή να τον κρατάει σταθερό. Σε περίπτωση που κάποιος έσπαγε την πόρτα και 
έβρισκε τον κούρμπα πάνω στον πείρο, μακριά από την κάσα της πόρτας, 
φυσικά θα υπέθετε ότι η δική του κίνηση τα απομάκρυνε, χωρίς ποτέ να 
φανταστεί ότι βρισκόντουσαν σε αυτή τη θέση από πριν». (Χειροκρότημα στο 
ακροατήριο, που όμως περιορίστηκε αμέσως από τους κλητήρες). Ο συνήγορος 
της υπεράσπισης αισθάνθηκε ότι είχε παγιδευτεί στην προσπάθειά του να 
ειρωνευτεί τον φοβερό αστυνομικό. Ο Γκρόντμαν έγινε πράσινος από τη 
ζήλεια του. Αυτό δεν το είχε σκεφτεί.  

Η κυρία Ντράμπνταμπ, ο Γκρόντμαν, ο Επιθεωρητής Χάουλετ και ο 
Αρχιφύλακας Ράνιμιντ κλήθηκαν εκ νέου και εξετάστηκαν από τον 
ντροπιασμένο Σερ Τσαρλς Μπράουν-Χάρλαντ σχετικά με την ακριβή 
κατάσταση της κλειδαριάς και του σύρτη και της θέσης του κλειδιού. 
Αποδείχτηκε ότι ήταν όπως είπε ο Γουίμπ. Οι μάρτυρες ήταν τόσο πεπεισμένοι 
ότι η πόρτα ήταν ήδη κλειδωμένη και ασφαλισμένη από την εσωτερική μεριά 
όταν παραβιάστηκε, ώστε ήταν κάπως ασαφείς ως προς τις λεπτομέρειες. Η 
ζημιά είχε πλέον αποκατασταθεί, οπότε το μόνο θέμα που ετίθετο ήταν η 
ακριβής παρατήρηση της προηγούμενης κατάστασης. Ο επιθεωρητής και ο 
αρχιφύλακας κατέθεσαν ότι το κλειδί ήταν στην κλειδαριά όταν το είδαν, 
παρά το ότι όλος ο μηχανισμός του σύρτη και η υποδοχή του είχαν σπάσει. Δεν 
ήταν σε θέση να πουν κατά πόσον η θεωρία του Γουίμπ ήταν απίθανη παρά 
αποδέχτηκαν ότι ήταν αρκετά πιθανό να είχε απομακρυνθεί σε προηγούμενο 
χρόνο η κούρμπα του μηχανισμού του σύρτη. Η κυρία Ντράμπνταμπ δεν 
μπορούσε να δώσει μια ακριβή κατάθεση για τέτοιες μικρολεπτομέρειες μια 
και είχε απορροφηθεί άμεσα από το φρικτό θέαμα του πτώματος. Μόνο ο 
Γκρόντμαν ήταν βέβαιος ότι το κλειδί ήταν στην πόρτα όταν την παραβίασε. 
Όχι, δεν θυμόταν να το είχε μαζέψει από το πάτωμα και να το είχε βάλει στην 
κλειδαριά. Και ήταν σίγουρος ότι η κούρμπα του μηχανισμού του σύρτη δεν 



104            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

είχε σπάσει, καθώς, στην προσπάθειά του να τραντάξει την πάνω μεριά της 
πόρτας, συνάντησε αντίσταση.  

Η Κατηγορούσα αρχή: «Λόγω της σχετικής ευκολίας με την οποία η πόρτα 
υποχώρησε μετά τη δική σας παρέμβαση, δεν νομίζετε ότι είναι πολύ πιθανό ο 
πείρος του σύρτη να βρισκόταν στην κούρμπα του, αλλά αυτή να μην ήταν 
στη σταθερή της θέση, αλλά να είχε αποσπαστεί από το ξύλο της κάσας;» 

«Η πόρτα δεν υποχώρησε τόσο εύκολα». 
«Θα πρέπει να διαθέτετε Ηράκλεια δύναμη». 
«Όχι ακριβώς. Ο σύρτης ήταν παλιός και το ξύλο της πόρτας φθαρμένο. Η 

κλειδαριά ήταν καινούρια και χαμηλής ποιότητας. Βέβαια, ήμουν πάντα 
δυνατός». 

«Πολύ καλά, κύριε Γκρόντμαν. Ελπίζω να μην εμφανιστείτε ποτέ σε 
βαριετέ». (Γέλια στην αίθουσα). 

Η σπιτονοικοκυρά της Τζέσι Ντάιμοντ ήταν η επόμενη μάρτυρας της 
κατηγορούσας αρχής. Επιβεβαίωσε την κατάθεση του Γουίμπ σχετικά με τις 
σποραδικές επισκέψεις του Κόνσταντ και διηγήθηκε πώς η κοπέλα 
στρατολογήθηκε από τον νεκρό ανθρωπιστή ως συνεργάτης σε κάποια από τα 
εγχειρήματά του. Το πιο αποκαλυπτικό όμως σημείο της μαρτυρικής της 
κατάθεσης της ήταν η ιστορία του πώς, αργά τη νύχτα της τρίτης Δεκεμβρίου, 
ο κρατούμενος κατέφθασε στο σπίτι της και της έκανε επίμονες ερωτήσεις για 
το πού βρισκόταν η αγαπημένη του. Είπε ότι είχε μόλις λάβει ένα μυστηριώδες 
γράμμα από τη δεσποινίδα Ντάιμοντ, που έγραφε ότι είχε φύγει. Η 
σπιτονοικοκυρά απάντησε ότι αυτό θα μπορούσε να του το είχε πει καιρό πριν, 
μια και η αχάριστη νοικάρισσά της είχε εξαφανιστεί εδώ και τρεις εβδομάδες 
χωρίς να αφήσει ίχνη πίσω της. Σε απάντηση στον αγενή θυμό και στην 
απρέπειά του, του είπε ότι του άξιζε, γιατί θα έπρεπε να την προσέχει 
περισσότερο και να μη λείπει μακριά της τόσον καιρό. Του υπενθύμισε ότι 
“υπήρχαν κι αλλού πορτοκαλιές που έκαναν πορτοκάλια” και ότι μια κοπέλα 
με τα θέλγητρα που διέθετε η Τζέσι δεν χρειαζόταν να μαραζώνει (όπως 
έκανε), επειδή αυτός δεν την εκτιμούσε. Τότε εκείνος την αποκάλεσε ψεύτρα 
και έφυγε, και αυτή ευχήθηκε να μην ξαναδεί τη μούρη του, αν και δεν της 
προκάλεσε έκπληξη που τον έβλεπε καθισμένο στο εδώλιο.  

Ο κύριος Φιτζτζέιμς Μοντγκόμερυ, τραπεζικός υπάλληλος, θυμήθηκε ότι 
πλήρωσε το τσεκ που του προσκομίστηκε. Φυσικά και θα το θυμόταν, μια και 
είχε πληρώσει τα χρήματα σε μια πολύ χαριτωμένη κοπέλα. Του ζήτησε όλο 
το ποσό σε χρυσές λίρες. Σε αυτό το σημείο διακόπηκε η συνεδρίαση. 



Το μεγάλο μυστήριο του Μπόου         105 
_______________________________________________________________________________________________________________________________________________________________________________________________________________ 

 

 

Ο Ντένζιλ Κάντερκοτ ήταν ο πρώτος μάρτυρας που κλήθηκε από την 
κατηγορούσα αρχή, όταν η συνεδρίαση συνεχίστηκε. Πιεζόμενος σχετικά με το 
αν είχε πει στον κύριο Γουίμπ ότι είχε ακούσει τον κρατούμενο να κατηγορεί 
τον Κόνσταντ, δεν ήταν σε θέση να το βεβαιώσει. Δεν είχε ακούσει κάτι που να 
δείχνει ότι όντως ο κρατούμενος τον κατηγορούσε. Ίσως και να έδωσε 
λανθασμένη εντύπωση στον κύριο Γουίμπ, αλλά έτσι κι αλλιώς ο κύριος 
Γουίμπ έπαιρνε τα πάντα τόσο πεζά στην κυριολεξία. (Γέλια στο ακροατήριο). 
Ο κύριος Κρόουλ τού είχε πει κάτι αντίστοιχο. Εξεταζόμενος από την 
Υπεράσπιση, είπε ότι η Τζέσι Ντάιμοντ ήταν ένα σπάνιο πνεύμα και ότι πάντα 
του θύμιζε την Ιωάννα της Λωρραίνης.  

Ο κύριος Κρόουλ, κληθείς, εμφανίστηκε υπερβολικά ταραγμένος. Αρνήθηκε 
να ορκιστεί και πληροφόρησε το δικαστήριο ότι η Βίβλος ήταν μια αδυναμία. 
Δεν θα μπορούσε να ορκιστεί σε κάτι τόσο αυτοαναιρούμενο. Αντί όρκου, θα 
έκανε επιβεβαίωση της κατάθεσης. Δεν θα μπορούσε να αρνηθεί -αν και 
φαινόταν ότι πολύ θα το ήθελε- ότι ο κρατούμενος είχε δείξει στην αρχή 
κάποια δυσπιστία απέναντι στον κύριο Κόνσταντ, ήταν όμως σίγουρος ότι 
αυτή η εντύπωση του είχε περάσει γρήγορα. Ναι, ήταν πολύ φίλος με τον 
κρατούμενο, δεν μπορούσε όμως να αντιληφθεί για ποιο λόγο αυτό επηρέαζε 
την αξιοπιστία της κατάθεσης, εφόσον δεν είχε ορκιστεί. Βέβαια ο 
κρατούμενος έδειχνε μάλλον καταθλιμμένος όταν τον είδε την ημέρα της 
αργίας μετά τα Χριστούγεννα, αλλά ήταν σε αυτή την κατάσταση από τις 
υπερωρίες που έκανε δουλεύοντας για χάρη του λαού και της πάταξης των 
παθών.  

Αρκετοί ακόμα γνωστοί του κρατουμένου έδωσαν λίγο έως πολύ 
απρόθυμες καταθέσεις ως προς την πρώην προκατάληψη του κρατουμένου 
έναντι του μη επαγγελματία αντιπάλου καθοδηγητή των εργατών. Είχε 
εκφράσει τη δυσαρέσκειά του έντονα και με πικρία. Η Κατηγορούσα αρχή 
εμφάνισε επίσης μια αφίσα που ανακοίνωνε ότι ο κρατούμενος θα προέδρευε 
σε ένα μεγάλο συνέδριο υπαλλήλων στις 4 Δεκεμβρίου. Ούτε εμφανίστηκε στο 
συνέδριο ούτε και έδωσε κάποια εξήγηση για την απουσία του. Τέλος, υπήρχε 
η μαρτυρία των αστυνομικών που τον συνέλαβαν αρχικά στις αποβάθρες του 
Λίβερπουλ λόγω της ύποπτης συμπεριφοράς του. Και με αυτό ολοκληρώθηκε 
η διαδικασία για την κατηγορούσα αρχή.  

Ο Σερ Τσαρλς Μπράουν-Χάρλαντ, Β.Σ., σηκώθηκε με κομπασμό και 
θροΐζοντας τη μεταξωτή του τήβεννο και ξεκίνησε την έκθεση της εκδοχής 
της υπεράσπισης. Είπε ότι δεν σκόπευε να καλέσει μάρτυρες. Οι υποθέσεις της 
κατηγορούσας αρχής ήταν τόσο παιδαριώδεις και ασήμαντες και τόσο 



106            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

εξαρτώμενες από ένα κουβάρι αλληλεξαρτώμενων πιθανοτήτων, ώστε 
διαλυόντουσαν στη στιγμή. Ο χαρακτήρας του κρατουμένου ήταν 
αψεγάδιαστα ακέραιος, η τελευταία του δημόσια εμφάνιση είχε λάβει χώρα 
στην ίδια εξέδρα με τον κύριο Γκλαντστόουν και η τιμιότητα και τα υψηλά 
του φρονήματα μπορούσαν να βεβαιωθούν από υψηλά ιστάμενες πολιτικές 
προσωπικότητες. Οι κινήσεις του ήταν αιτιολογημένες κάθε ώρα και στιγμή -
ακόμα και αυτές που η κατηγορούσα αρχή τού καταλόγισε ότι δεν μπορούσαν 
να αποδειχτούν χειροπιαστά. Του καταλόγισε επίσης υπεράνθρωπη 
εφευρετικότητα και διαβολική πανουργία, χωρίς όμως ο κρατούμενος να έχει 
δείξει κάτι αντίστοιχο. Έγιναν υποθέσεις επί υποθέσεων, ακριβώς όπως στον 
παλιό μύθο της Ανατολής, όπου η γη στηριζόταν στον ελέφαντα και ο 
ελέφαντας στη χελώνα. Πάντως, θα άξιζε να επισημανθεί ότι θα ήταν 
τουλάχιστον αρκετά πιθανό να μην συνέβη πριν τις επτά το πρωί ο θάνατος 
του κυρίου Κόνσταντ, και εφόσον ο κρατούμενος αναχώρησε από τον σταθμό 
του Γιούστον στις 7.15 π. μ., δεν θα μπορούσε να έχει κάνει τη διαδρομή από 
το Μπόου και να βρίσκεται εκεί στην ώρα του. Καθώς επίσης είναι άξιο 
επισήμανσης ότι ήταν σχεδόν αδύνατον για τον κρατούμενο, ο οποίος 
μπορούσε να αποδείξει ότι βρισκόταν στον σταθμό του Γιούστον στις 5.25 προ 
μεσημβρίας, να ταξιδέψει προς και από την οδό Γκλόβερ και να διαπράξει το 
έγκλημα, και όλα αυτά σε λιγότερο από δύο ώρες. «Τα πραγματικά γεγονότα» 
είπε μεγαλόπρεπα ο Σερ Τσαρλς «είναι πολύ απλά. Ο κρατούμενος, εν μέρει 
λόγω εργασιακού φόρτου εν μέρει λόγω (χωρίς πρόθεση να το κρύψει) 
ανθρώπινης φιλοδοξίας, είχε αρχίσει να παραμελεί τη δεσποινίδα Ντάιμοντ, 
με την οποία είχε αρραβωνιαστεί και σκόπευε να παντρευτεί. Δεν ήταν παρά 
ένας άνθρωπος, και το κεφάλι του είχε πάρει λίγο αέρα όσο μεγάλωνε η αξία 
του. Όπως και να έχει, κατά βάθος ήταν πολύ δεμένος με την δεσποινίδα 
Ντάιμοντ. Αυτή όμως φαίνεται ότι κατέληξε αυθαίρετα στο συμπέρασμα ότι 
εκείνος είχε πάψει να την αγαπάει, ότι δεν του άξιζε, καθώς η μόρφωσή της 
δεν ήταν ικανή να την κάνει να σταθεί δίπλα του ισάξια στις νέες σφαίρες που 
αυτός ανέβαινε, ότι, εν συντομία, ήταν εμπόδιο στη σταδιοδρομία του. Και 
επειδή ήταν, κατά γενική παραδοχή, μια κοπέλα με αξιοσημείωτη θέληση, 
αποφάσισε να κόψει τον Γόρδιο δεσμό φεύγοντας από το Λονδίνο, καθώς είχε 
τον φόβο ότι η ευσυνειδησία του αρραβωνιαστικού της θα τον οδηγούσε στο 
να θυσιάσει τον εαυτό του για χάρη της. Ίσως φοβόταν και τη δική της 
αδυναμία, οπότε και οριστικοποίησε τον αποχωρισμό τους και διατήρησε ένα 
μυστήριο ως προς το πού κατέφυγε. Κάποιοι πρότειναν μια εκδοχή που σύρει 
ένα έντιμο όνομα στον βούρκο, μια εκδοχή τόσο περιττή που απλά και μόνο 



Το μεγάλο μυστήριο του Μπόου         107 
_______________________________________________________________________________________________________________________________________________________________________________________________________________ 

 

 

θα την αναφέρω. Ότι ο Άρθουρ Κόνσταντ θα μπορούσε να αποπλανήσει ή θα 
είχε ανάρμοστες σχέσεις με την αρραβωνιαστικιά του φίλου του είναι μια 
υπόθεση που διαψεύδουν οι βίοι αμφοτέρων. Πριν εγκαταλείψει το Λονδίνο -
ή την Αγγλία- η δεσποινίς Ντάιμοντ έγραψε στη θεία της στο Ντέβονπορτ -τη 
μόνη συγγενή της στη χώρα- για να της ζητήσει ως μεγάλη χάρη να 
προωθήσει το γράμμα που θα της έστελνε στον τελικό προορισμό του, δηλαδή 
στον κρατούμενο, μόνο όταν θα είχαν πλέον περάσει δεκαπέντε μέρες από τη 
μέρα που το είχε παραλάβει. Η θεία υπάκουσε χωρίς καμία επιφύλαξη. Και 
αυτό ήταν το γράμμα που έπεσε ως κεραυνός πάνω στον κρατούμενο τη νύχτα 
της τρίτης Δεκεμβρίου. Η αγάπη που ένιωθε για αυτήν παλαιότερα τον 
συνεπήρε ξανά και ένιωσε μομφή για τον εαυτό του και συμπόνια για το 
φτωχό κορίτσι. Το γράμμα ήταν δυσοίωνο. Μπορεί και να σκόπευε να βάλει 
τέρμα στη ζωή της. Η πρώτη του σκέψη ήταν να τρέξει στον φίλο του τον 
Κόνσταντ, να ζητήσει τη συμβουλή του. Ίσως ο Κόνσταντ γνώριζε κάτι για 
την υπόθεση. Ο κρατούμενος ήξερε ότι οι δυο τους είχαν επικοινωνία. Είναι 
πιθανόν -αξιότιμε δικαστά και κύριοι ένορκοι, δεν επιθυμώ να ακολουθήσω 
τις μεθόδους των κατηγόρων αναφερόμενος σε γεγονότα και έτσι λέω ότι 
είναι πιθανόν- ότι ο κύριος Κόνσταντ την προμήθευσε με τις 25 λίρες, για να 
μπορέσει να φύγει από τη χώρα. Της φέρθηκε ως αδελφός, ίσως και να έδρασε 
απερίσκεπτα κάνοντάς της επίσκεψη, αν και κανείς τους δεν είχε κακό κατά 
νου. Είναι πιθανόν να την ενθάρρυνε στην αυταπάρνησή της και τα 
αλτρουιστικά της οράματα, ίσως και χωρίς να γνωρίζει τον ακριβή στόχο 
τους, γιατί μήπως δεν είναι αυτός που γράφει στο τελευταίο του γράμμα για 
τους εκλεπτυσμένους γυναικείους χαρακτήρες που συναντούσε και την καλή 
επίδραση που είχε σε μεμονωμένες ανθρώπινες ψυχές; Παρά ταύτα, αυτό είναι 
κάτι που δεν μπορούμε πλέον να γνωρίζουμε, εκτός και αν ο εκλιπών λάβει 
τον λόγο ή η απούσα επιστρέψει. Επίσης δεν είναι απίθανο το να εμπιστεύτηκε 
το ποσό των 25 λιρών στη δεσποινίδα Ντάιμοντ για φιλανθρωπικούς σκοπούς. 
Ας επιστρέψουμε όμως στα βέβαια σημεία. Ο κρατούμενος συμβουλεύτηκε τον 
κύριο Κόνσταντ σχετικά με το γράμμα. Μετά έτρεξε στα καταλύματα της 
δεσποινίδας Ντάιμοντ στο Στέπνι Γκριν, αν και γνώριζε εκ των προτέρων ότι 
έκανε μάταιο κόπο. Το γράμμα έφερε γραμματόσημο του Ντέβονπορτ. Γνώριζε 
ότι η κοπέλα είχε μια θεία εκεί. Μπορεί και να είχε πάει να τη βρει. Δεν 
μπορούσε να στείλει τηλεγράφημα, καθώς αγνοούσε τη διεύθυνση. 
Συμβουλεύτηκε τον οδηγό του Μπράντσοου, που τελικά παραχώθηκε 
ανάμεσα σε μια στοίβα χαρτιά κάτω από τον καναπέ, κι έτσι αναγκάστηκε να 
προμηθευτεί άλλον. Ήταν απρόσεχτος και τσαπατσούλης, και το κλειδί που 



108            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

βρήκε ο κύριος Γουίμπ κάτω από τον καναπέ του θα πρέπει να ήταν από 
χρόνια εκεί, ξεχασμένο από τον καιρό που ακόμα νοίκιαζε αυτός τα δωμάτια 
τα οποία αργότερα πήρε ο κύριος Κόνσταντ. Με τον φόβο ότι θα έχανε το 
τρένο του, ούτε καν ξεντύθηκε εκείνη τη γεμάτη αναστάτωση νύχτα. Στο 
μεταξύ σκέφτηκε ότι η Τζέσι παραήταν έξυπνη, ώστε να αφήσει τόσο απτά 
ίχνη πίσω της, και έβγαλε το συμπέρασμα ότι σκόπευε να πάει στον 
παντρεμένο της αδελφό στην Αμερική και ότι είχε πάει στο Ντέβονπορτ απλά 
για να αποχαιρετήσει τη θεία της. Έτσι αποφάσισε να πάει στο Λίβερπουλ, για 
να ερευνήσει το θέμα, δίχως να χάσει χρόνο στο Ντέβονπορτ. Χωρίς να 
υποψιάζεται την καθυστέρηση στην παράδοση του γράμματος, πίστευε ότι θα 
προλάβαινε να σταματήσει τη Τζέσι ακόμα και την ώρα της επιβίβασης ή της 
μετάβασης στο πλοίο. Δυστυχώς η άμαξα πήγαινε αργά λόγω της ομίχλης, 
οπότε αυτός έχασε το πρώτο τρένο και κατόπιν έκοβε βόλτες εκεί γύρω μέσα 
στην ομίχλη παρέα με τις θλιβερές του εμμονές έως ότου έφτασε το δεύτερο 
τρένο. Στο Λίβερπουλ, η ύποπτη και ταραγμένη συμπεριφορά του οδήγησε στη 
σύντομη σύλληψή του. Από τότε η σκέψη του χαμένου κοριτσιού τον 
στοίχειωσε και τον διέλυσε. Αυτή και μόνο αυτή είναι η απλή και επαρκής 
ιστορία». Οι ικανοί μάρτυρες της υπεράσπισης ήταν, στην ουσία, ελάχιστοι. 
Είναι τόσο δύσκολο να αποδείξεις το αρνητικό. Κλήθηκε η θεία της Τζέσι, που 
επιβεβαίωσε την εκδοχή της υπεράσπισης. Κλήθηκαν οι αχθοφόροι που τον 
είδαν να φεύγει από το Γιούστον με το τρένο των 7.15 για το Λίβερπουλ, αφού 
είχε φτάσει αργά για να προλάβει αυτό των 5.15. Κλήθηκε ο αμαξάς (νούμερο 
2.138) που τον πήγε μέχρι το Γιούστον έγκαιρα, έτσι νόμιζε (ο μάρτυρας), για 
να πάρει το τρένο των 5.15 π.μ. Σε εξέταση από την κατηογορούσα αρχή, ο 
αμαξάς τα μπέρδεψε κάπως. Ρωτήθηκε γιατί, εφόσον είχε πραγματικά 
παραλάβει τον κρατούμενο από τον σιδηροδρομικό σταθμό του Μπόου γύρω 
στις 4.30, δεν μπόρεσε να προλάβει το πρώτο τρένο στο Γιούστον. Απάντησε 
ότι η ομίχλη τον ανάγκαζε να οδηγεί πιο αργά, όμως παραδέχτηκε ότι η 
καταχνιά έδινε τέτοια ορατότητα που εγγυόταν μεγαλύτερη ταχύτητα. 
Παραδέχτηκε επίσης ότι ήταν σθεναρό μέλος του σωματείου, καθώς ο 
Σπίγκοτ, Β.Σ., απέσπασε έντεχνα την ομολογία, σαν να ήταν υψίστης 
σημασίας. Τέλος, κλήθηκε μεγάλος αριθμός μαρτύρων -όλων των ειδών και 
καταστάσεων- για να καταθέσουν για τον ακέραιο χαρακτήρα του 
κρατουμένου, όπως και για την αψεγάδιαστη και ηθική ζωή του Άρθουρ 
Κόνσταντ.  

Στον καταληκτικό του λόγο την τρίτη ημέρα της δίκης, ο Σερ Τσαρλς 
επεσήμανε διεξοδικά και πειστικά τις αβάσιμες εκδοχές της κατηγορούσας 



Το μεγάλο μυστήριο του Μπόου         109 
_______________________________________________________________________________________________________________________________________________________________________________________________________________ 

 

 

αρχής, τον αριθμό των υποθετικών καταστάσεων που αυτές περιλάμβαναν 
και την κοινή τους αλληλεξάρτηση. Η κυρία Ντράμπνταμπ ήταν μια μάρτυρας 
που η κατάθεσή της θα έπρεπε να αξιολογηθεί με υπέρτατη προσοχή. Οι 
ένορκοι θα έπρεπε να λάβουν υπ’ όψιν ότι ήταν ανίκανη να ξεχωρίσει τις 
παρατηρήσεις της από τα συμπεράσματά της και πίστευε ότι ο κρατούμενος 
και ο κύριος Κόνσταντ καυγάδιζαν απλά και μόνο επειδή ήταν ταραγμένοι. 
Εξέτασε διεξοδικά τη μαρτυρία της και έδειξε ότι συμφωνούσε στο σύνολό της 
με την εκδοχή της υπεράσπισης. Ζήτησε από τους ενόρκους να λάβουν υπ’ 
όψιν ότι δεν είχε δοθεί καμία θετική κατάθεση (είτε από τους αμαξάδες είτε 
από άλλους) σχετικά με τις ποικίλες και περίπλοκες κινήσεις του 
κρατουμένου το πρωινό της τετάρτης Δεκεμβρίου, ανάμεσα στις 5.25 π.μ. και 
7.15 π.μ., και ότι η σημαντικότερη μάρτυρας της εκδοχής της κατηγορούσας 
αρχής -εννοούσε φυσικά τη δεσποινίδα Ντάιμοντ- δεν είχε βρεθεί. Ακόμα κι 
αν ήταν νεκρή και βρισκόταν το πτώμα της, αυτό ουδόλως θα υποστήριζε την 
εκδοχή της κατηγορούσας αρχής, αφού η πεποίθηση και μόνο ότι την 
εγκατάλειψε ο εραστής της, θα ήταν επαρκής εξήγηση για την αυτοκτονία της. 
Εκτός από το διφορούμενο γράμμα, κανένα στοιχείο της ατίμωσής της -πάνω 
στην οποία στηριζόταν ο κύριος όγκος της δίκης κατά του κρατουμένου- δεν 
προσκομίστηκε. Όσο για το κίνητρο της πολιτικής ζηλοφθονίας, αυτό ήταν 
ένα περαστικό σύννεφο. Οι δύο άνδρες είχαν γίνει και πάλι φίλοι. Όσο για τις 
συνθήκες του υποτιθέμενου εγκλήματος, η ιατρική μαρτυρία ήταν εξ 
ολοκλήρου υπέρ του προσδιορισμού της ώρας του θανάτου σε μετέπειτα 
χρόνο. Και ο κρατούμενος έφυγε από το Λονδίνο στις επτά και τέταρτο. Η 
θεωρία του υπνωτικού ήταν παράλογη, και όσο για τις πανέξυπνες θεωρίες 
για κλειδαριές και σύρτες, ο κύριος Γκρόντμαν, ένας ειδικευμένος 
επιστημονικός παρατηρητής, τις απαξίωσε. Προέτρεψε με σοβαρότητα τους 
ενόρκους να λάβουν υπ’ όψιν τους ότι αν καταδίκαζαν τον κρατούμενο, όχι 
μόνο θα έστελναν έναν αθώο σε έναν ατιμωτικό θάνατο με σαθρές έμμεσες 
αποδείξεις, αλλά θα στερούσαν και τους εργαζομένους της χώρας από έναν 
από τους πιο ειλικρινείς τους φίλους και τον ικανότερό τους ηγέτη.  

Το τέλος του γεμάτου ενέργεια λόγου του Σερ Τσαρλς έγινε δεκτό με ένα 
ξέφρενο χειροκρότημα.  

Ο κύριος Σπίγκοτ, Β.Σ., κλείνοντας τη διαδικασία από μέρους της 
κατηγορούσας αρχής, ζήτησε από τους ενόρκους να εκδώσουν ετυμηγορία 
κατά του κρατουμένου, καθώς ένα τόσο κακόβουλο και προμελετημένο 
έγκλημα ατίμωνε την ιστορία κάθε πολιτισμένης χώρας. Η εξυπνάδα και η 
μόρφωσή του χρησιμοποιήθηκαν μόνο για διαβολικούς σκοπούς, ενώ η φήμη 



110            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

του χρησίμευσε ως μανδύας. Όλα συνηγορούσαν υπέρ της ενοχής του 
κατηγορουμένου. Λαμβάνοντας το γράμμα της δεσποινίδας Ντάιμοντ, που του 
ανακοίνωνε την ντροπή της και (προφανώς) την πρόθεσή της να 
αυτοκτονήσει, βιάστηκε να πάει στον επάνω όροφο και να κατηγορήσει τον 
Κόνσταντ. Μετά έτρεξε στα καταλύματα της κοπέλας και βλέποντας τους 
χειρότερους φόβους του να επιβεβαιώνονται, σχεδίασε αμέσως το διαβολικά 
ευφυές σχέδιο της εκδίκησής του. Είπε στη σπιτονοικοκυρά του ότι πήγαινε 
στο Ντέβονπορτ, ώστε ακόμα και αν έκανε μια λάθος κίνηση, η αστυνομία θα 
έχανε προσωρινά τα ίχνη του. Ο πραγματικός του προορισμός ήταν το 
Λίβερπουλ, γιατί σκόπευε να φύγει από τη χώρα. Πάντως, σε περίπτωση που 
το σχέδιό του ναυαγούσε και σε αυτό το σημείο, κανόνισε ένα πανέξυπνο 
άλλοθι παίρνοντας μια άμαξα για το Γιούστον για το τρένο των 5.15 για το 
Λίβερπουλ. Ο αμαξάς δεν γνώριζε ότι δεν σκόπευε να κάνει αυτό το 
δρομολόγιο, αλλά να γυρίσει πίσω στο νούμερο 11 της οδού Γκλόβερ και να 
διαπράξει το ειδεχθές του έγκλημα προφανώς ανενόχλητος, αφού είχε 
φροντίσει να δώσει υπνωτικό στη σπιτονοικοκυρά του. Η παρουσία του στο 
Λίβερπουλ (όπου έφτασε όντως με το δεύτερο τρένο) θα επιβεβαίωνε τη 
μαρτυρία του αμαξά. Εκείνη τη νύχτα δεν ξεντύθηκε ούτε κοιμήθηκε. 
Σχεδίασε το σατανικό του σχέδιο μέχρι που το τελειοποίησε. Η ομίχλη ήρθε ως 
απρόσμενος σύμμαχος και κάλυψε τις κινήσεις του. Η ζήλεια, το πάθος, η 
επιθυμία για εκδίκηση, η δίψα για πολιτική εξουσία -όλα αυτά ήταν 
ανθρώπινα. Μπορούσαν να προκαλέσουν συμπόνια για τον εγκληματία, δεν 
μπορούσαν όμως να τον αθωώσουν.  

Ο αξιότιμος Δικαστής Κρόγκι, ανακεφαλαιώνοντας, ξεκίνησε σταθερά 
εναντίον του κρατουμένου. Επανεξετάζοντας τις μαρτυρίες, επισήμανε ότι 
εύλογες και εντέχνως συνδεδεμένες υποθέσεις δεν αποδυνάμωναν 
απαραίτητα η μία την άλλη, αφού η συμφωνία του συνόλου μάλλον 
συνηγορούσε στην αλήθεια των μερών. Εκτός τούτου, όσο οι ισχυρισμοί της 
κατηγορούσας αρχής μπορούσαν να χαρακτηριστούν υποθετικοί, άλλο τόσο οι 
ισχυρισμοί της υπεράσπισης δεν μπορούσαν να αποκλείσουν τις υποθέσεις. Το 
κλειδί, το γράμμα, η απροθυμία να επιδειχτεί το γράμμα, η φορτισμένη 
συνάντηση με τον Κόνσταντ, οι αντικρουόμενες καταθέσεις σχετικά με τον 
προορισμό του κρατουμένου, η φυγή στο Λίβερπουλ, η ψευδής ιστορία περί 
του ότι έψαχνε για “κάποιον άνδρα”, οι κατηγορίες του Κόνσταντ, όλα αυτά 
ήταν γεγονότα. Από την άλλη μεριά, υπήρχαν πολλά κενά και υποθέσεις 
στους ισχυρισμούς της υπεράσπισης. Ακόμα και με την παραδοχή του κάπως 
αμφίβολου άλλοθι της παρουσίας του κρατουμένου στο Γιούστον στις 5.25 



Το μεγάλο μυστήριο του Μπόου         111 
_______________________________________________________________________________________________________________________________________________________________________________________________________________ 

 

 

π.μ., δεν έγινε καμία προσπάθεια να αποδοθούν οι κινήσεις του ανάμεσα σε 
αυτή την ώρα και τις 7.15 π.μ. Ήταν εξίσου πιθανό να γύρισε στο Μπόου, 
όπως ήταν πιθανό και να περπατούσε άσκοπα στο Γιούστον. Στην ιατρική 
κατάθεση δεν υπήρχε κάτι που να έκανε απίθανη την ενοχή του. Ούτε ήταν 
ανθρώπινα απίθανο για τον Κόνσταντ το να υποκύψει στον αιφνίδιο πειρασμό 
μιας όμορφης κοπέλας, ούτε για μια εργαζόμενη κοπέλα το να θεωρεί ότι την 
έχει εγκαταλείψει ο αγαπημένος της, οπότε και να υποκύψει προσωρινά στη 
γοητεία ενός κυρίου και να το μετανιώσει πικρά αργότερα. Το τι είχε απογίνει 
η κοπέλα ήταν μυστήριο. Μπορεί το πτώμα της να βρισκόταν ανάμεσα σε όλα 
αυτά τα ανώνυμα κουφάρια που ξεβράζει η παλίρροια σε γλοιώδεις όχθες 
ποταμιών. Οι ένορκοι θα έπρεπε επίσης να λάβουν υπ’ όψιν ότι η σχέση μπορεί 
και να μην είχε φτάσει στο στάδιο της ατίμωσης, μπορεί απλά να ήταν τόσο 
σοβαρή ώστε να φέρει τύψεις στη συνείδηση της κοπέλας και να την 
αναγκάσει να συμπεριφερθεί με τον τρόπο που έπραξε. Αρκούσε που το 
γράμμα της θα πυροδοτούσε τη ζήλεια του κρατουμένου. Υπήρχε ένα ακόμα 
σημείο στο οποίο θα ήθελε να επιστήσει την προσοχή των ενόρκων και στο 
οποίο η υπεράσπιση δεν επέμεινε ιδιαίτερα. Κι αυτό συνίστατο στο ότι η μόνη 
εύλογη λύση που απέρρεε από το Μυστήριο του Μπόου ήταν η ενοχή του 
κρατουμένου. Οι ιατρικές μαρτυρίες έδειξαν ότι ο κύριος Κόνσταντ δεν 
αυτοκτόνησε. Άρα κάποιος τον δολοφόνησε. Ο αριθμός των ανθρώπων που 
θα μπορούσαν να έχουν πιθανό λόγο ή ευκαιρία να τον δολοφονήσουν ήταν 
εξαιρετικά μικρός. Ο κρατούμενος είχε και λόγο και ευκαιρία. Σύμφωνα με 
αυτό που οι θεωρητικοί της Λογικής ονομάζουν αρχή του αποκλεισμού, οι 
υποψίες θα έπεφταν επάνω του ακόμα και με ελάχιστα αποδεικτικά στοιχεία. 
Τα υπάρχοντα αποδεικτικά στοιχεία ήταν ισχυρά και εύλογα, και τώρα που η 
ευφυής θεωρία του κυρίου Γουίμπ είχε επιτρέψει στους ενόρκους να 
καταλάβουν με ποιον προφανή τρόπο μπορούσε να κλειδωθεί και να 
ασφαλιστεί εκ των έσω η πόρτα, δεν ευσταθούσε πλέον κανένας ισχυρισμός 
περί αυτοκτονίας. Η ενοχή του κρατουμένου ήταν τόσο ξεκάθαρη όσο το 
επέτρεπαν οι έμμεσες αποδείξεις. Αν τον άφηναν ελεύθερο, το Μυστήριο του 
Μπόου θα έμπαινε στα αρχεία των ατιμώρητων δολοφονιών. Κι αφού σχεδόν 
κρέμασε τον κρατούμενο, ο δικαστής κατέληξε εμμένοντας στην υψηλή 
πιθανότητα ευστάθειας και των ισχυρισμών της υπεράσπισης, αν και αυτοί 
βρίσκονταν σε συνάρτηση με σημαντικές λεπτομέρειες της προσωπικής ζωής 
του κρατουμένου, τις οποίες ο τελευταίος είχε εμπιστευτεί στον δικηγόρο του. 
Οι ένορκοι, που μέχρι στιγμής είχαν μπερδευτεί αρκετά από την αμεροληψία 
του, πήραν την άδεια να συνεδριάσουν, με την προτροπή να ζυγίσουν 



112            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ακριβοδίκαια κάθε γεγονός και πιθανότητα, ώστε να βγάλουν μια 
αιτιολογημένη ετυμηγορία.  

Τα λεπτά έγιναν ώρες, όμως οι ένορκοι συνέχιζαν τη συνεδρίαση. Οι σκιές 
της νύχτας έπεφταν γύρω από τη δυσώδη, εμπύρετη περιοχή του δικαστηρίου 
όταν οι ένορκοι ανακοίνωσαν την ετυμηγορία τους. 

«Ένοχος». 
Ο δικαστής φόρεσε το μαύρο του καπέλο.  
Η μεγάλη υποδοχή που είχε οργανωθεί έξω από την αίθουσα κατέληξε σε 

παταγώδη αποτυχία. Το βραδινό επίσημο δείπνο ματαιώθηκε οριστικά. Ο 
Γουίμπ είχε νικήσει. Ο Γκρόντμαν ένιωθε σαν δαρμένο σκυλί.  



Το μεγάλο μυστήριο του Μπόου         113 
_______________________________________________________________________________________________________________________________________________________________________________________________________________ 

 

 

ΚΕΦΑΛΑΙΟ 11 
 

«Είχατε δίκιο λοιπόν». Ο Ντένζιλ δεν μπορούσε να μην το αναφέρει καθώς 
χαιρετούσε τον Γκρόντμαν μία εβδομάδα μετά. «Δεν θα ζήσω για να γράψω το 
πώς ανακαλύψατε τον δολοφόνο του Μπόου». 

«Κάθισε» γρύλισε ο Γκρόντμαν. «Ίσως και να το κάνεις». Υπήρχε μια 
επικίνδυνη λάμψη στα μάτια του. Ο Ντένζιλ μετάνιωσε που είχε μιλήσει.  

«Σε κάλεσα» είπε ο Γκρόντμαν «για να σου πω ότι τη νύχτα που ο Γουίμπ 
συνέλαβε τον Μορτλέικ, εγώ ετοιμαζόμουν να συλλάβω εσένα». 

Ο Ντένζιλ ένιωσε την ανάσα του να κόβεται. «Για ποιο λόγο;» 
«Καλέ μου Ντένζιλ, υπάρχει ένας τόσος δα νόμος σε αυτή τη χώρα που έχει 

γίνει για να μπερδεύει τoυς ρομαντικούς. Ο μεγαλύτερος εκπρόσωπος της 
Ομορφιάς επιτρέπεται να έχει μόνο τον ίδιο αριθμό γυναικών με τον μανάβη. 
Δεν σε κατηγορώ για το ότι δεν ήσουν ικανοποιημένος με την Τζέιν -είναι 
καλή υπηρέτρια, αλλά κακή ερωμένη- ήταν όμως βάναυσο για την Κίττυ να 
μην την πληροφορήσεις ότι η Τζέιν προηγείτο κατά τον νόμο και άδικο για 
την Τζέιν να μη γνωρίζει τη συμφωνία σου με την Κίττυ». 

«Και οι δυο τους το ξέρουν πολύ καλά τώρα, να τις πάρει» είπε ο ποιητής.  
«Ναι, τα μυστικά σου είναι σαν τις δουλειές σου. Δεν μπορείς να τα 

κρατήσεις για καιρό. Καημένε μου ποιητή, σε λυπάμαι. Από τη Σκύλλα στη 
Χάρυβδη». 

«Είναι ένα ζευγάρι στρίγκλες, και η καθεμία τους κρατάει από πάνω μου τη 
Δαμόκλειο σπάθη της διγαμίας. Καμιά τους δεν με αγαπάει». 

«Νόμιζα ότι θα σου ήταν πολύ χρήσιμες. Σπέρνεις μία στο σπίτι μου για να 
λες τα μυστικά μου στον Γουίμπ και την άλλη στο σπίτι του Γουίμπ για να λες 
τα μυστικά του σ’ εμένα, έτσι υποθέτω. Για πες λοιπόν μερικά». 

«Στην τιμή μου, με αδικείτε. Η Τζέιν με έφερε εδώ, και όχι εγώ την Τζέιν. 
Όσο για την Κίττυ, δεν ένιωσα ποτέ στη ζωή μου μεγαλύτερο σοκ από τη μέρα 
που τη βρήκα στο σπίτι του Γουίμπ». 

«Το θεώρησε πιο ασφαλές να έχει στη διάθεσή της τον νόμο για να σε 
συλλάβει. Εξάλλου, μάλλον επιθυμούσε μια θέση σαν της Τζέιν. Κάτι πρέπει 
να κάνει για να ζήσει, μια και εσύ δεν είχες τέτοιο σκοπό. Κι έτσι πουθενά δεν 
μπορούσες να πας και να μη συναντήσεις μια σύζυγο! Χαχαχα! Καλά να 
πάθεις, πολυγαμικέ μου ποιητή». 

«Μα γιατί να με συλλάβετε;» 



114            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

«Εκδίκηση, Ντένζιλ. Ήμουν ο καλύτερος φίλος που είχες ποτέ σου σ’ αυτόν 
τον ψυχρό, πεζό κόσμο. Έφαγες το ψωμί μου, ήπιες το κόκκινο κρασί μου, 
έγραψες το βιβλίο μου, κάπνισες τα πούρα μου και τσέπωσες τα λεφτά μου. 
Και όμως, όταν έφτασε στ’ αυτιά σου μια σημαντική πληροφορία για το 
μυστήριο που απασχολούσε τη σκέψη μου μέρα νύχτα, πήγες ήρεμα και απλά 
και την πούλησες στον Γουίμπ». 

«Δεν… δεν το έκανα» τραύλισε ο Ντένζιλ.  
«Ψεύτη! Πιστεύεις ότι η Κίττυ κρατούσε μυστικά από εμένα; Με το που 

ανακάλυψα τους δύο γάμους σου, το έβαλα σκοπό να σε συλλάβω για την 
προδοσία σου. Όταν όμως βρήκα ότι, όπως το είχα σκεφτεί, είχες δώσει 
παραπλανητικά στοιχεία στον Γουίμπ, όταν βεβαιώθηκα ότι αν αυτός 
συνελάμβανε τον Μορτλέικ θα ρεζιλευόταν τόσο ώστε να φανεί πιο ανόητος 
απ’ όσο τον είχε κάνει η φύση, τότε σε συγχώρησα. Σε άφησα να περπατάς 
πάνω στη γη -και να πίνεις- ελεύθερα. Και τώρα, να που κοκορεύεται ο 
Γουίμπ. Όλοι τον χτυπάνε φιλικά στον ώμο, τον αποκαλούν “μυστηριώδη 
άνθρωπο” της οικογένειας της Σκότλαντ Γιαρντ. Ο καημένος ο Τομ Μορτλέικ 
θα κρεμαστεί, μόνο και μόνο επειδή είπες στον Γουίμπ για την Τζέσι 
Ντάιμοντ». 

«Εσείς το είπατε» είπε σκυθρωπά ο Ντένζιλ. «Όλοι το είχαν ξεχάσει. Εσείς 
όμως είπατε “Για να βρούμε λοιπόν τι έκανε ο Άρθουρ Κόνσταντ τους 
τελευταίους μήνες της ζωής του”. Αργά ή γρήγορα ο Γουίμπ θα σκόνταφτε 
πάνω στην Τζέσι. Θα τον στραγγάλιζα τον Κόνσταντ, αν γνώριζα ότι την είχε 
αγγίξει» κατέληξε με άσχετη αγανάκτηση.  

Ο Γκρόντμαν μόρφασε στην ιδέα ότι ο ίδιος είχε εργαστεί για να αποκτήσει 
μεγαλύτερη δόξα ο Γουίμπ. Και όμως, και η κυρία Γουίμπ δεν είχε αποκαλύψει 
άλλα τόσα στο γεύμα των Χριστουγέννων; 

«Ό,τι έγινε, έγινε» είπε απότομα. «Όμως αν κρεμαστεί ο Τομ Μορτλέικ, θα 
πας στο Πόρτλαντ*». 

«Πώς μπορώ να το αποτρέψω;» 
«Να δημιουργήσεις όσο περισσότερη αναστάτωση μπορείς. Να γράψεις 

γράμματα με διάφορα ψευδώνυμα σε όλες τις εφημερίδες. Βρες όλους τους 
γνωστούς σου και βάλε τους να υπογράψουν το αίτημα για προσφυγή σε 
ανώτερο δικαστήριο. Βρες πού είναι η Τζέσι Ντάιμοντ, η κοπέλα που κρατάει 
τις αποδείξεις για την αθωότητα του Τομ Μορτλέικ». 

                                                
* Σ.Τ.Μ. Εννοεί τις φυλακές που βρίσκονται στη νήσο του Πόρτλαντ, στο Ντόρσετ του Ηνωμένου 
Βασιλείου. 



Το μεγάλο μυστήριο του Μπόου         115 
_______________________________________________________________________________________________________________________________________________________________________________________________________________ 

 

 

«Πιστεύετε στ’ αλήθεια ότι είναι αθώος;» 
«Μην γίνεσαι είρων, Ντένζιλ. Δεν προήδρευσα σε όλα τα συμβούλια; Δεν 

ήμουν εγώ που είχα την πιο πυκνή αλληλογραφία με τον Τύπο;» 
«Νόμιζα ότι το κάνατε μόνο για να εκνευρίσετε τον Γουίμπ». 
«Ανοησίες. Το έκανα για να σώσω τον καημένο τον Τομ. Όσο δολοφόνησε 

αυτός τον Άρθουρ Κόνσταντ, άλλο τόσο το έκανες κι εσύ!» Γέλασε με ένα 
δυσάρεστο γέλιο.  

Ο Ντένζιλ τον αποχαιρέτησε παγωμένος από φόβο.  
Ο Γκρόντμαν ήταν υπεραπασχολημένος με τα γράμματα και τα 

τηλεγραφήματα. Με κάποιο τρόπο είχε γίνει ο αρχηγός της ομάδας σωτηρίας. 
Προτάσεις και συνεισφορές κατέφθαναν από κάθε μεριά. Οι προτάσεις 
κατέληγαν στο καλάθι των αχρήστων, οι συνεισφορές γνωστοποιούνταν στις 
εφημερίδες και χρησιμοποιούνταν για την αναζήτηση της χαμένης κοπέλας. Η 
Λούσυ Μπρεντ ήταν στην κορυφή της λίστας προσφέροντας εκατό λίρες. 
Ήταν μια ευγενική απόδειξη της πίστης της στην τιμή του νεκρού συντρόφου 
της.  

Η απαλλαγή των ενόρκων από τα καθήκοντά τους έδωσε τη θέση τους στον 
“Μεγαλύτερο Κριτή”, που πάντα βρίσκεται πάνω από τον μικρότερο. 
Χρησιμοποιήθηκε κάθε δυνατός τρόπος, ώστε να ακυρωθεί η αξία του 
“προπυργίου της Βρετανικής ελευθερίας”. Οι ένορκοι και ο επικεφαλής τους 
ερωτήθηκαν, ο δικαστής κρίθηκε, και μάλιστα από αυτούς που δεν ήξεραν να 
κρίνουν. Ο Υπουργός των Εσωτερικών (ο οποίος δεν έκανε τίποτα 
περισσότερο από το να αποδεχτεί το αξίωμα στο όνομα του Στέμματος) 
επιπλήχτηκε και ασήμαντοι επαρχιώτες έγραψαν εμπιστευτικά στη βασίλισσα. 
Η αμαρτία του Άρθουρ Κόνσταντ χαροποίησε πολλούς, πείθοντάς τους ότι 
υπήρχαν και άλλοι τόσο κακοί όσο οι ίδιοι. Αλλά και πλούσιοι έμποροι είδαν 
μέσα από τη μοχθηρία του Μορτλέικ τα καταστροφικά αποτελέσματα του 
σοσιαλισμού. Πολλές νέες θεωρίες κυκλοφόρησαν. Ο Κόνσταντ διέπραξε 
αυτοκτονία με Εσωτερικό Βουδισμό, ως μάρτυρας της αφοσίωσής του στη 
Μαντάμ Μπλαβάτσκυ, ή δολοφονήθηκε από τον Μαχάτμα του, ή έπεσε θύμα 
Υπνωτισμού, Μεσμερισμού, Υπνοβασίας και άλλων παράξενων αφηρημένων 
εννοιών. Ο κύριος στόχος του Γκρόντμαν ήταν να βρεθεί η Τζέσι Ντάιμοντ, 
νεκρή ή ζωντανή. Το ηλεκτρικό ρεύμα όργωνε τον πολιτισμένο κόσμο σε 
αναζήτησή της. Τι θαύμα θα ήταν αν οι πιο έξυπνοι κατάφερναν να 
μαντέψουν ότι ο ακατάβλητος αστυνομικός είχε στηρίξει την τελευταία του 
ελπίδα στην ενοχή της κοπέλας; Αν η Τζέσι είχε αδικηθεί, γιατί να μην είχε 



116            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

πάρει εκδίκηση από μόνη της; Μήπως δεν θύμιζε πάντα στον ποιητή την 
Ιωάννα της Λωρραίνης; 

Πέρασε ακόμα μία εβδομάδα. Η σκιά της κρεμάλας σερνόταν συνεχώς πάνω 
από την κάθε ημέρα πλησιάζοντας αδίστακτα, μέχρι που η τελευταία ακτίνα 
ελπίδας βούλιαξε στον ορίζοντα. Ο Υπουργός των Εσωτερικών παρέμενε 
αλύγιστος. Οι μεγάλες λίστες υπογραφών μάταια έφταναν στο γραφείο του. 
Ήταν Συντηρητικός, αυστηρά ευσυνείδητος. Και ο παραμικρός υπαινιγμός ότι 
το πείσμα του οφειλόταν στις πολιτικές πεποιθήσεις του καταδικασμένου 
πετύχαινε μόνο να τον πεισμώνει περισσότερο και να μην αφήνεται να 
ενδώσει σε μια φθηνή φήμη μεγαλοψυχίας. Δεν είχε σκοπό να δώσει ούτε μία 
παράταση, ώστε να αυξηθούν οι πιθανότητες εύρεσης της Τζέσι Ντάιμοντ. Την 
τελευταία από τις τρεις εβδομάδες έγινε μια γιγαντιαία συνάντηση 
διαμαρτυρίας. Ο Γκρόντμαν προήδρευε και πάλι, και πολλοί επιφανείς φίλοι 
της κίνησης ήταν παρόντες, όπως επίσης και πολλά αξιοπρεπή μέλη της 
κοινωνίας. Ο Υπουργός Εσωτερικών παρέλαβε τα ψηφίσματά τους. Τα 
επαγγελματικά σωματεία ήταν διχασμένα, και άλλοι απηχούσαν πίστη και 
αγάπη, άλλοι μιλούσαν για οικονομικές καταχρήσεις. Οι πρώτοι προσπάθησαν 
να οργανώσουν πορεία και συνάντηση διαμαρτυρίας για την Κυριακή που 
προηγείτο της Τρίτης, της ημέρας που είχε οριστεί για την εκτέλεση, 
ματαιώθηκε όμως εξαιτίας της φήμης ότι ο καταδικασμένος ομολόγησε. Οι 
εφημερίδες της Δευτέρας περιείχαν ένα τελευταίο περίτεχνο γράμμα από τον 
Γκρόντμαν, όπου εξέθετε τις αδυναμίες των αποδεικτικών στοιχείων, δεν 
έγραφαν όμως τίποτα για παραδοχή της ενοχής από τον καταδικασμένο. 
Αυτός ο τελευταίος παρέμενε βουβός και ακατάδεκτος, σαν να μην τον 
απασχολούσε μια ζωή άδεια από αγάπη και φορτωμένη με μομφή για τον 
εαυτό του. Αρνήθηκε να δει κληρικούς. Του παραχωρήθηκε μια συνάντηση με 
τη δεσποινίδα Μπρεντ παρουσία ενός δεσμοφύλακα και βεβαίωσε επίσημα τον 
σεβασμό του προς τη μνήμη του νεκρού συντρόφου της. Η Δευτέρα βούιξε από 
φήμες. Οι απογευματινές εφημερίδες κατέγραφαν ώρα την ώρα. Μια οξύτατη 
αγωνία επικρατούσε. Η κοπέλα θα βρισκόταν. Θα γινόταν κάποιο θαύμα. Θα 
έφτανε το νέο της αναστολής της ποινής. Η ποινή θα μειωνόταν. Όμως η 
σύντομη μέρα έδωσε τη θέση της στη νύχτα, ακριβώς όπως σκοτείνιαζε η 
σύντομη ζωή του Μορτλέικ. Και η σκιά της κρεμάλας απλωνόταν ξανά και 
ξανά κι έμοιαζε να μπερδεύεται με το λυκόφως.  

Ο Κρόουλ στεκόταν στην πόρτα του μαγαζιού του, ανήμπορος να δουλέψει. 
Τα μεγάλα γκρίζα μάτια του ήταν βαριά από δάκρυα που δεν κυλούσαν. Ο 
μουντός, παγερός δρόμος έμοιαζε με ένα απέραντο νεκροταφείο, οι λάμπες 



Το μεγάλο μυστήριο του Μπόου         117 
_______________________________________________________________________________________________________________________________________________________________________________________________________________ 

 

 

τρεμόπαιζαν σαν τα φώτα των νεκρών*. Οι μπερδεμένοι ήχοι της ζωής του 
δρόμου έφταναν στ’ αυτιά του σαν από έναν άλλο κόσμο. Δεν έβλεπε τους 
ανθρώπους που πηγαινοέρχονταν φευγαλέα ανάμεσα στις όλο και πιο πυκνές 
σκιές της κρύας, απόκοσμης νύχτας. Μια χλωμή εικόνα έλαμπε και έσβηνε και 
έλαμπε ξανά στο φόντο του σούρουπου.  

Ο Ντένζιλ έστεκε δίπλα του καπνίζοντας σιωπηλά. Ένας παγωμένος φόβος 
φώλιαζε στην καρδιά του. Αυτός ο τρομερός Γκρόντμαν! Όσο η θηλιά της 
κρεμάλας έσφιγγε γύρω από τον Μορτλέικ, τόσο οι αλυσίδες του κατάδικου 
έσφιγγαν γύρω από το δικό του σώμα. Κι όμως, υπήρχε μια υποψία ελπίδας, 
αδύναμη όσο το κίτρινο τρεμούλιασμα της γκαζόλαμπας απέναντι. Ο 
Γκρόντμαν είχε πετύχει μια συνάντηση με τον καταδικασμένο αργά το 
απόγευμα, και ο αποχαιρετισμός τους ήταν δύσκολος, όμως η βραδινή 
εφημερίδα, που με τη σειρά της είχε πετύχει μια συνέντευξη με τον πρώην 
αστυνομικό, ανακοίνωσε: 

«Ο ΓΚΡΟΝΤΜΑΝ ΕΙΝΑΙ ΑΚΟΜΑ ΣΙΓΟΥΡΟΣ» 
Και οι χιλιάδες που στήριζαν ακόμα την πίστη τους σε αυτόν τον ιδιαίτερο 

άνθρωπο αρνούνταν να σβήσουν τις τελευταίες αναλαμπές της ελπίδας. Ο 
Ντένζιλ είχε αγοράσει την εφημερίδα και την έψαχνε διεξοδικά, δεν βρήκε 
όμως τίποτα πέρα από την αόριστη βεβαίωση ότι ο ακάματος Γκρόντμαν 
περίμενε ακόμα, σχεδόν αξιολύπητα, το θαύμα. Ο Ντένζιλ δεν συμμεριζόταν 
αυτή την προσδοκία, παρά σκεπτόταν τη διαφυγή.  

«Πήτερ» είπε τελικά «φοβάμαι πως όλα τελείωσαν». 
Ο Κρόουλ ένευσε καταφατικά, συντετριμμένος. «Όλα τέλειωσαν!» 

επανέλαβε. «Και να φανταστείς ότι θα πεθάνει… και όλα… όλα τέλειωσαν». 
Κοίταξε απελπισμένος τον άδειο χειμωνιάτικο ουρανό, όπου βαριά 

σύννεφα έκρυβαν τ’ αστέρια. «Φτωχέ μου νέε! Απόψε είσαι ζωντανός και 
σκεπτόμενος. Αύριο το βράδυ θα είσαι ένα τίποτα και δεν θα έχεις ούτε 
αίσθηση ούτε σύνεση περισσότερη από ένα πετσί! Και καμιά ανταμοιβή δεν θα 
βρεις, που στερήθηκες χωρίς κρίμα τα νιάτα σου και τη δύναμή σου! Ένας 
άνδρας που κήρυττε μέρα και νύχτα το Χρήσιμο και που μοχθούσε και 
αγωνιζόταν για τον συνάνθρωπό του. Πού είναι η δικαιοσύνη, πού είναι;» 
ρώτησε άγρια. Και τα υγρά του μάτια υψώθηκαν ξανά στον ουρανό, αυτόν τον 

                                                
* Σ.Τ.Μ. Τα φώτα των νεκρών (corpse lights η ονομασία στο Sussex) ήταν ένας κακός οιωνός 
προαγγελίας θανάτου σύμφωνα με την αγγλική παράδοση και αφορούσε τον αχνό φωτισμό που 
μπορούσε να παρατηρηθεί στο σημείο όπου θα θαβόταν κάποιος, ή στη διαδρομή από την οποία θα 
περνούσε η νεκρική πομπή, ή πιο δυσοίωνα ακόμα πάνω από κάποιο σπίτι, όπου αυτό σήμαινε τον 
επικείμενο θάνατο ενός από τους κατοίκους του.  



118            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ουρανό όπου η ψυχή ενός νεκρού αγίου στους Αντίποδες έτρεχε με ταχύτητα 
μακριά του προς το ατελεύτητο διάστημα.  

«Λοιπόν, πού ήταν η δικαιοσύνη για τον Άρθουρ Κόνσταντ, αν κι αυτός 
ήταν αθώος;» είπε ο Ντένζιλ. «Πραγματικά, Πήτερ, δεν καταλαβαίνω γιατί το 
παίρνεις τοις μετρητοίς ότι ο Τομ έχει δεχτεί ένα τόσο βαρύ πλήγμα. Οι ηγέτες 
των εργατών, αυτοί με τα ροζιασμένα χέρια, είναι στο κάτω κάτω άνθρωποι 
που στερούνται αισθητικού γούστου, με μηδενική αίσθηση της Ομορφιάς. Δεν 
μπορεί να περιμένεις να είναι αμέτοχοι των πιο άγριων μορφών εγκλημάτων. 
Η ανθρωπότητα πρέπει να ψάξει για άλλους αρχηγούς, ανάμεσα στους 
οραματιστές και τους ποιητές!» 

«Κάντερκοτ, αν ισχυρίζεσαι ότι ο Τομ είναι ένοχος, θα σε χτυπήσω 
άσχημα». Ο μικρόσωμος τσαγκάρης στράφηκε προς τον ψηλό φίλο του σαν 
ερεθισμένο λιοντάρι. Κατόπιν πρόσθεσε: «Συγγνώμη, Κάντερκοτ, δεν το έλεγα 
σοβαρά. Εξάλλου, δεν έχω λόγο. Ο δικαστής είναι ένας τίμιος άνθρωπος, και 
με χαρίσματα που δεν μπορώ να αμφισβητήσω. Πιστεύω όμως ολόψυχα στον 
Τομ. Και αν είναι ένοχος ο Τομ, πιστεύω ολόψυχα στον Αγώνα των 
Ανθρώπων. Οι αδυναμίες είναι καταδικασμένες σε θάνατο. Μπορεί να 
περιορίζονται, όμως επιτέλους πρέπει να πεθάνουν». 

Αναστέναξε βαθιά και κοίταξε κατά μήκος του μουντού δρόμου. Είχε 
αρκετό σκοτάδι πια, όμως στο φως που έριχναν οι λάμπες και το γκάζι στις 
βιτρίνες των μαγαζιών, ο άχρωμος, μονότονος δρόμος αποκάλυπτε το 
ρυπαρό, οικείο περίγραμμά του. Ένα μακρύ παγωμένο οδόστρωμα, μια άχαρη 
αρχιτεκτονική και μια ατελείωτη ροή ανούσιων διαβατών.  

Μια αιφνίδια συνειδητοποίηση της ματαιότητας της ύπαρξής του διαπέρασε 
τον μικρόσωμο τσαγκάρη σαν παγωμένος αέρας. Είδε τη ζωή του και 
εκατομμύρια ζωές σαν τη δική του να φουσκώνουν και να σπάζουν σαν 
φούσκες στον σκοτεινό ωκεανό χωρίς να τις ακούει κανείς, χωρίς να 
νοιάζεται κανείς.  

Ένας μικρός εφημεριδοπώλης πέρασε διαλαλώντας: «Ο δολοφόνος του 
Μπόου, ετοιμάζεται η εεεεκτέλεση!» 

Ένα δυνατό ρίγος διέτρεξε τον σκελετό του τσαγκάρη. Τα μάτια του 
ακολούθησαν τον μικρό χωρίς να βλέπουν. Και τα λυτρωτικά δάκρυα 
επιτέλους ήρθαν.  

«Ο Αγώνας των Ανθρώπων» μουρμούρισε με ραγισμένη φωνή. «Πιστεύω 
στον Αγώνα των Ανθρώπων. Δεν υπάρχει τίποτα άλλο». 

«Πήτερ, έλα μέσα για το τσάι, θα αρπάξεις καμιά πούντα» είπε η κυρία 
Κρόουλ.  



Το μεγάλο μυστήριο του Μπόου         119 
_______________________________________________________________________________________________________________________________________________________________________________________________________________ 

 

 

Ο Ντένζιλ πήγε μέσα για το τσάι και ο Πήτερ τον ακολούθησε.  
 
Στο μεταξύ, γύρω από τον οίκο του Υπουργού των Εσωτερικών, ο οποίος 

βρισκόταν εντός της πόλης, μαζευόταν ένα ολοένα αυξανόμενο πλήθος που 
ανυπομονούσε να ακούσει τον πρώτο ψίθυρο μιας αναστολής της ποινής.  

Το σπίτι φυλασσόταν από μια αστυνομική δύναμη, καθώς υπήρχε ένας 
διόλου ευκαταφρόνητος κίνδυνος να ξεσπάσει λαϊκή ταραχή. Κατά 
διαστήματα, ένα τμήμα του πλήθους μούγκριζε και γιουχάιζε. Κάποια στιγμή 
ένας καταιγισμός από πέτρες στόχευσε τα παράθυρα. Τα αγόρια που 
πουλούσαν εφημερίδες ήταν απασχολημένα με το να διαφημίζουν τις 
έκτακτες εκδόσεις, και οι δημοσιογράφοι σπρώχνονταν ανάμεσα στο πλήθος 
κρατώντας σφιχτά τα μολύβια τους και έτοιμοι να ορμήσουν προς τα 
τηλεγραφεία αν κάτι “τρομερά έκτακτο” συνέβαινε. Αγόρια από το 
τηλεγραφείο εμφανίζονταν πότε πότε με απειλές, μηνύματα, αιτήσεις και 
προτροπές από όλα τα μέρη της χώρας απευθυνόμενα στον άτυχο Υπουργό 
των Εσωτερικών, που με το ζόρι κρατούσε το πονεμένο του κεφάλι σε 
κατάσταση ψυχραιμίας καθώς διάβαζε τον όγκο των μαρτυρικών καταθέσεων 
για τελευταία φορά και επεξεργαζόταν τα πιο σημαντικά από τα γράμματα 
που “ο Μεγάλος Κριτής” συνεισέφερε επιτείνοντας την ασάφεια του 
προβλήματος. Περισσότερο τον τάραξε το γράμμα του Γκρόντμαν σε εκείνη 
την πρωινή εφημερίδα. Κάτω από την επιστημονική του ανάλυση, η αλυσίδα 
των έμμεσων αποδείξεων έμοιαζε φτιαγμένη από μπογιατισμένο χαρτόνι. 
Μετά, ο καημένος ο άνθρωπος διάβασε τη σύνοψη του δικαστή, και η αλυσίδα 
ατσαλώθηκε ξανά. Ο θόρυβος του πλήθους απ’ έξω έμπαινε στο γραφείο του 
και έφτανε στ’ αυτιά του σαν τον βρυχηθμό μακρινού ωκεανού. Όσο 
περισσότερο τον γιουχάιζε ο όχλος, τόσο αυτός προσπαθούσε να κρατήσει με 
σχολαστικότητα τη ζυγαριά της ζωής και του θανάτου. Και το πλήθος ολοένα 
και αυξανόταν, καθώς οι άνδρες γύριζαν από τη δουλειά τους. Υπήρχαν 
πολλοί που αγαπούσαν τον άνθρωπο που έστεκε στο χείλος του θανάτου, και 
από τα στήθη τους ξεχυνόταν ένας αέρας οργισμένης εξέγερσης. Και ο 
ουρανός ήταν γκρίζος, και η ζοφερή νύχτα πύκνωνε, και η σκιά της κρεμάλας 
συνέχιζε να έρπει.  

Ξάφνου ένα ασυνάρτητο μουρμουρητό διαδόθηκε ανάμεσα στο πλήθος, 
ένας αόριστος ψίθυρος που κανείς δεν καταλάβαινε τι ήταν. Κάτι συνέβη. 
Κάποιος ερχόταν. Δευτερόλεπτα αργότερα ακούστηκε ταραχή από ένα 
συγκεκριμένο σημείο μέσα στον κόσμο και ένας παροξυσμός επιφωνημάτων 
ξεκίνησε από εκεί για να εξαπλωθεί σαν επιδημία σε όλο τον δρόμο. Το 



120            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

πλήθος χώρισε στα δύο–μια ιππήλατη άμαξα ξεχύθηκε ανάμεσα. «Γκρόντμαν! 
Γκρόντμαν!» κραύγαζαν αυτοί που αναγνώρισαν τον επιβάτη. «Γκρόντμαν! 
Ζήτω!» Ο Γκρόντμαν ήταν εξωτερικά ήρεμος και χλωμός, τα μάτια του όμως 
γυάλιζαν. Κούνησε ενθαρρυντικά το χέρι του σε χαιρετισμό, καθώς η άμαξα 
έτρεξε μέχρι την πόρτα διασχίζοντας το ταραγμένο πλήθος όπως ένα κανό 
διασχίζει τα νερά. Ο Γκρόντμαν πετάχτηκε από την άμαξα, οι αστυφύλακες 
στην πύλη τού άνοιξαν δρόμο με σεβασμό. Χτύπησε επιτακτικά, και η πόρτα 
άνοιξε με δισταγμό. Ένα παιδί όρμησε μέσα και έδωσε ένα τηλεγράφημα. Ο 
Γκρόντμαν μπήκε βιαστικά, έδωσε το όνομά του και επέμεινε να δει τον 
Υπουργό των Εσωτερικών για ένα ζήτημα ζωής και θανάτου. Όσοι 
βρισκόντουσαν κοντά στην πόρτα άκουσαν τα λόγια του και επευφήμησαν, 
και το πλήθος μάντεψε τον καλό οιωνό, και ο αέρας κραδαζόταν από 
ομοβροντίες χαρμόσυνων ήχων. Οι επευφημίες κουδούνιζαν στα αυτιά του 
Γκρόντμαν, καθώς η πόρτα έκλεινε πίσω του. Οι δημοσιογράφοι σπρώχτηκαν 
στο μπροστινό της μέρος. Μια μάζα ξεσηκωμένων εργατών σπρωχνόταν γύρω 
από τη σταματημένη άμαξα και κατάφερε να ξεζέψει το άλογο. Μια δωδεκάδα 
από τους πιο ενθουσιώδεις πάλευαν για την τιμή να πάρουν τη θέση του 
ανάμεσα στους άξονες της άμαξας. Και το πλήθος περίμενε τον Γκρόντμαν.  



Το μεγάλο μυστήριο του Μπόου         121 
_______________________________________________________________________________________________________________________________________________________________________________________________________________ 

 

 

ΚΕΦΑΛΑΙΟ 12 
 

Ο Γκρόντμαν οδηγήθηκε στο γραφείο του ευσυνείδητου Υπουργού. Ο 
τολμηρός αρχηγός της ταραχής ήταν ίσως ο μόνος άνθρωπος στον οποίον δεν 
μπορούσε να απαγορευτεί η είσοδος. Καθώς μπήκε, το πρόσωπο του Υπουργού 
των Εσωτερικών φωτίστηκε από ανακούφιση. Σε ένα νεύμα του κυρίου του, ο 
γραμματέας που έφερε το τελευταίο τηλεγράφημα το πήρε πάλι και 
κατευθύνθηκε στο εξωτερικό δωμάτιο όπου εργαζόταν. Περιττό να 
αναφέρουμε ότι ούτε το δέκατο της αλληλογραφίας του δεν έφτανε μέχρι τον 
ίδιο τον Υπουργό.  

«Υποθέτω ότι διαθέτετε προφανώς κάποιον σοβαρό λόγο για να με 
ενοχλήσετε, κύριε Γκρόντμαν» είπε σχεδόν εύθυμα ο Υπουργός των 
Εσωτερικών. «Σίγουρα αφορά τον Μορτλέικ». 

«Ναι, για αυτόν πρόκειται. Κι έχω τον πιο σοβαρό λόγο». 
«Καθίστε. Πείτε μου». 
«Παρακαλώ, μη με θεωρήσετε αυθάδη, όμως δώσατε ποτέ ιδιαίτερη 

προσοχή στην επιστήμη των αποδεικτικών στοιχείων;» 
«Τι εννοείτε;» ρώτησε ο Υπουργός των Εσωτερικών κάπως παραξενεμένος, 

προσθέτοντας με ένα μελαγχολικό χαμόγελο: «Αναγκαστικά το έκανα 
πρόσφατα. Βέβαια, δεν υπήρξα ποτέ δικηγόρος του ποινικού δικαίου, όπως 
κάποιοι από τους προκατόχους μου. Δεν θα την αποκαλούσα όμως επιστήμη, 
θα την έβλεπα ως ζήτημα κοινής λογικής». 

«Συγγνώμη, κύριε. Είναι η πιο δαιμόνια και δύσκολη απ’ όλες τις 
επιστήμες. Είναι, όντως, η επιστήμη των επιστημών. Τι είναι το σύνολο της 
Επαγωγικής Λογικής, όπως εκτέθηκε, ας πούμε, από τον Μπέικον και τον Μιλ, 
παρά μια προσπάθεια εκτίμησης της αξίας των αποδεικτικών στοιχείων, τα 
οποία είναι σημάδια που άφησε ο Δημιουργός, τρόπος του λέγειν; Ο 
Δημιουργός -και το λέω με κάθε σεβασμό- έσπειρε μυριάδες δολώματα στο 
μονοπάτι, όμως ο σωστός επιστήμονας, όταν ερευνά τα μυστικά της Φύσης, 
αρνείται να μπερδευτεί από την επιφανειακή εμφάνιση. Το απαίδευτο κοπάδι 
πιάνεται από το κραυγαλέα επιφανειακό, όμως ο διορατικός άνθρωπος 
γνωρίζει πως ό,τι βρίσκεται στην επιφάνεια, εκεί ανήκει μόνο».  

«Πολύ ενδιαφέρον, κύριε Γκρόντμαν, όμως πραγματικά…» 
«Κάντε υπομονή, κύριε. Η επιστήμη των αποδεικτικών στοιχείων, όντας 

τόσο δαιμόνια και απαιτώντας την πιο ακριβή και καταρτισμένη παρατήρηση 
των γεγονότων, την πιο εμπεριστατωμένη γνώση της ανθρώπινης 



122            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

ψυχολογίας, παραχωρείται φυσικά σε ειδικούς που δεν έχουν την παραμικρή 
ιδέα ότι “τα πράγματα δεν είναι αυτό που φαίνονται” και ότι το καθετί είναι 
διαφορετικό από αυτό που εμφανίζεται ότι είναι. Σε ειδικούς, οι οποίοι 
απόκτησαν στενή γνωριμία με όλες τις αδιόρατες αποχρώσεις και περιπλοκές 
των πραγμάτων και της ανθρώπινης φύσης, οι περισσότεροι κολλημένοι πίσω 
από τα ταμεία των καταστημάτων τους ή πίσω από τα γραφεία τους. Όταν 
δώδεκα από αυτούς τους ειδικούς καθίσουν πίσω από ένα εδώλιο, ονομάζονται 
ένορκοι. Όταν ένας από αυτούς είναι μόνος του πίσω από το εδώλιο, 
ονομάζεται μάρτυρας. Το λιανεμπόριο των αποδεικτικών στοιχείων -η 
παρατήρηση των γεγονότων- ανατίθεται σε ανθρώπους που περνούν τη ζωή 
τους χωρίς να βλέπουν. Η εκτίμηση των αποδείξεων -η κριτική αξιολόγησή 
τους- παραδίδεται σε ανθρώπους που ίσως να είναι ικανοί να ζυγίσουν τα 
κιλά της ζάχαρης. Πέρα από την ξεκάθαρη ανικανότητά τους να εκπληρώσουν 
αμφότερες λειτουργίες, -να παρατηρήσουν ή να κρίνουν-, και η 
παρατηρητικότητα και η κρίση τους αποδυναμώνονται από κάθε είδους 
άσχετες προκαταλήψεις». 

«Φέρεστε κατά της διαδικασίας των ενόρκων». 
«Όχι απαραίτητα. Με τον όρο ότι υπάρχουν ως κανόνας δύο εναλλακτικές, 

είμαι διατεθειμένος να δεχτώ επιστημονικά ότι οι πιθανότητες να εκδοθεί μια 
σωστή απόφαση είναι ελάχιστα περισσότερες. Τότε, στις υποθέσεις όπου 
ειδικοί όπως εγώ ταξινομούν τις αποδείξεις, οι ένορκοι οδηγούνται στο να τις 
εκτιμήσουν μέσα από έμπειρα μάτια». 

Ο Υπουργός Εσωτερικών χτυπούσε ανυπόμονα το πόδι του. 
«Δεν μπορώ να ακούω αφηρημένες θεωρίες» είπε. «Έχετε νέες τρανταχτές 

αποδείξεις;» 
«Κύριε, τα πάντα εξαρτώνται από το να φτάσουμε στη ρίζα του θέματος. 

Ποιο ποσοστό του μέσου αριθμού αποδεικτικών στοιχείων πιστεύετε ότι είναι 
διεξοδικό, καθαρό, απλό, γυμνό γεγονός, “η αλήθεια, όλη η αλήθεια και 
τίποτα παραπάνω από την αλήθεια;”» 

«Πενήντα τοις εκατό;» είπε ο Υπουργός κάνοντας ότι συμφωνεί κάπως μαζί 
του.  

«Ούτε πέντε. Δεν μιλάω καθόλου για κενά μνήμης, εγγενή ελαττώματα της 
παρατηρητικής ικανότητας -αν και η ύποπτα ακριβής ανάμνηση ημερομηνιών 
και γεγονότων, την οποία διαθέτουν συνηθισμένοι μάρτυρες σε σημαντικές 
δίκες που λαμβάνουν χώρα χρόνια μετά τα περιστατικά που αφορούν, είναι 
ένα από τα πιο αξιοθαύμαστα πράγματα στα παράξενα της μοντέρνας νομικής 
επιστήμης. Σας προκαλώ, κύριε, να μου πείτε τι φάγατε την προηγούμενη 



Το μεγάλο μυστήριο του Μπόου         123 
_______________________________________________________________________________________________________________________________________________________________________________________________________________ 

 

 

Δευτέρα, ή τι ακριβώς λέγατε και κάνατε στις πέντε η ώρα το απόγευμα της 
προηγουμένης Τρίτης. Κανείς, πέρα από αυτούς που η ζωή τους κυλάει σε μια 
μηχανική ρουτίνα, δεν μπορεί να κάνει κάτι τέτοιο, εκτός βέβαια και αν τα 
γεγονότα ήταν πολύ εντυπωσιακά. Ακούστε όμως κι αυτό με την ευκαιρία. Το 
μεγάλο εμπόδιο στην ακριβή παρατήρηση είναι το στοιχείο της 
προκατάληψης γενικά στην όραση. Δεν σας έκανε ποτέ εντύπωση, κύριε, ότι 
ποτέ δεν βλέπουμε κάποιον περισσότερο από μία φορά, αν μη τι άλλο; Την 
πρώτη φορά που συναντάμε έναν άνθρωπο, πιθανόν και να τον δούμε όπως 
είναι. Την δεύτερη φορά η όρασή μας χρωματίζεται και τροποποιείται από την 
ανάμνηση της πρώτης φοράς. Οι φίλοι μας φαίνονται σ’ εμάς όπως φαίνονται 
στους ξένους; Τα δωμάτιά μας, η επίπλωσή μας, το σύστημα των αγωγών μας 
χτυπούν στα δικά μας μάτια όπως στα μάτια ενός τρίτου προσώπου που τα 
βλέπει για πρώτη φορά; Μπορεί μια μητέρα να δει την ασχήμια του μωρού της 
ή ένας εραστής τα κουσούρια της ερωμένης του, παρότι κοιτάζουν κατά 
πρόσωπο όλους τους άλλους; Μπορούμε να δούμε τον εαυτό μας όπως τον 
βλέπουν οι άλλοι; Όχι, η συνήθεια, η προκατάληψη τα αλλάζουν όλα. Το 
μυαλό είναι ένας μεγάλος συντελεστής σε κάθε υποτιθέμενο εξωτερικό 
ερέθισμα. Είναι φορές που το μάτι βλέπει αυτό που επιθυμεί να δει, συχνά 
βλέπει αυτό που περιμένει να δει. Με παρακολουθείτε, κύριε;» 

Ο Υπουργός των Εσωτερικών ένευσε λιγότερο ανυπόμονα. Άρχιζε να 
ενδιαφέρεται. Η φασαρία απ’ έξω έφτανε αμυδρά στ’ αυτιά τους.  

«Για να σας δώσω ένα απτό παράδειγμα. Ο κύριος Γουίμπ λέει ότι όταν 
παραβίασα την πόρτα του δωματίου του κυρίου Κόνσταντ το πρωί της 
τετάρτης Δεκεμβρίου και είδα ότι η κούρμπα του μηχανισμού του σύρτη μαζί 
με τον πείρο είχε αποσπαστεί από το ανώφλι της πόρτας, έβγαλα αμέσως το 
συμπέρασμα ότι έσπασα τον μηχανισμό του σύρτη. Τώρα παραδέχομαι ότι έτσι 
έγινε, όμως σε τέτοιες καταστάσεις μοιάζεις να μη συμπεραίνεις κατόπιν 
κρίσεως, αλλά να αρκείσαι σε αυτό που βλέπεις ή νομίζεις ότι βλέπεις. Από 
την άλλη μεριά, όταν βλέπεις έναν σταθερό κύκλο φωτιάς που έχει 
σχηματιστεί από το στριφογύρισμα ενός αναμένου κλαδιού, δεν πιστεύεις στη 
συνεχή του ύπαρξη. Το ίδιο συμβαίνει και όταν παρακολουθείς μια 
ταχυδακτυλουργική παράσταση. Βλέπω δεν σημαίνει πάντα πως πιστεύω, παρά 
την παροιμία, όμως το να πιστεύω σημαίνει συχνά πως βλέπω. Είναι άσχετο το 
ότι στο ζήτημα της πόρτας, ο Γουίμπ είχε κάνει τόσο μάταια και οριστικά 
λάθος όσο και σε οτιδήποτε άλλο όλο αυτό το διάστημα. Παρότι η πόρτα ήταν 
επτασφράγιστη, ομολογώ ότι έπρεπε να έχω καταλάβει ότι έσπασα τον 
μηχανισμό του σύρτη παραβιάζοντάς την, ακόμα κι αν ήταν σπασμένος από 



124            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

πριν. Ούτε μία φορά από τις 4 Δεκεμβρίου δεν μου πέρασε από το μυαλό η 
πιθανότητα, μέχρις ότου το πρότεινε ο Γουίμπ με διαστροφική 
επινοητικότητα. Αν αυτό συμβαίνει σε έναν εκπαιδευμένο παρατηρητή, 
κάποιον που ακόμα περισσότερο έχει πλήρη συνείδηση αυτής της αγιάτρευτης 
τάσης του ανθρώπινου μυαλού, τότε τι μπορεί να συμβαίνει σε έναν 
απαίδευτο παρατηρητή;» 

«Μπείτε στο θέμα, μπείτε στο θέμα» είπε ο Υπουργός Εσωτερικών 
απλώνοντας το χέρι του, σαν να τον έτρωγε να αγγίξει το κουδούνι που 
βρισκόταν πάνω στο γραφείο του.  

«Όπως για παράδειγμα» συνέχισε ατάραχος ο Γκρόντμαν «η κυρία 
Ντράμπνταμπ. Αυτή η άξια γυναίκα δεν καταφέρνει, αν και έχει χτυπήσει 
επανειλημμένα και με δύναμη την πόρτα, να ξυπνήσει τον νοικάρη της, ο 
οποίος όμως έχει εκφράσει την επιθυμία του να τον ξυπνήσει. Την πιάνει 
πανικός, σπεύδει απέναντι ζητώντας τη βοήθειά μου. Παραβιάζω την πόρτα –
τι νομίζετε ότι περίμενε να δει η καλή κυρία;» 

«Τον κύριο Κόνσταντ δολοφονημένο, υποθέτω» μουρμούρισε ο Υπουργός 
Εσωτερικών απορώντας.  

«Ακριβώς. Και αυτό είδε. Και ποια νομίζετε ότι ήταν η κατάσταση του 
Άρθουρ Κόνσταντ όταν η πόρτα υποχώρησε από τις βίαιες ωθήσεις μου και 
άνοιξε διάπλατα;» 

«Μα, δεν ήταν νεκρός;» είπε με κομμένη ανάσα ο Υπουργός Εσωτερικών, 
και η καρδιά του χτυπούσε έντονα.  

«Νεκρός; Ένας νέος και υγιής τύπος σαν αυτόν! Όταν η πόρτα άνοιξε 
διάπλατα, ο Άρθουρ Κόνσταντ κοιμόταν τον ύπνο του δικαίου. Ήταν ένας 
βαθύς, πολύ βαθύς ύπνος βέβαια, διαφορετικά τα δυνατά χτυπήματα στην 
πόρτα του θα τον είχαν ξυπνήσει από ώρα. Όλη αυτή την ώρα όμως που η 
κυρία Ντράμπνταμπ φανταζόταν τον νοικάρη της κρύο κι έρημο, ο φτωχός 
νέος κοιμόταν ζεστά και όμορφα στο κρεβάτι του». 

«Θέλετε να πείτε ότι βρήκατε ζωντανό τον Άρθουρ Κόνσταντ;» 
«Ζωντανό όσο εσείς την προηγούμενη νύχτα». 
Ο υπουργός παρέμεινε σιωπηλός, μοχθώντας μπερδεμένος να κατανοήσει 

την κατάσταση. Έξω το πλήθος επιδιδόταν ξανά σε επευφημίες. Προφανώς 
για να περάσει την ώρα του.  

«Τότε, πότε δολοφονήθηκε;» 
«Αμέσως μετά». 
«Από ποιον;» 



Το μεγάλο μυστήριο του Μπόου         125 
_______________________________________________________________________________________________________________________________________________________________________________________________________________ 

 

 

«Λοιπόν, συγχωρείστε με, αλλά αυτή δεν είναι και πολύ έξυπνη ερώτηση. Η 
επιστήμη και ο κοινός νους βρίσκονται για μία φορά σε συμφωνία. Δοκιμάστε 
την μέθοδο του αποκλεισμού. Θα πρέπει να το έκανε ή η κυρία Ντράμπνταμπ 
ή εγώ». 

«Θέλετε να πείτε ότι η κυρία Ντράμπνταμπ…!» 
«Φτωχούλα μου κυρία Ντράμπνταμπ, δεν το αξίζετε αυτό από τον Υπουργό 

σας των Εσωτερικών! Τι ιδέα που βάλατε για αυτήν την καλή κυρία!» 
«Εσείς ήσασταν!» 
«Ηρεμήστε, αγαπητέ μου Υπουργέ των Εσωτερικών. Δεν υπάρχει λόγος να 

θορυβείστε. Ήταν ένα μεμονωμένο πείραμα, και έτσι σκοπεύω να 
παραμείνει».  

Ο θόρυβος απ’ έξω δυνάμωσε. «Τρία ζήτω για τον Γκρόντμαν! Ζήτω, ζήτω, 
ζήτω» έφτασε αχνά στ’ αυτιά τους.  

Όμως ο υπουργός, χλωμός και συγκινημένος, άγγιξε το κουδούνι. 
Εμφανίστηκε ο εσωτερικός γραμματέας του Υπουργού των Εσωτερικών. 
Κοίταξε με συγκρατημένη έκπληξη το αναστατωμένο πρόσωπο του μεγάλου 
άνδρα.  

«Ευχαριστώ που καλέσατε τον γραμματέα σας» είπε ο Γκρόντμαν. 
«Σκόπευα να σας ζητήσω να μου δανείσετε τις υπηρεσίες του. Υποθέτω ότι 
γνωρίζει στενογραφία». 

Ο υπουργός ένευσε βουβός.  
«Έχει καλώς. Στόχος μου είναι αυτή η κατάθεση να αποτελέσει τη βάση 

ενός παραρτήματος στην εικοστή πέμπτη έκδοση -ένα είδος αργυρών γάμων- 
του βιβλίου μου “Εγκληματίες που συνέλαβα”. Ο κύριος Ντένζιλ Κάντερκοτ, ο 
οποίος σύμφωνα με τη διαθήκη που έκανα σήμερα ορίζεται ως ο λογοτεχνικός 
μου εκτελεστής, θα αναλάβει να το δουλέψει με λογοτεχνικές και δραματικές 
πινελιές κατά το μοντέλο των προηγουμένων κεφαλαίων του βιβλίου μου. 
Είμαι βέβαιος ότι θα μπορέσει να με εκτιμήσει από τη σκοπιά της λογοτεχνίας, 
όπως εσείς, κύριε, αναμφίβολα θα το κάνετε από την σκοπιά του νόμου. Είμαι 
σίγουρος ότι θα καταφέρει να το εναρμονίσει τέλεια στο ύφος των άλλων 
κεφαλαίων». 

«Τέμπλετον» ψιθύρισε ο Υπουργός των Εσωτερικών «αυτός ο άνθρωπος 
μπορεί και να είναι τρελός. Η προσπάθειά να επιλύσει το Μεγάλο Μυστήριο 
του Μπόου μάλλον επέφερε σύγχυση στο μυαλό του. Πάντως» πρόσθεσε 
δυνατά «καλό θα ήταν να καταγράψετε την κατάθεσή του σε στενογραφία». 

«Σας ευχαριστώ, κύριε» είπε ο Γκρόντμαν εγκάρδια. «Είστε έτοιμος, κύριε 
Τέμπλετον; Ξεκινάμε. Η επαγγελματική μου σταδιοδρομία μέχρις ότου έφυγα 



126            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

από την Αστυνομική Διεύθυνση της Σκότλαντ Γιαρντ είναι γνωστή σε όλον 
τον κόσμο. Τα λέω πολύ γρήγορα και δεν προλαβαίνετε, κύριε Τέμπλετον; 
Λίγο; Καλά, θα επιβραδύνω, διακόψτε με όμως αν ξεχαστώ και πάλι. Όταν 
αποσύρθηκα, συνειδητοποίησα ότι ήμουν εργένης. Ήταν όμως αργά για να 
παντρευτώ. Είχα άπλετο ελεύθερο χρόνο. Η προετοιμασία του βιβλίου μου 
“Εγκληματίες που συνέλαβα” με κράτησε απασχολημένο για κάποιους μήνες. 
Όταν εκδόθηκε, δεν είχα τίποτα άλλο να κάνω παρά να σκέφτομαι. Είχα 
αρκετά χρήματα, τα οποία είχα επενδύσει καλά, δεν υπήρχε λόγος να ρισκάρω. 
Το μέλλον μού παρουσιαζόταν αδιάφορο. Μετάνιωνα που δεν πέθανα πάνω 
στο καθήκον. Όπως συνηθίζουν όλοι οι γέροι που δεν έχουν τίποτα άλλο να 
κάνουν, ζούσα στο παρελθόν. Ανέλυα ξανά και ξανά τα παλιά μου 
κατορθώματα. Ξαναδιάβασα το βιβλίο μου. Και όσο σκεφτόμουν και 
σκεφτόμουν, μακριά από την έξαψη του πραγματικού κυνηγιού και 
βλέποντας τα πράγματα από μια πιο σωστή σκοπιά, τόσο και μου γινόταν 
καθημερινά ξεκάθαρο ότι οι εγκληματίες ήταν πιο ανόητοι από τους 
απατεώνες. Κάθε έγκλημα που εξιχνίασα, όσο έξυπνα κι αν είχε σχεδιαστεί, 
ήταν ένα φιάσκο διαπερατότητας. Σημάδια και ίχνη είχαν αφεθεί παντού –
ανόμοιες πλευρές, άκομψες γωνίες. Εν ολίγοις, το έργο είχε ψεγάδια, και η 
καλλιτεχνική ολοκλήρωση δεν είχε επιτευχτεί. Στους απλοϊκούς, τα 
επιτεύγματά μου μπορεί και να φαίνονταν καταπληκτικά, -ο μέσος άνθρωπος 
μπερδεύεται μέχρι να καταλάβει πώς ανιχνεύεις το γράμμα έψιλον σε ένα 
απλό κρυπτογράφημα-, για εμένα όμως ήταν τόσο κοινότοπα όσο και τα 
εγκλήματα που αποκάλυπταν. Η μακρόχρονη μελέτη της επιστήμης των 
αποδεικτικών στοιχείων μού έδινε πλέον τη δυνατότητα να διαπράξω όχι 
μόνο ένα, αλλά χίλια εγκλήματα, που δεν θα μπορούσε κανείς να ανακαλύψει. 
Και όμως, οι εγκληματίες θα συνέχιζαν να σφάλλουν και να προδίδουν τους 
εαυτούς τους στον ίδιο ρυθμό –καμία πρωτοτυπία, κανένα σφρίγος, καμία 
ξεχωριστή διορατικότητα, καμία φρέσκια επινόηση! Θα φανταζόταν κανείς 
ότι υπήρχε μια Ακαδημία εγκλήματος με σαράντα χιλιάδες θέσεις. Και 
σταδιακά, καθώς το σκεφτόμουν και το γύριζα στο μυαλό μου, μου γεννήθηκε 
η επιθυμία να διαπράξω ένα έγκλημα που η ανίχνευσή του θα προκαλούσε 
σύγχυση. Θα μπορούσα να εφεύρω εκατοντάδες τέτοια εγκλήματα και να 
αντλήσω ευχαρίστηση καθώς θα φανταζόμουν ότι είχαν διαπραχτεί, όμως, στ’ 
αλήθεια, θα μπορούσαν να επιλυθούν στην πράξη; Εμφανώς, ο μόνος 
εκτελεστής του πειράματός μου θα έπρεπε να είμαι εγώ ό ίδιος. Το 
αντικείμενο, ποιος ή τι, θα το καθόριζε η τύχη. Λαχταρούσα να ξεκινήσω με 
έναν φόνο, να αντιμετωπίσω πρώτα τα πιο δύσκολα προβλήματα και 



Το μεγάλο μυστήριο του Μπόου         127 
_______________________________________________________________________________________________________________________________________________________________________________________________________________ 

 

 

φλεγόμουν από την επιθυμία να τρομάξω και να μπερδέψω τον κόσμο, 
κυρίως τον κόσμο στον οποίο δεν συγκαταλεγόμουν πια. Εξωτερικά ήμουν 
ψύχραιμος και μιλούσα στους ανθρώπους γύρω μου ως συνήθως. Εσωτερικά 
είχα πάρει φωτιά από ένα επιστημονικό πάθος που με κατέτρωγε. Έπαιζα με 
τις αγαπημένες μου θεωρίες και τις εφάρμοζα θεωρητικά σε όποιον 
συναντούσα. Κάθε φίλο ή γνωστό που συναντούσα και κουβεντιάζαμε, 
σχεδίαζα πώς θα τον δολοφονήσω χωρίς να αφήσω ίχνη. Δεν υπάρχει κανένα 
δημόσιο πρόσωπο -μη φοβάστε, αγαπητέ μου Υπουργέ των Εσωτερικών- που 
να μη σχεδίασα να δολοφονήσω κρυφά, μυστηριωδώς, ακατανόητα, 
ανεξιχνίαστα. Α, πώς θα έδινα χρήσιμες οδηγίες στους εγκληματίες της σειράς 
–με τα δεύτερης διαλογής κίνητρά τους, τις συμβατικές πλοκές τους, τις 
κοινότοπες λεπτομέρειες, την έλλειψη καλλιτεχνικής αίσθησης και 
αυτοσυγκράτησης.  

»Ο εκλιπών Άρθουρ Κόνσταντ συνέβη να μένει σχεδόν απέναντί μου. 
Επεδίωξα τη γνωριμία του, ήταν ένας αξιαγάπητος νεαρός, ένα περίφημο 
αντικείμενο για πειραματισμό. Δεν νομίζω να υπήρξε άνθρωπος που να 
συμπάθησα περισσότερο. Από τη στιγμή που τον πρωτοείδα, υπήρξε μια 
παράξενη συμπάθεια ανάμεσά μας. Υπήρξε μια αμοιβαία έλξη. Ενστικτωδώς 
κατάλαβα ότι αυτός θα ήταν ο άνθρωπος που έψαχνα. Μου άρεσε να τον 
ακούω να μιλάει με ενθουσιασμό για την Αδελφότητα του Ανθρώπου -εγώ 
που ήξερα ότι η αδελφότητα του ανθρώπου ήταν με τον πίθηκο, το φίδι και 
την τίγρη- και φαινόταν να βρίσκει ευχαρίστηση στο να ξεκλέβει χρόνο από 
την αποστολή που τον απορροφούσε, για λίγη κουβεντούλα μαζί μου. Είναι 
κρίμα που η ανθρωπότητα στερήθηκε μια τόσο πολύτιμη ζωή. Όμως έτσι 
έπρεπε να γίνει. Στις δέκα παρά τέταρτο τη νύχτα της τρίτης Δεκεμβρίου, ήρθε 
να με βρει. Φυσικά και δεν είπα τίποτα γι’ αυτή την επίσκεψη στην ανάκριση ή 
στη δίκη. Σκοπός του ήταν να με συμβουλευτεί, κατά περίεργο τρόπο, για μια 
κοπέλα. Είπε ότι της είχε δανείσει χρήματα κατ’ ιδίαν –τα οποία θα τα 
ξεπλήρωνε όποτε τη βόλευε. Για ποιο λόγο χρειαζόταν η κοπέλα τα χρήματα 
δεν το γνώριζε, εκτός του ότι είχαν να κάνουν με μια πράξη αυταπάρνησης 
για την οποία την είχε αόριστα ενθαρρύνει. Από τότε η κοπέλα είχε 
εξαφανιστεί, και αυτός ήταν στενοχωρημένος εξαιτίας του γεγονότος. Δεν 
ήθελε να μου πει ποια ήταν -φυσικά τώρα, κύριε, γνωρίζετε όπως και εγώ ότι 
επρόκειτο για την Τζέσι Ντάιμοντ- όμως μου ζήτησε τη συμβουλή μου σχετικά 
με το πώς μπορούσε να τη βρει. Ανέφερε ότι ο Μορτλέικ έφευγε για το 
Ντέβονπορτ με το πρώτο τρένο την επόμενη ημέρα. Από πολύ καιρό έπρεπε να 
συνδέσω αυτά τα δύο γεγονότα και να βρω την άκρη του νήματος. Εκείνη τη 



128            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

στιγμή, καθώς μιλούσε, τα είδα όλα κόκκινα. Υπέφερε αισθητά από πονόδοντο 
και σε απάντηση των συμπονετικών ερωτήσεών μου, μου είπε ότι εξαιτίας του 
ελάχιστα μπορούσε να κοιμηθεί. Τα πάντα συνδυάζονταν, ώστε να δοκιμάσω 
μια από τις αγαπημένες μου θεωρίες. Του μίλησα με πατρικό ύφος και αφού 
προσέφερα κάποιες αόριστες συμβουλές για την κοπέλα και τον έβαλα να μου 
υποσχεθεί ότι θα ξεκουραζόταν τη νύχτα (προτού αντιμετωπίσει το 
κοπιαστικό συμβούλιο των υπαλλήλων του τραμ το πρωί) παίρνοντας ένα 
υπνωτικό, του έδωσα σουλφονάλ σε μια φιάλη. Είναι ένα νέο φάρμακο, που 
προκαλεί παρατεταμένο ύπνο χωρίς να επηρεάζει τη χώνεψη, και το οποίο 
χρησιμοποιώ και εγώ ο ίδιος. Μου υποσχέθηκε στον λόγο του ότι θα έπαιρνε 
το φάρμακο, και ακόμα τον παρότρυνα σθεναρά να ασφαλίσει, να αμπαρώσει 
και να κλειδώσει το δωμάτιο, ώστε να φράξει κάθε χαραμάδα ή είσοδο απ’ 
όπου θα μπορούσε να εισχωρήσει ο κρύος αέρας της χειμωνιάτικης νύχτας. 
Τον επέκρινα για τον αδιάφορο τρόπο με τον οποίον μεταχειριζόταν το σώμα 
του, και αυτός γέλασε με τον καλόκαρδο, ευγενικό του τρόπο και υποσχέθηκε 
να με υπακούσει στα πάντα. Και το έκανε. Το ότι η κυρία Ντράμπνταμπ 
αποτυγχάνοντας να τον ξυπνήσει, θα φώναζε “Φόνος!” το είχα σίγουρο. Όπως 
παρατήρησε και ο Σερ Τσαρλς Μπράουν-Χάρλαντ, η κυρία αυτή συνηθίζει να 
εκλαμβάνει τις ανησυχίες της ως γεγονότα, τα συμπεράσματά της ως 
παρατηρήσεις. Προβλέπει το μέλλον με γκρίζα χρώματα. Οι περισσότερες 
γυναίκες της τάξης της κυρίας Ντράμπνταμπ θα συμπεριφέρονταν όπως και 
εκείνη. Τυγχάνει να είναι ένα ιδιαίτερα πλεονεκτικό είδος που πείθεται με 
την “υποβολή”, όμως μπορώ να σας εγγυηθώ ότι θα επιτύγχανα το ίδιο 
αποτέλεσμα σχεδόν με κάθε γυναίκα κάτω από παρόμοιες περιστάσεις. Ο 
μόνος αβέβαιος κρίκος στην αλυσίδα ήταν: Θα έσπευδε απέναντι η κυρία 
Ντράμπνταμπ για να με βάλει να σπάσω την πόρτα; Οι γυναίκες αναζητούν 
πάντα έναν άνδρα. Ήμουν ο πλησιέστερος και σίγουρα ο πιο αξιόπιστος 
άνδρας στον δρόμο και το εξέλαβα ως σίγουρο ότι θα το έκανε». 

«Μα, αν δεν το έκανε;» δεν μπόρεσε να μη ρωτήσει ο Υπουργός των 
Εσωτερικών.  

«Τότε δεν θα είχε συμβεί ο φόνος, αυτό είναι όλο. Στον κατάλληλο χρόνο ο 
Άρθουρ Κόνσταντ θα είχε ξυπνήσει, ή κάποιος άλλος που θα είχε σπάσει την 
πόρτα θα τον είχε βρει να κοιμάται, και ούτε γάτα ούτε ζημιά. Σχεδόν δεν 
μπόρεσα να κοιμηθώ εκείνο το βράδυ. Η σκέψη του εντυπωσιακού 
εγκλήματος που επρόκειτο να διαπράξω, μια φλογερή περιέργεια να μάθω αν 
ο Γουίμπ θα ανίχνευε τη μεθοδολογία, η προοπτική να μοιραστώ τα 
συναισθήματα των δολοφόνων με τους οποίους βρισκόμουν σε επαφή όλη 



Το μεγάλο μυστήριο του Μπόου         129 
_______________________________________________________________________________________________________________________________________________________________________________________________________________ 

 

 

μου τη ζωή χωρίς να κοινωνώ τις μεγάλες εσωτερικές τους απολαύσεις, ο 
φόβος μήπως και κοιμόμουν βαριά και δεν άκουγα το χτύπημα της κυρίας 
Ντράμπνταμπ στην πόρτα μου, όλα αυτά με τάραζαν και δεν μπορούσα να 
ηρεμήσω. Στριφογύριζα στο κρεβάτι μου σχεδιάζοντας κάθε λεπτομέρεια του 
τέλους του καημένου του Κόνσταντ. Ο ώρες κυλούσαν αργά και άθλια προς 
την ομιχλώδη αυγή. Η υπερένταση με είχε τσακίσει. Μήπως, μετά απ’ όλα 
αυτά, με περίμενε η απογοήτευση; Τελικά έφτασε ο καλοδεχούμενος ήχος, το 
τακ-τακ-τακ του φόνου. Οι ήχοι εκείνου του χτυπήματος βρίσκονται ακόμη στ’ 
αυτιά μου. “Έλα απέναντι και σκότωσέ τον!” Έβγαλα το σκουφοντυμένο μου 
κεφάλι έξω από το παράθυρο και της είπα να με περιμένει. Ντύθηκα βιαστικά, 
πήρα το ξυράφι μου και πήγα απέναντι στο νούμερο 11 της οδού Γκλόβερ. 
Καθώς παραβίασα την πόρτα της κρεβατοκάμαρας, όπου ο Άρθουρ Κόνσταντ 
κοιμόταν στο κρεβάτι του με τα χέρια πίσω από το κεφάλι, φώναξα “Θεέ 
μου!”, σαν να είδα κάποιο φρικτό θέαμα. Μια ομίχλη όμοια με αίμα πέρασε 
μπροστά από τα μάτια της κυρίας Ντράμπνταμπ. Έκανε πίσω, για μια στιγμή 
(πιο πολύ μάντεψα παρά την είδα να το κάνει) έβαλε τα χέρια μπροστά από το 
πρόσωπό της, σαν να ήθελε έτσι να απομονωθεί από το φοβερό θέαμα. Εκείνη 
τη στιγμή έκανα την τομή -με ακρίβεια, επιστημονικά-, έκανα μια τόσο βαθιά 
τομή και τράβηξα το εργαλείο του εγκλήματος τόσο απότομα που σχεδόν δεν 
έμεινε πάνω του ούτε μια σταγόνα αίμα. Μετά ανάβλυσε από τον λαιμό ένας 
πίδακας αίματος που όμως η κυρία Ντράμπνταμπ, έχοντας συνείδηση μόνο 
της τρομερής χαρακιάς, δεν είδε παρά αμυδρά. Στα γρήγορα κάλυψα το 
πρόσωπο του νεκρού με ένα μαντήλι, ώστε να κρύψω οποιαδήποτε 
παραμορφωτική σύσπαση. Όμως, όπως και η ιατρική μαρτυρία (ακριβής σε 
αυτό το σημείο) βεβαίωσε, ο θάνατος ήταν ακαριαίος. Έβαλα το ξυράφι στην 
τσέπη μου μαζί με την άδεια φιάλη του σουλφονάλ. Έχοντας μια γυναίκα σαν 
την κυρία Ντράμπνταμπ να με παρακολουθεί, μπορούσα να κάνω ό,τι ήθελα. 
Την κατάφερα να τραβήξει την προσοχή μου στο γεγονός ότι και τα δύο 
παράθυρα ήταν ασφαλισμένα. Με την ευκαιρία, κάποιος ανόητος σκέφτηκε 
ότι υπήρχε μια ασυνέπεια στα αποδεικτικά στοιχεία, γιατί η αστυνομία βρήκε 
μόνο το ένα παράθυρο ασφαλισμένο, ξεχνώντας ότι, προσποιούμενος τον 
αθώο, φρόντισα να μην ασφαλίσω το παράθυρο που είχα ανοίξει για να 
καλέσω σε βοήθεια. Φυσικά και δεν κάλεσα σε βοήθεια παρά μόνο αφού 
πέρασε ένα εύλογο χρονικό διάστημα. Είχα να ηρεμήσω την κυρία 
Ντράμπνταμπ, αλλά και τη δικαιολογία ότι είχα να κρατήσω σημειώσεις, σαν 
έμπειρος που ήμουν. Ο σκοπός μου ήταν να κερδίσω χρόνο. Ήθελα προτού 
ανακαλυφθεί από άλλους, το πτώμα να είναι αρκετά κρύο και άκαμπτο, αν 



130            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

και δεν υπήρχε και μεγάλος κίνδυνος. Γιατί, όπως είδατε και στην ιατρική 
μαρτυρία, ήταν αδύνατον να προσδιοριστεί ο χρόνος του θανάτου σε μία ή δύο 
ώρες. Ο ειλικρινής τρόπος με τον οποίον είπα ότι ο θάνατος ήταν πολύ 
πρόσφατος διέλυσε κάθε υποψία, και ακόμα και ο γιατρός Ρόμπινσον πείστηκε 
ασυνείδητα, αναπροσαρμόζοντας την ώρα του θανάτου, γνωρίζοντας (απορία 
εδώ, κύριε Τέμπλετον) ότι (ο θάνατος) είχε προηγηθεί της εμφάνισής μου στη 
σκηνή του εγκλήματος.  

»Προτού πάψουμε να ασχολούμαστε με την κυρία Ντράμπνταμπ, υπάρχει 
μόνο ένα σημείο πάνω στο οποίο θέλω να προσθέσω κάτι ακόμα. Ακούσατε με 
τόση υπομονή, κύριε, τη διάλεξή μου για την επιστήμη των επιστημών, ώστε 
δεν θα αρνηθείτε να ακούσετε αυτό το τελευταίο. Πολύς λόγος έγινε για το ότι 
η κυρία Ντράμπνταμπ παρακοιμήθηκε μισή ώρα. Αυτό όμως (όπως και η αθώα 
ομίχλη στην οποία καταλόγισαν πολλά) είναι μια καθαρά τυχαία και άσχετη 
συγκυρία. Σε κάθε συλλογισμό επαγωγικής λογικής αναγνωρίζεται απόλυτα 
ότι μόνο κάποιες από τις συνθήκες ενός φαινομένου είναι ουσιώδεις και 
επαρκώς αλληλένδετες. Υπάρχει πάντα κάποια δόση ετερογενών 
συνοδευτικών στοιχείων τα οποία δεν έχουν καμία προσωπική σχέση με το 
γεγονός. Όμως είναι ακόμα σε τόσο νηπιακό στάδιο η κατανόηση της 
επιστήμης των αποδεικτικών στοιχείων, ώστε κάθε στοιχείο της υπό εξέταση 
περίπτωσης θεωρείται εξίσου σημαντικό και επιδιώκεται να συνδεθεί στην 
αλυσίδα των αποδείξεων. Το να επιχειρήσουμε να εξηγήσουμε το καθετί είναι 
συνήθως σημάδι απειρίας. Η ομίχλη και το ότι παρακοιμήθηκε η κυρία 
Ντράμπνταμπ ήταν απλώς τυχαία γεγονότα. Πάντα υπάρχουν αυτά τα άσχετα 
συνοδευτικά στοιχεία, και ο πραγματικός επιστήμονας αφήνει περιθώριο για 
αυτή την (που λέει ο λόγος) τόσο χημικά άσχετη λεπτομέρεια. Ακόμα και εγώ 
δεν υπολόγισα την ατυχή σειρά των τυχαίων περιστατικών που οδήγησαν 
στην εμπλοκή του Μορτλέικ σε έναν ιστό καχυποψίας. Από την άλλη μεριά, το 
γεγονός ότι η υπηρέτριά μου, η Τζέιν, που συνήθως φεύγει κατά τις δέκα 
περίπου, έφυγε από το σπίτι μου λίγα λεπτά νωρίτερα τη νύχτα της τρίτης 
Δεκεμβρίου, οπότε και δεν γνώριζε για την επίσκεψη του Κόνσταντ, ήταν ένα 
σχετικό τυχαίο γεγονός. Στην πραγματικότητα, όπως ακριβώς η τέχνη του 
καλλιτέχνη ή του επιμελητή βρίσκεται επί το πλείστον στο τι θα παραλείψει, 
έτσι και η τέχνη του επιστημονικού ανιχνευτή του εγκλήματος βρίσκεται στο 
να ξέρει ποιες λεπτομέρειες θα αγνοήσει. Εν συντομία, το να εξηγήσεις το 
καθετί σημαίνει να εξηγήσεις πάρα πολλά. Και το πάρα πολλά είναι χειρότερο 
από το πολύ λίγα. Ας ξαναγυρίσουμε όμως στο πείραμά μου. Η επιτυχία μου 
ξεπέρασε και τα πιο τρελά μου όνειρα. Κανένας τους δεν είχε την παραμικρή 



Το μεγάλο μυστήριο του Μπόου         131 
_______________________________________________________________________________________________________________________________________________________________________________________________________________ 

 

 

υποψία για το τι συνέβη στην πραγματικότητα. Το άλυτο Μεγάλο Μυστήριο 
του Μπόου παίδευε τα πιο κοφτερά μυαλά της Ευρώπης και του πολιτισμένου 
κόσμου. Το ότι ήταν δυνατόν να έχει δολοφονηθεί ένας άνθρωπος μέσα σε 
ένα παντελώς μη προσβάσιμο δωμάτιο παρέπεμπε στην εποχή της μαγείας. Ο 
τρομερός Γουίμπ, ο οποίος προβαλλόταν ως ο διάδοχός μου, στράφηκε στη 
θεωρία της αυτοκτονίας. Το μυστήριο θα παρέμενε μέχρι τον θάνατό μου, εξ 
αιτίας -φοβάμαι- της εξυπνάδας μου. Προσπάθησα να κρατήσω μια απόστασή 
και να κοιτάξω το έγκλημα με τα μάτια κάποιου άλλου ή με του παλιού μου 
εαυτού. Βρήκα αυτό το έργο τέχνης τόσο τέλειο που να μην αφήνει περιθώρια 
παρά μόνο για μία θεϊκά απλή λύση. Οι ίδιοι οι όροι του προβλήματος ήταν 
τόσο ασύλληπτοι, ώστε, αν δεν ήμουν εγώ ο ίδιος ο δολοφόνος, θα 
υποπτευόμουν τον εαυτό μου, από κοινού με την κυρία Ντράμπνταμπ φυσικά. 
Τα πρόσωπα που μπήκαν πρώτα στο δωμάτιο θα μου φαινόντουσαν ένοχα. 
Έγραψα αμέσως (με άλλο γραφικό χαρακτήρα και με την υπογραφή “Αυτός 
που κοιτάζει μέσα από τα γυαλιά του”) στην “Πελ Μελ Πρες”, για να το 
προτείνω. Συσχετίζοντας κατ’ αυτόν τον τρόπο τον εαυτό μου με την κυρία 
Ντράμπνταμπ, δυσκόλεψα όλους τους άλλους στο να διαχωρίσουν εμάς τους 
δύο που μπήκαμε μαζί στο δωμάτιο. Το να πετάξεις μια μισή αλήθεια στα 
μάτια του κόσμου είναι ο πιο σίγουρος τρόπος για να τον τυφλώσεις για τα 
καλά. Την επόμενη ημέρα αντέκρουσα το γράμμα μου (με το όνομά μου 
πλέον) και μέσα στο μακροσκελές γράμμα που αναγκάστηκα να γράψω, 
παρέθεσα καινούριες αποδείξεις εναντίον της θεωρίας της αυτοκτονίας. Με 
είχε αηδιάσει η ανοιχτή ετυμηγορία και ήθελα ο κόσμος να ξεσηκωθεί και να 
ψάξει για να με ξεσκεπάσει. Έτσι απολάμβανα περισσότερο το κυνήγι. 
Δυστυχώς, ο Γουίμπ, που μπήκε πάλι στο παιχνίδι με αφορμή το γράμμα μου, 
χάρη σε συνεχείς αδεξιότητες οδηγήθηκε αφελώς σε ένα μονοπάτι το οποίο -
από μια διαβολική διαδοχή συμπτώσεων που ούτε καν προέβλεψα ούτε και 
φανταζόμουν- φαινόταν στον κόσμο ως το σωστό. Ο Μορτλέικ συνελήφθη και 
καταδικάστηκε. Ο Γουίμπ εμφανώς ξεπέρασε τη φήμη του. Αυτό παραπήγαινε. 
Είχα μπει σε όλον αυτόν τον κόπο για να πάρει αυτός τα εύσημα, ενώ εγώ 
περίμενα να κλονίσω τη φήμη του. Το ότι θα υπέφερε ένας αθώος ήταν ήδη 
πολύ άσχημο. Το να αποκτήσει ο Γουίμπ φήμη που δεν του άξιζε και να 
επισκιάσει όλους τους προκατόχους του χάριν ενός κολοσσιαίου λάθους, αυτό 
πια μου φαινόταν ανυπόφορο. Κίνησα γη και ουρανό για να ακυρωθεί η 
ετυμηγορία και να σώσω τον κρατούμενο. Εξέθεσα τις αδυναμίες των 
αποδεικτικών στοιχείων. Έψαξα όλον τον κόσμο για να βρω τη χαμένη 
κοπέλα. Έβαλα να γίνουν αιτήσεις, δημιούργησα αναταραχές. Εις μάτην. 



132            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

Απέτυχα. Τώρα παίζω το τελευταίο μου χαρτί. Και μια και ο υπερφίαλος 
Γουίμπ δεν είναι δυνατόν να περάσει στην αιωνιότητα ως ο άνθρωπος που 
επέλυσε το φοβερό μυστήριο, αποφάσισα ότι ο καταδικασμένος μπορούσε να 
ωφεληθεί επίσης από την έκθεσή του. Αυτός είναι ο λόγος που κάνω την 
αποκάλυψη απόψε, προτού είναι πολύ αργά για να σώσω τον Μορτλέικ». 

«Ώστε αυτός είναι ο λόγος;» είπε ο Υπουργός των Εσωτερικών με μια 
υποψία διακωμώδησης στο ύφος του.  

«Ο μόνος λόγος». 
Τη στιγμή που μιλούσε, μια βουή πιο δυνατή από ποτέ διαπέρασε το 

γραφείο. Το πλήθος είχε και πάλι αρχίσει να επευφημεί. Ανυπόμονο όπως 
κάθε παρατηρητής, ένιωθε ότι εφόσον δεν υπήρχαν νέα, αυτό από μόνο του 
σήμαινε καλά νέα. Όσο περισσότερο τραβούσε η συνάντηση που είχε 
παραχωρήσει ο Υπουργός των Εσωτερικών στον πρόεδρο της Επιτροπής 
Υπεράσπισης, τόσο μεγάλωνε η ελπίδα ότι η ισχυρογνωμοσύνη του Υπουργού 
θα υποχωρούσε. Το είδωλο του λαού θα σωζόταν, και οι κραυγές “Γκρόντμαν” 
και “Τομ Μορτλέικ” ανακατεύονταν στους πανηγυρισμούς τους.  

«Τέμπλετον» είπε ο Υπουργός «γράψατε κάθε λέξη από την ομολογία του 
κυρίου Γκρόντμαν;» 

«Κάθε λέξη, κύριε». 
«Τότε φέρτε το τηλεγράφημα που λάβατε τη στιγμή που μπήκε στο σπίτι ο 

κύριος Γκρόντμαν». 
Ο Τέμπλετον πήγε μέχρι το εξωτερικό δωμάτιο και έφερε το τηλεγράφημα 

που ήδη βρισκόταν πάνω στο γραφείο του Υπουργού όταν μπήκε ο Γκρόντμαν. 
Ο Υπουργός των Εσωτερικών το έδωσε σιωπηλός στον επισκέπτη του. Ήταν 
από τον Αρχηγό της Αστυνομίας της Μελβούρνης, που ανακοίνωνε ότι η Τζέσι 
Ντάιμοντ είχε μόλις καταπλεύσει στην πόλη με ιστιοφόρο πλοίο χωρίς να έχει 
την παραμικρή ιδέα για το τι είχε συμβεί, και είχε σταλεί αμέσως πίσω στην 
Αγγλία έχοντας κάνει μια κατάθεση που υποστήριζε ολοκληρωτικά τη θεωρία 
της υπεράσπισης.  

«Καθώς εκκρεμούν περαιτέρω έρευνες» είπε ο Υπουργός των Εσωτερικών 
εκτιμώντας την πικρή ειρωνεία της κατάστασης καθώς παρατηρούσε τα 
σταχτιά μάγουλα του Γκρόντμαν «ανέστειλα την ποινή του κρατουμένου. Ο 
κύριος Τέμπλετον ετοιμαζόταν να στείλει τον αγγελιοφόρο στον διοικητή του 
Νιουγκέιτ* την ώρα που μπήκατε στο δωμάτιο. Ο χάρτινος πύργος του κυρίου 
Γουίμπ θα γκρεμιζόταν και χωρίς τη δική σας βοήθεια. Το έγκλημά σας, το 

                                                
* Σ.Τ.Μ. Newgate: φυλακή στην πόλη του Λονδίνου που κατεδαφίστηκε το 1904. 



Το μεγάλο μυστήριο του Μπόου         133 
_______________________________________________________________________________________________________________________________________________________________________________________________________________ 

 

 

οποίο θα παρέμενε κρυφό, θα είχε κλονίσει τη φήμη του, όπως το 
επιθυμούσατε».  

Μια αιφνίδια έκρηξη τράνταξε το δωμάτιο και αναμίχθηκε με τις 
ζητωκραυγές του λαού. Ο Γκρόντμαν είχε αυτοπυροβοληθεί -με πολύ 
επιστημονικό τρόπο- στην καρδιά. Έπεσε νεκρός στα πόδια του Υπουργού των 
Εσωτερικών.  

 
Κάποιοι από τους εργάτες, που είχαν σταθεί και περίμεναν στους άξονες 

της άμαξας, βοήθησαν να μετακινηθεί το φορείο.  
 

ΤΕΛΟΣ 



134            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

 



Το μεγάλο μυστήριο του Μπόου         135 
_______________________________________________________________________________________________________________________________________________________________________________________________________________ 

 

 

 
 
 
 
 
 
 
 
 
 
 
 
Η ιδέα για τις Εκδόσεις Σαΐτα ξεπήδησε τον Ιούλιο του 2012 με πρωταρχικό 
σκοπό τη δημιουργία ενός χώρου όπου τα έργα συγγραφέων θα συνομιλούν 
άμεσα, δωρεάν και ελεύθερα με το αναγνωστικό κοινό.  
Μακριά από το κέρδος, την εκμετάλλευση και την εμπορευματοποίηση της 
πνευματικής ιδιοκτησίας, οι Εκδόσεις Σαΐτα επιδιώκουν να 
επαναπροσδιορίσουν τις σχέσεις Εκδότη-Συγγραφέα-Αναγνώστη, 
καλλιεργώντας τον πραγματικό διάλογο, την αλληλεπίδραση και την 
ουσιαστική επικοινωνία του έργου με τον αναγνώστη δίχως προϋποθέσεις και 
περιορισμούς. 
 

Ο ισχυρός άνεμος της αγάπης για το βιβλίο, 
το γλυκό αεράκι της δημιουργικότητας, 

ο ζέφυρος της καινοτομίας, 
ο σιρόκος της φαντασίας, 
ο λεβάντες της επιμονής, 
ο γραίγος του οράματος, 

καθοδηγούν τη σαΐτα των Εκδόσεών μας. 
 

Σας καλούμε λοιπόν να αφήσετε τα βιβλία να πετάξουν ελεύθερα! 
 

 



136            Ίζραελ Ζάνγκουιλ 
_______________________________________________________________________________________________________________________________________________________________________________________________________________ 
 

 

 
 

Αυτό το πρωινό θα το θυμούνται όλοι.  
Η γκρίζα ομίχλη σέρνεται στο χειμωνιάτικο Λονδίνο και η κυρία 
Ντράμπνταμπ, που έχει παρακοιμηθεί, πετάγεται από τον ύπνο της και 
θυμάται ότι πρέπει να ξυπνήσει τον νοικάρη της, κύριο Άρθουρ 
Κόνσταντ. Εις μάτην χτυπάει την πόρτα του. Ως φαίνεται, ο νέος 
άνδρας κοιμάται πολύ βαριά. Πρέπει όμως να πάει στη δουλειά του. Μα 
τι να κάνει κι αυτή; Η πόρτα είναι κλειδωμένη. Πολύ σύντομα η 
απελπισία της γυναίκας μετατρέπεται σε έναν παγωμένο φόβο. Καλεί 
σε βοήθεια τον γείτονά της Γκρόντμαν, έναν συνταξιούχο αστυνομικό. 
Αυτός παραβιάζει την πόρτα του νοικάρη και το πρώτο που 
αντικρίζουν μπαίνοντας στην κρεβατοκάμαρά του είναι το άψυχο 
σώμα του δύστυχου Άρθουρ, με μια βαθιά τομή στον λαιμό… 
Ένας γρίφος, ένα μυστήριο “κλειστού δωματίου” γραμμένο το 1891.  
Εσείς, θα μπορέσετε να βρείτε ποιος και πώς το έκανε; 

ISBN: 978-960-629-000-8 


