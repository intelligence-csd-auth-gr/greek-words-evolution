
















































 

  

 



 

 

 
 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 

 



 

  

 

 

 
 

 

 

 
 

 

Ποιος είπε πως οι λέξεις δεν ονειροβατούν; 
 

 
 
 
 
 
 
 

                                       Γερονικάκη Κωνσταντίνα 
 

 

 

 

 

 

 

 

 

 

 

 

 

 

 

                 

 

 

 

 

 



 

 

 

 

 

 

 

 

 

 

 

 

 

 

 

 

 

 

 

 

 

 

Τίτλος: “Ποιος είπε πως οι λέξεις δεν ονειροβατούν;”  

Συγγραφέας: Κωνσταντίνα Γερονικάκη 

ISBN: 978-960-93-7376-0 

Επίλεκτες Ψηφιακές Εκδόσεις: 24grammata.com 

Σειρά: εν καινώ, Αριθμός σειράς: 133 

Τόπος και Χρονολογία πρώτης έκδοσης: Αθήνα, 2015 

Μέγεθος Αρχείου: 1,2 Mb 

Σελίδες: 56 

Μορφή αρχείου: pdf 

Γραμματοσειρά: cambria 

Απαγορεύεται η αναδημοσίευση δίχως την έγγραφη άδεια 

του δημιουργού ή του εκδότη 

 

 

 

http://www.24grammata.com/
http://www.24grammata.com/?page_id=27474


 

  

 

 

 

 

 

 

 

 

 

 

Όταν το μυαλό σου δε χωρά άλλη πραγματικότητα, αφήνεις τη γραφή να αναλάβει τα 

ηνία και να φτιάξει μια καινούρια. Κι όσο εσύ τη σχηματίζεις και τη μορφοποιείς, 

μορφοποιεί κι αυτή εσένα. Εκπληρώνει όσα υπόσχεται και μαζί της ξεκινάς για ταξίδια 

ονειρικά, ταξίδια ερωτικά, έμπλεα από εικόνες στοργής, οργής και ολοκλήρωσης. Οι 

λέξεις αυτές είναι απλά το μέσο και ο καθένας επιλέγει το δικό του ταξίδι. 

 

 

 



 

 

 

 

 

 

 

 

 

 

 

 

 

 



 

.   7 

Περιεχόμενα 
 

 
σελ. 

Περί έρωτος ο λόγος 9 

Γυμνές λέξεις 10 

Ασεβή συναισθήματα 11 

Ο πλούτος της γλώσσας  12 

Δογματισμός 13 

Στην απέραντη θάλασσα του κόσμου 14 

Όμορφοι άνθρωποι 15 

Μ ’ ένα  όνειρο αλλαγής 16 

Διαδήλωση 17 

Επαναστάτες του 21ου αιώνα 18 

Αθήνα 19 

Χρώματα 20 

Η πολιτεία του μυαλού 21 

Ενοχές 24 

Στο βυθό της ψυχής σου  25 

Σώπασε 26 

Η επιβίωση μου, ο έρωτας σου 27 

Σκεπασμένη σ’ ένα σύννεφο 28 

Αισθήσεις 29 

Χαράματα 30 

Δε γνωρίζω απ’ αγάπη 31 

Εσύ 32 

Πλάνες 33 

Σε μια Χρυσή νεράιδα που δεν έφυγε στ’ αλήθεια 34 

Προσμονή 35 

Του λόγου αληθές 36 

Άγνοια 37 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Άνανδροι μπροστά στην  ανδρεία 38 

Παρακαταθήκη  39 

Νόστος 40 

Επέκεινα 41 

Σαν τραγούδι 42 

Ελπίδα 43 

Εξιλέωση 44 

Με μια αφορμή 45 

Μαριονέτες του κόσμου 46 

Ανθρώπινη υπόσταση 47 

Καταδικασμένοι άνθρωποι 48 

Επικήδειος  50 

Αντέχεις να μ’ αγαπήσεις; 51 

Μια κοινωνία ανθρώπινη 52 

Μιαρές προσδοκίες 53 

Ποτέ ξανά 54 
 



 

.   9 

Περί έρωτος ο λόγος 
 
 
Απελπισμένοι για έρωτα, 
διψασμένοι για πόθο 
αναζητάμε το θείο δώρο της έξαρσης.  
 
Κι εγώ στα μάτια σου εφηύρα ένα βωμό  
να εναποθέσω τα πάθη μου, 
κι όλα μαζί  
γύρισαν και με κυνήγησαν 
ώσπου να σ’ αρνηθώ. 
 
Ώσπου να αναζητώ τη σωτηρία της λύτρωσης. 
  
Αυτό που με τόσο σθένος πάσχιζα 
τώρα παλεύω να διαλύσω από μέσα μου. 
  
Τώρα που τη νύχτα αυτή  
η λύσσα έφτασε στον κολοφώνα της  
κι ο παράδεισος των υποσχέσεων εξανεμίστηκε.  
 
Τώρα που οι σκέψεις μου δεν φτάνουν να σε πείσουν, 
δεν φτάνουν να με γλυτώσουν από τη Νέμεση, 
κι η κάθαρση που ικετεύω δεν επέρχεται. 
 
Απομένω μόνη   
να εχθρεύομαι τον μόνο υπαίτιο της δυστυχίας μου, 
την ψυχή μου.  
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Γυμνές λέξεις 
 
 
Θέλω τόσα πολλά να πω 
μα η αρχή με φοβίζει. 
Πρέπει να βρω μια τετριμμένη 
χιλιοφορεμένη λέξη, 
που σαν ένα παλιό φόρεμα 
έχει μπει σε τόσα κορμιά 
που η πρωτοτυπία του  
δε γοητεύει πια, 
ούτε ένα παιδί  
που ποτέ του δεν το είδε. 
 
Κάπου υπάρχει μια παλιά φωτογραφία, 
μια μνεία γι’ αυτό το φόρεμα  
που είχε συναρπάσει χιλιάδες των χιλιάδων,  
μα εύκολη λύση γεμάτη λυρισμό αποτελεί. 
 
Πώς να σταθώ μπροστά σου 
με το φθαρμένο μου ένδυμα  
χωρίς να νιώθω 
γυμνή  
και ανάξια; 
Κι ας μου λες πως η γύμνια 
δεν ανέχεται ντροπή, 
μα ποτέ δεν είδα γυμνή τη σκέψη σου. 
 
Κι αν ο λυρισμός μου πλεονάζει 
το φόρεμα μου ίδιο παραμένει 
κι η γύμνια με τρομάζει 
όπως η σκέψη σου. 
 
Και σιωπώ, 
υπάρχουν τα σημάδια  
οι οιωνοί των λέξεων  
μα έχω ξεσκίσει τα σωθικά μου για να τις βρω.  
Θέλω τόσα πολλά να πω, 
μα έχω μπλέξει τα μέσα μου 
και τ’ άντερα μου 
καλύψαν το μονοπάτι της καρδιάς.   
 
 
 
 
 



 

.   11 

Ασεβή συναισθήματα 
 
 
Θα γίνω  ιέρεια της αγνότητας σου 
κήρυκας της αγάπης σου 
φάρος της διανόησης σου. 
 
Θα εκλαϊκεύσω την περίπλοκη 
θεωρία της οντότητας σου 
να την κατανοήσει το παιδί 
που κρύβω μέσα μου. 
 
Θα φανερωθώ στην παιδική ψυχή σου 
για να βαφτιστούμε μαζί στο θεό 
που αντιπροσωπεύει ο έρωτας. 
 
Έναν θεό που δεν τιμωρεί  
την παραφροσύνη των συναισθημάτων, 
δεν υπόκειται σε κανόνες και τελετουργίες απρόσιτες. 
 
Ενώνει το ορθό με το παράλογο, 
εξιδανικεύει την τρέλα, 
φέρνει τον παράδεισο στην ασυναρτησία των λόγων σου. 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Ο πλούτος της γλώσσας  
 
 
Ξεχάσαμε να αγαπάμε  
όταν πασχίζαμε να αναλύσουμε τη λέξη αγάπη 
και τα πράγματα γίνανε περίπλοκα  
γιατί η απλότητα ξένιζε πια  
μέσα στο πλούσιο λεξιλόγιο μας. 
 
Δεν μπορούμε πια να διαλέξουμε τη σωστή λέξη,  
γιατί η ψυχή μας πτώχευσε  
και παραδόθηκε στο μυαλό και την ακρίβεια. 
 
 
 
 
 
 
 
 
 
 
 
 
 
 
 
 
 
 



 

.   13 

Δογματισμός 
 
 
Αμφισβητώ το δογματισμό 
μα είμαι ο μεγαλύτερος οπαδός του  
λατρεύοντας σε,   
φορώντας τις παρωπίδες μου.  
 
Διαλέγω να υπακούσω στους κανόνες 
που προστάζει το κορμί σου, 
να υποταχθώ στις παροτρύνσεις των ματιών σου, 
να μην παραβώ τις δέκα εντολές της λογικής σου. 
Μα τους έχω πείσει όλους πως η ελευθερία υπάρχει. 
 
Έχω πείσει τον εαυτό μου πως είμαι ένας ελεύθερος 
σκεπτόμενος άνθρωπος. 
Μα  δε μπορεί, 
πρέπει να υπάρχει ο θεός 
μέσα σου. 
Για να με ελέγχεις 
χωρίς να το προσπαθείς, 
χωρίς να το συνειδητοποιώ, 
χωρίς να νιώθω ότι απειλείται η αυτονομία της ύπαρξης μου. 
 
Πώς να αμφισβητήσω λοιπόν 
τον τρόπο  
που ανεξήγητα εισχωρείς και με προσδιορίζεις; 
Με πλάθεις από την αρχή,  
με εξυψώνεις και με καταστρέφεις  
τόσο ενδόμυχα 
που τα βάθη της ψυχής μου 
δε θα τα αποκαλέσω ποτέ ξανά το ίδιο.  
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Στην απέραντη θάλασσα του κόσμου 
 
 
Θα βυθίσω την ψυχή μου 
και την ανάσα θα κρατήσω 
μέσα στο λουτρό 
της αλαζονείας σας. 
 
Καλύτερα να πεθάνεις  
χωμένος στη βρωμιά  
παρά να επιπλέεις 
μαζί με  περιττώματα 
που γι’ άνθρωποι περνιούνται. 
 
Και στάλα μην αφήσεις 
απ’ αυτούς 
στην ψυχή σου να εισχωρήσει,  
γιατί θ’ ανέβεις στην επιφάνεια 
και την υπεροχή του βυθού 
να αντικρίσεις ξανά 
δε θ’ αξιωθείς.  
 
Κι αν το βάρος 
δεν αντέξεις 
κι υποκύψεις, 
την αυτοκτονία 
μη βιαστείς να πεις 
πως  γλύτωσες,  
απλά μετέτρεψες το θάνατο 
σε δώρο. 
 
Η μυρωδιά του κόσμου  
είναι αποπνικτική, 
σαν καρκίνος είναι το άγγιγμα τους  
κι αν τις ιδέες τους 
καταφέρουν 
να κάνουν δικές σου. 
 
Τότε, καλύτερα 
χθες να ’χες πεθάνει. 
 
 
 
  



 

.   15 

Όμορφοι άνθρωποι 
 
 
Ποιόν να ξυπνήσεις  
απ’ τη λήθη; 
Με χάπια και ουσίες 
όλοι βολεύονται  
και γλυτώνουν  
απ’ το κρύο βράδυ 
της ανθρωπιάς. 
 
Κι εγώ, πείτε μου  
γιατί να ταραχθώ, 
το βράδυ που βγαίνω 
την πόλη ν’ ατενίσω,  
όταν τα φαρμακεία  
της εξέλιξης έχουν ξεπουλήσει 
και ο εγωισμός  έχει ανθίσει  
σε κάθε ξέφωτο; 
 
Και δε μ’ ενοχλεί η ησυχία 
αλήθεια σας το λέω, 
μα τ’ αστέρια  
θλίβονται 
που κανείς πια  
δεν τα κοιτά στα μάτια. 
 
Κι οργίζομαι 
που την ομορφιά 
περιφρονούν  
και μέτρο σύγκρισης 
δεν έχουν  
τη μέρα όμορφη να κάνουν.  
 
Μα ποιόν απ’ τη λήθη 
να ξυπνήσεις;  
Αφού την ομορφιά των αστεριών 
δε θα τη δουν, 
ακόμα κι αν ένα αστέρι 
τους χαρίσεις. 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Μ ’ ένα  όνειρο αλλαγής 
 
 
Ακούραστη η νύχτα. 
Κι οι διαδρομές μας χαώδεις. 
Αργεί ο ήλιος και ο προορισμός μας. 
 
Τον αναζητούμε κάθε βράδυ 
οδηγημένοι από τ’ αστέρια. 
Μα την αυγή ο χάρτης που χαράξαμε 
ανάμνηση αποτελεί μακρινή 
και τα σημάδια που αφήσαμε 
μοιάζουν με ψίχουλα που φαγώθηκαν 
από μερικά χελιδόνια το Δεκέμβρη. 
 
Κι αν το σχέδιο που πλάσαμε 
θωρούσαμε μεγάλο, 
τα μάτια μας ζαλισμένα από την μέθη της δημιουργίας  
πλανεύτηκαν. 
 
Μας θάμπωσαν τα φώτα τα βαριά 
κι ο προορισμός μας χάθηκε κάπου στο πρώτο φως. 
Πάνω στη λεπτή διάκριση της ψευδαίσθησης, 
ακολουθήσαμε τα σημάδια αυτών 
που διάλεξαν ν’ αλλάξουν το πρωί μας. 
 
 
 
 
 
 
 



 

.   17 

Διαδήλωση 
 
 
Κοίτα ˙ 
Πως μεταμορφωθήκαν οι φωνές; 
Οι άνθρωποι; 
Κοίτα πως ταλαντεύομαι κι εγώ  
σε μια μάζα έμπλεη από βρισιές και σαματά. 
Κοίτα ˙ 
πως τα μάτια  αποφεύγουν τους άλλους να κοιτάξουν 
-τα παρατάω είπα, 
δεν θα ονειροπολήσω απόψε 
στο δρόμο- 
κανείς 
δεν θα περιπλανηθεί σήμερα σε ανείπωτα μονοπάτια,  
κανείς 
σ’ αυτό το πεζοδρόμιο δεν θα ακουμπήσει  
να παρατηρήσει τον ουρανό, 
τους περαστικούς  
το μικροπωλητή. 
 
Χωρίς σημαία και καλύπτρα 
τίποτα. 
Ούτε κι ο αδαής ακόμα 
δεν θα κινηθεί αυτόβουλα σε έρημα σοκάκια, 
μόνο σε λεωφόρους με όνομα  
και γύρω κοπάδια οι άνθρωποι 
που δεν παρατηρούν, 
μόνο φωνάζουν και βρίζονται, 
άλλοτε εδώ 
κι άλλοτε εκεί, 
σήμερα εμένα   
αύριο εσένα 
και τη βδομάδα που ’ρχεται 
τη μάνα τους 
που τους γέννησε τόσο οξύθυμους, 
μα με ιδανικά και σημαίες ζωσμένους,  
σ’ ένα πανηγύρι ντροπής 
ανάγκες μαζικές και επιτακτικά θέλω.  
 
Ζήτω η ιδεολογία. 
Οι τιμές των εισιτηρίων στα γήπεδα 
αυξήθηκαν κι άλλο αυτό το μήνα. 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Επαναστάτες του 21ου αιώνα 
 
 
Δηλώνεις επαναστάτης μα η αφορμή σου ακόμη αγνοείται. 
Όχι από τους αδιάκριτους που πάντα σε ρωτούν,  
αλλά απ’ τον εαυτό σου. 
 
Θέλεις να προσπαθήσεις,  
το ξέρω,  
δεν βρέθηκε ακόμη ο ιδανικός αγώνας,  
μα όλοι από κάπου ξεκινούν. 
 
Η αποδοκιμασία ανθεί εκεί που δεν υπάρχει αντίλογος.  
Μα χωρίς αμφιβολία, είναι μια καλή αρχή. 
 
Περιμένεις σε μια σκοτεινή πλευρά του δρόμου,  
θα έρθει η σειρά σου όπου να ’ναι  
πρέπει να ’ρθει  
έτσι σου ’παν. 
 
Το σχέδιο είναι αυτό 
και είναι ντροπή να το εκτελούν 
αυτοί που το σκεφτήκαν. 
Κι εσύ που δεν σκέφτεσαι 
ορμάς με μια περίσσια ικανοποίηση. 
 
Ένα επίτευγμα και ο τίτλος σου ανήκει. 
Τώρα πια δεν χρειάζεται να προσπαθήσεις άλλο,  
το κάνει ο πατέρας σου για σένα. 
 



 

.   19 

Αθήνα 
 
 
Στο μονοπάτι  
αυτής της πόλης 
που αρχή και τέλος  
δεν έχει, 
τον τόπο   
που οι ψυχές 
ξεκουράζονται  
ψάχνω.  
 
Κι αν στο πεζοδρόμιο 
ένα σπίτι γυρεύουν, 
την αγκαλιά του  
ποιος άνοιξε  
να κρυφθούν απ’ το κρύο; 
 
Το στόμα του 
ποιος διάπλατα άνοιξε 
να δραπετεύσουν λέξεις 
που κάτι να σημαίνουν; 
 
Μόνο τη σάρκα του κάλυψε  
από το μίασμα  
μην κινδυνεύσει, 
θαρρώντας πως τη δική του τη ζωή 
την πρόσφερε ένας θεός δικτάτορας. 
 
Ο ίδιος δίκαιος θεός  
που ισότιμα 
στα πλάσματα του χάρισε 
από μια κατάρα. 
Την κατάρα 
να είσαι ευάλωτος 
και βολεμένος,  
σ’ άλλους τη μια,  
σ’ άλλους την άλλη. 
 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Χρώματα 
 
 
Μαύρα τα σπίτια κι οι καρδιές  
κι ο χώρος  
ασφυκτικά μικρός  
ν’ ανοίξεις τα φτερά σου, 
άλλοτε καταφύγιο  
η αγκαλιά,  
μα τώρα δεσμά  
που 
όσο παν’ στενεύουν.  
 
Κι ο ουρανός 
πιο γκρίζος 
πίσω από το μαύρο τζάμι του σπιτιού σου.  
Κι η ελπίδα  
πιο μακρινή  
μέσα στα μαύρα χέρια σου.  
 
Λευκά τα περιστέρια 
που δεν πετούν στη γειτονιά σου, 
λευκά τ’ αόρατα αφεντικά 
την τύχη σου που ορίζουν.  
 
Μηδαμινά  
αυτά που ζεις, 
πελώρια  
αυτά που θες να φτάσεις.  
Χρώμα δεν έχουνε θαρρείς,  
γιατί 
ακόμα δεν τους έδωσες λίγο απ’ το δικό σου, 
γιατί ενίοτε κοιτάς 
χωρίς 
τα μάτια της ψυχής. 
 



 

.   21 

Η πολιτεία του μυαλού 
 
 
I.  
Αξίζει ο χαλασμός αν τα θεμέλια είναι άθικτα; 
Χαλάσματα παντού, 
μα οι άνθρωποι που θα  ’ρθουν για να χτίσουν  
στηρίζονται σ’ αυτά. 
 
Η φαντασία εκκολάπτεται,  
μα οι πράξεις αυτό δεν το γνωρίζουν, 
δεν τη συμμερίστηκαν  
στη βαρύγδουπη προσέλευση τους. 
 
Κι η παρόρμηση πια  
μοιάζει με επικήδειο λόγο, 
όχι με σφάλμα της νιότης, 
όχι με γνώρισμα του ενθουσιασμού,  
όχι με αντίποδα των χαλασμάτων. 
 
Παρελθόν, παρόν και μέλλον, 
ασύνδετες  
ασυνάρτητες  
ανθρώπινες έννοιες, 
κατεκτημένες και δομικές. 
Κι αν με καταστέλλουν 
μπορείς να τις διώξεις απ’ το νου μου; 
Απ’ τους ανθρώπους που θα τις χτίσουν και πάλι απ’ την αρχή; 
 
Στην άγουρη πολιτεία μας 
δεν έφτασε η ιδεολογία της σιωπής. 
Δεν ευδοκίμησε η δημοκρατία των ονειροπόλων.  
 
Δεν άντεξε το τώρα κι έγινε μετά, 
μεταμορφώθηκε στο κάποτε 
μα η προσμονή την έπνιξε. 
Ο χείμαρρος της λογικής παρέσυρε τα όνειρα 
που καλύφθηκαν κάτω από τη λάσπη. 
Και την αγάπη την ψάχνω 
κάτω από σωρούς άχρηστων πραγμάτων  
ποτισμένων απ’ το νερό της λήθης. 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

II.  
Η αναζήτηση άλλης πολιτείας σε δελέασε  
και τα υπάρχοντα σου 
τα άφησες βιαστικά 
να σαπίσουν, 
όπως η αγάπη σου. 
 
Όλα αυτά που σου ήταν αναγκαία  
τώρα πια σαραβάλιασαν, 
κι εγώ καταλαβαίνω  
κι αν δεν το καταλαβαίνω εγώ  
έχει ήδη ειπωθεί από τα χέρια μου 
που φθείρονται ψάχνοντας μες στο βούρκο. 
 
Γεμίζουν πληγές μα εγώ τα αγνοώ 
γυρεύω τον πρώτο μου ενθουσιασμό, 
το πρώτο μου γέλιο, 
γυρεύω το αναγκαίο μου δικαίωμα 
να ζήσω στην αλλοτινή ιδανική πολιτεία 
των αβάσταχτων εκδηλώσεων. 
 
Τώρα πια απλώς παρατηρώ. 
Απύθμενο το κενό κι η σιωπή ατέρμονη. 
Μάτια προσηλωμένα στην αδήλωτη έκσταση. 
Απουσία έκφρασης και συνοχής. 
 
Με το χάδι δεν αγγίζω τη σιωπή 
ούτε με τη φροντίδα. 
Δίαυλος είναι  
και με αγγίζει αυτή,  
αδιόρατο το τείχος  
και προσπαθώ να απλώσω το χέρι μου στο μέλλον  
μα δεν πλησιάζω,  
το πόδι μου έχει σφηνώσει στο παρελθόν. 
Δεν υπάρχουν σκαλοπάτια και φωνάζω  
μα το κενό με απομονώνει 
κι εγκλωβίζομαι σ’ αυτή την πλευρά. 
Άγραφο σημείωμα μοιάζει ο ήχος  
και το συναίσθημα μου 
αρνείται να με υπακούσει κι αυτό. 
 
 



 

.   23 

III.  
Στροβιλίζομαι σ’ έναν άνεμο παράκρουσης, 
στη γη που πατώ 
ορυμαγδός και ταραχή, 
στη γη που θέλω να πατήσω  
δεν υπάρχει χώμα. 
Κι αυτό που περίσσευε τώρα πια με στοιχειώνει. 
 
Αποσκοπώ, νομίζω, θεωρώ, 
υπάρχω ή φαντασιώνομαι; 
 
Στην άυλη και άφθαρτη πατρίδα,  
στην απόλυτη αναρχία του μυαλού μου, 
θέλω να φτιάξω νόμους.  
Νόμους που θα υπαγορεύουν οι ιδέες, 
ιδέες που η σκέψη δεν ευνούχισε. 
 
Σου γράφω μα ο λογισμός μου αιμορραγεί  
κι αν το αίμα δεν έχει φονεύσει το μυαλό μου 
μπορώ ακόμη να αγνοώ τα χέρια μου. 
 
Αφουγκράζομαι μα δεν ακούω,  
κοιτάω μα δε βλέπω,  
φυτοζωώ γαντζωμένος στο παρόν 
μα αναπνέω στο μέλλον. 
Διαχωρίζω μα δεν επιλέγω, 
διεκδικώ μα δεν απαιτώ τίποτα, 
ακουμπώ μα δεν αγγίζω, 
αναιρώ μα δεν αρνούμαι, 
κρύβω κι όλο εκτίθεμαι. 
Σου μιλάω μα δεν περιμένω να καταλάβεις. 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Ενοχές 
 
 
Στο αμυδρό φως  
της νύχτας ετούτης 
οι σκιές πληθαίνουν 
πιότερο απ’ το λιοπύρι, 
μου γνέφουν και κρύβονται 
και δε γνωρίζω  
ποιος και τι με στοιχειώνει, 
αχνά και μπερδεμένα  
ονειρικά μες στη νύχτα τα κρίματα μου. 
 
Γυρνώ την πλάτη και εμφανίζονται,  
τα ποτίζω με φεγγάρι 
μεθούν και ακατάληπτες ενοχές 
βάζουν στη χούφτα μου. 
 
Ενοχές 
που φλύαρα ξοδεύομαι  
υπέρογκα ονειροβατώ  
και ακατάπαυστα κυνηγάω τον εαυτό μου. 
 
Ενοχές που ανέλπιδα ελπίζω 
και ζω 
φοβούμενη το βάρος της χούφτας μου. 
 
 



 

.   25 

Στο βυθό της ψυχής σου  
 
 
Στο απόβραδο της νιότης σου 
επένδυσα την γνώση μου,  
ωρίμασα κοιτώντας τα μάτια σου 
και κάλυψα τον εαυτό μου 
στην εγκατάλειψη των απαιτήσεων μου. 
Για να σταθώ στο πλάι σου 
απόμακρη και σίγουρη. 
Για να γλυτώσω τις πληγές,  
δε με γνώρισα ούτε το χάραμα. 
 
 
Στο ψυχανέμισμα της θλίψης σου 
ξορκίζω την χαρά μου, 
τον δρόμο τραβώ της ανταπόκρισης  
και τι να πω στο δάκρυ σου 
καινούριο για να λείψει; 
Το κύμα τ’ ανταριασμένο 
της ψυχής σου 
με καλύπτει  
και στο βυθό της ερήμου σου 
γυρεύω μαργαριτάρια  
τα δάκρυα σου να θυμίζουν. 
 
 
Μα τα δικά μου δάκρυα 
τα σκέπασα με χώμα, 
τα έθαψα κάτω από βράχους,  
ν’ ανθίσουν κρίνα  
μες στη θάλασσα  
να ευωδιάζουν τη θλίψη σου, 
όταν να την ξορκίσω πια 
δεν θα μπορώ. 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Σώπασε 
 
 
Απρεπή φράση το σ’ αγαπώ,  
αν τα μάτια δεν κατεβάσεις 
φοβούμενος την απόλυτη έκθεση του εγώ σου. 
 
Άσεμνα τα λόγια τρυφερότητας, 
αν το στήθος σου δεν αιωρείται  
και τα μέλη σου διάχυτα έξω από εσένα 
δεν ελέγχονται. 
 
Σώπασε, 
άσε με να παραμυθιαστώ με την ανάσα σου, 
με τις εκδηλώσεις που τα λόγια αχρηστεύουν. 
 
 
 
 
 
 
 
 
 
 



 

.   27 

Η επιβίωση μου, ο έρωτας σου 
 
 
Πίνακας η μορφή σου γεμάτη χρώματα και σύνθετα σχήματα,  
ακατανόητα από ένα άπειρο μάτι. 
 
Η φωνή σου μια βοή χωρίς συνοχή και νόημα,  
πως σ’ εμένα ακούγεται μελωδία; 
 
Λαβύρινθος η σκέψη σου χωρίς αρχή και τέλος, 
αλλά εγώ δε θέλω κανένα μίτο να με βγάλει. 
 
Τα μάτια σου σαν το σύμπαν,  
κανένας δεν ξέρει να μου πει τι κρύβουν, 
άσε με να ψάξω για γαλαξίες άγνωστους. 
 
Το κορμί σου νησί ακατοίκητο 
χωρίς τροφή και νερό, 
τόσο όμορφο θέαμα για να πεθάνεις. 
 
Ο έρωτας αγώνας επιβίωσης,  
ποιος δεν έχει το ένστικτο της επιβίωσης μέσα του; 
  
Άσε με να επιβιώσω, γυρεύοντας την γνώση σου. 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Σκεπασμένη σ’ ένα σύννεφο 
 
 
Παράμερα θα στέκω απ’ τη ζωή 
να δω τον πλούτο σου. 
Θα κρυφτώ 
να σε υμνήσω  
με όνειρα, 
με βροχές. 
Σκεπασμένη σ’ ένα σύννεφο, 
θα κοιτώ τη μορφή σου θαμπή  
και στα μάτια μου 
κρύσταλλοι θα επιβιώνουν,  
στην καρδιά μου  
σκισμένες νιφάδες  
και σταλαχτίτες μελανοί. 
 
 
Παράμερα θα στέκω 
και θα κλέβω τη μυρωδιά σου,  
σ’ ένα αιολικό ασκί 
από κάποιο ψοφίμι δίχως ταίρι. 
Κι όταν ενδώσω στον πειρασμό  
το σύννεφο ν’ ανέβω  
το ασκί θα λύσω  
να θεριέψει το κάλεσμα σου. 
Θα πετάξω να φτάσω τη γη  
που υπόσχεται το δικό σου βάδισμα,  
στο νήμα που ο θάνατος υφαίνει 
για κάθε έρωτα.   
 
 
 
 



 

.   29 

Αισθήσεις 
 
 
Το δέρμα σου πάλλευκο, 
τα μάτια  κλείνω  
μα  τη μορφή σου δε θυμάμαι,  
το δέρμα σου μονάχα 
με τις διόπτρες της ψυχής  
που όλα τα διαστέλλουν, 
μπορώ να διακρίνω. 
 
Να περιμένω μου πες,  
μα το χρόνο έχασα στην αναμονή, 
μήπως ο χρόνος δεν κυλά αργά 
όταν κι ο πόθος διαστέλλεται;   
 
Και πόσο σε πόθησα  
όταν το πάλλευκο δέρμα σου 
το δικό μου αγκάλιασε. 
 
Κι όσο κι αν σε περιμένω, 
ξέρω, 
δε θα σε γνωρίζω τώρα πια.  
Η ψυχή μου έκλεισε όλα τα φώτα,  
με κάγκελα την έχω περιφράξει 
μήπως και κάποιος  
την αίσθηση σου διώξει,  
μήπως κι εσύ 
το πάλλευκο δέρμα σου 
αφάνισες  
και το θέαμα σου αποτρόπαιο  
τώρα πια  
τρομάξει τις αισθήσεις μου. 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Χαράματα 
 
 
Στις στιγμές του μεγάλου παροξυσμού 
αφήστε με να πετάξω 
με το μυαλό ασάλευτο, 
να γράφω για τις παλιές μου αγάπες, 
να ονειρεύομαι τις νέες,  
να προσδοκώ τις μεγάλες. 
 
Χαράματα να βγω στους δρόμους  
να ψάξω φαντάσματα,  
οπτασίες γεμάτες χάρη, 
παιδιά που στο χέρι κρατούν τριαντάφυλλα, 
και πίσω απ’ όλα εσύ 
το χέρι να μου απλώνεις. 
 
Κι ας μη στο είπα 
κι ας μη στο  πω ποτέ,  
πως για  τον κόσμο μου  
αρκεί 
το χέρι σου. 
 
Μα δεν πειράζει αγάπη μου. 
Αρκεί να υπάρχεις στις λέξεις 
να ζεις μέσα τους  
να ζω κι εγώ μαζί σου 
αυτά τα χαράματα, 
ώσπου να βγει η νύχτα. 
 
 



 

.   31 

Δε γνωρίζω απ’ αγάπη 
 
 
Δεν ξέρεις απ’ αγάπη 
μήτε κι εγώ γνωρίζω 
και μη με ρωτήσεις γιατί χάσαμε τόσο καιρό να την ψάχνουμε, 
κάτω απ’ τις παλάμες μας, 
πίσω απ’ τα αφτιά μας, 
μέσα στα στόματα  μας. 
 
Ψάχναμε με λύσσα μα τίποτα δε βρήκαμε, 
ακόμη μανιασμένα τα σωθικά μου  
γυρεύουν και ψάχνουν 
κάτω απ’ τα σεντόνια  
και πίσω απ’ το μαξιλάρι μου πριν κοιμηθώ. 
 
Ούτε κι εγώ θα  σε ρωτήσω,  
πάντα την έψαχνα σε λάθος μέρη,  
μα μήτε κι εσύ βοήθησες.  
Κι είπα να φτιάξουμε ένα χάρτη  
να βάλουμε σημάδια και σταυρούς,  
μα το θησαυρό δεν ξέραμε να ορίσουμε 
κι εγώ σ’ ένα παλιό συρτάρι τον έκρυψα   
και τα σημάδια όλα ξεθώριασαν. 
 
Αφού δεν ξέρω σου λέω, 
μήτε κι εσύ μπορείς να με βοηθήσεις.  
Δεν ξέρω αν τη γνώρισα, 
αν τη χαράμισα, 
αν την έχασα κάτω απ’ τα σεντόνια σου,  
μέσα στα χέρια σου ή πίσω απ’ την ψυχή μου. 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Εσύ 
 
 
Για ένα βαρύγδουπο  
εσύ είσαι για μένα 
χαράμισα τη γαμημένη αξιοπρέπεια μου, 
λες και μια λέξη  
αλλάζει τη φύση σου ολάκερη  
και δεν είσαι πια εσύ 
αυτή που μιλά ασυνάρτητα, 
είσαι αυτή που μαγεύει  
με λέξεις κλεμμένες, 
δανεικές από ποιήματα και διαφημιστικά. 
 
Δεν είσαι χαμένη  
σ’ ένα βάλτο από προσωπικές αντωνυμίες, 
στέκεσαι στην προβλήτα μιας μοναδικότητας  
κι αποφασίζεις να οπισθοχωρήσεις, 
για να νιώσεις κοινή και οικεία  
σ’ αυτούς που σου πουλήσαν αλαζονεία 
γι’ αυτά που δήθεν τους κέρασες. 
 
Κι έμεινες ξάγρυπνη ν’ αναρωτιέσαι 
γιατί δε βούτηξες σ’ αυτά που απαρνηθήκαν,  
εσύ είσαι για μένα  
μπορεί κι αυτή 
αυτός  
αυτές. 
 
Ξεδιάντροπη γραμματική μου στέρησες τον ύπνο.   
 
 
 
 



 

.   33 

Πλάνες 
 
 
Αλώβητο όποιον βγει από αυτή την πλάνη, 
τρελό θα τον πουν 
αδιάφορο και λίγο 
κι όποιος την πάρει  σοβαρά 
λιγόψυχος και ονειροπαρμένος. 
 
Ορίσανε τον κόσμο της αλήθειας  
κι εσύ ψάχνεις τη θέση σου, 
στρατόπεδο αν δε διάλεξες ακόμη 
θα σε μαζέψει γι’ αδέσποτο ο μπόγιας. 
 
Και λόγια αν πουλάς στους περαστικούς, 
θα σε κοιτάν με αποστροφή ˙ 
σαν πρεζόνι που στο δρόμο σταματά να ζητιανέψει, 
θα πουν βοήθεια πως χρειάζεσαι. 
 
Κι αν βοήθεια χρειαστείς  θα σε προσπεράσουν  
σαν μικροπωλητή που δεν αρέσει η πραμάτεια του,  
μα αν στο θεό αποφασίσεις να στραφείς  
φρόντισε να πάς ευπρεπής στη φωλιά των υπηκόων του. 
 
Στη μεγάλη παράσταση της ζωής,  
οι κομπάρσοι δεν είναι αξιομνημόνευτοι,  
αλλά πάμπολλοι. 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Σε μια Χρυσή νεράιδα που δεν έφυγε στ’ αλήθεια 
 
 
Λόγια έψαξα πολλά 
να βρω να σου ταιριάζουν  
που σίγουρα γελοία θ’ αντηχούν.  
 
Δεν είναι πως μοιάζουν  
λίγα ή πολλά  
είναι που δεν ήσουν λόγια εσύ,  
ήσουν λιακάδα  
γιορτή ήσουν απείθαρχη και θελκτική.  
 
Αθωότητα ήσουν σ’ ένα κόσμο καχύποπτο.  
Άγγιζες αυτό που πιστεύουν τα παιδιά  
κι έδινες ό,τι ποτέ δε σου ζητούσαν. 
 
Αγίνωτη κι ελεύθερη  
απεγκλωβίστηκες από ένα κόσμο αφύσικο,  
για να εκπληρώσεις μια φύση  
αγγελική και προκαθορισμένη. 
 
 
 
 
 
 



 

.   35 

Προσμονή 
 
 
Ακουμπισμένη σ’ ένα μεγάλο μπορώ, 
ανιχνεύω τις σημασίες  
μιας ζωής που υπαινίσσεται συνεχώς  
μελλοντικά μεγάλα συναισθήματα, 
αναπόδεικτες αλήθειες  
και ανθρώπους με ευχέρεια προσφοράς. 
 
Κρυμμένη σ’ ένα μεγάλο μετά,  
αποθέτω τα φτερά μιας ουτοπίας  
και αποδίδω τις πράξεις και τις λέξεις που ακόμη δεν κατανόησα. 
 
Σε κάποιες εκρήξεις ανιδιοτέλειας,  
αναμένω την ανταπόδοση  
και σ’ ένα παιδί το αποτέλεσμα όλων αυτών που μοιάζουν ακατόρθωτα.  
 
Όταν οι ρωγμές στο δικό μου σπίτι θα ανοίξουν διάπλατα  
θα προσδοκώ 
αυτούς που θα ρίξουν τα θεμέλια των σεισμόπληκτων ανθρώπινων 
κατασκευασμάτων.  
Της διφορούμενης ανθρωπιάς,  
της εγωιστικής αγάπης  
και των πλασματικών αναγκών. 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Του λόγου αληθές 
 
 
Στην ειλικρίνεια που όλοι πρεσβεύουν και όλοι αρνούνται  
υποκλίνομαι. 
Είναι γνωστή απ’ άκρη σ’ άκρη  μα πάντα απόκρυφη παραμένει. 
 
Άλλοι καυχιούνται πως την έχουν υποδουλώσει, 
υποδουλώνοντας τον εαυτό τους 
στην αρέσκεια των άλλων.  
 
Κι άλλοι που τόσο ποθούν να την γνωρίσουν,  
λένε πως είναι πολύ μεγαλόκαρδοι 
για να μιλούν σκληρά. 
 
Σε μια ειλικρίνεια που βολεύει και αιωρείται  
αφήνοντας μια γεύση ασφάλειας,  
προσδιορίζονται οι άνθρωποι των μεγάλων λέξεων. 
  
Κι εγώ υποκλίνομαι  
σ’ αυτούς που ισχυρίζονται  
και σ’ αυτούς που ακόμη πιστεύουν. 
 
 
 
 
 
 



 

.   37 

Άγνοια 
 
 
Λέξεις 
σκέψεις 
απογοητεύσεις, 
για να δαμάσεις αισθηματικού τύπου απορήματα,  
ανομίες ∙ 
κοινοτυπίες προ αμνημονεύτων χρόνων,  
δοκιμασμένες από τα προγονικά γονίδια μου  
παρακαταθήκη για τα εκκολαπτόμενα.  
 
Στον κόσμο παρουσιάζεσαι προϊδεασμένος, 
μα απροετοίμαστο σε βρίσκουν όλα 
κι ο έρωτας  
και το φεγγάρι  
κι η παράνοια.  
Μα πάντα πρόθυμο να διαλύσεις το στομάχι σου 
αγγίζοντας τα. 
 
Για να αφήσεις κι εσύ σε μια σελίδα  
ένα ψήγμα γραφικών αποφθεγμάτων, 
πως κατάλαβες κι εσύ  
γιατί οι άνθρωποι  
δεν ξεχνούν και δε μαθαίνουν.    
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Άνανδροι μπροστά στην  ανδρεία 
 
 
Αλίμονο στο φτωχό λεξιλόγιο μου 
που τις πράξεις δε δύναται να αποτυπώσει,  
τις ιδέες δεν μπορεί να συλλάβει 
και να αποκωδικοποιήσει  μηνύματα 
περιθωριοποιημένων εγκεφάλων. 
 
Κρίμα σε μένα και σε σένα ˙ 
που ποτέ δεν θα γνωρίσουμε τις αξίες που έμειναν εκτός συνόλου,  
δεν αποτυπώθηκαν σε ένα κλασικό αριστούργημα. 
 
Την ανδρεία πολλοί θαυμάσανε μα λίγοι επέλεξαν 
σαν βρεθήκαν μπροστά στο δίλημμα. 
 
Τα φώτα που αποζητούσαν κάπως έπρεπε να εστιάσουν πάνω τους  
μα όχι έτσι, 
όχι θυσιάζοντας ένα μέρος από τα κεκτημένα τους. 
 
Αφού δεν είναι εύκολο λοιπόν ας υπάρχει σε μνείες αυθεντιών.  
Αφού το εγώ είναι ο κινητήριος τροχός της ανθρωπιάς μας,  
ας περιχαραχθούμε  σε ότι βρήκαμε και αποδεχτήκαμε 
γιατί μόνοι μας δε μπορέσαμε να αλλάξουμε.   
 
Κι εγώ με το μεγάλο και χιλιοειπωμένο μου εγώ για τίτλο, 
ας αρκεστώ στο να προφέρω  
ότι ίσως κάποτε αντιμετωπίσω αυτό τον κόσμο από τη δική σου σκοπιά.   
  
 



 

.   39 

Παρακαταθήκη  
 
 
Στους φίλους που χαθήκαν  
και σ’ αυτούς που ’θελαν μα δεν πρόφτασαν  
θα αφιερώσω ένα κομμάτι της ψυχής μου.  
Σ’ αυτούς που κρυφτήκαν 
και σ’ αυτούς που δειλιάσαν 
θα χαρίσω τη φωνή μου.  
Κληρονομιά θα αφήσω στα πουλιά να μεταφέρουν ιδέες  
και στους αγέννητους ήρωες μια ελπίδα. 
 
Να μιλήσω θα ‘θελα στην ψυχή των άκαρδων  
και να ψάξω την έννοια της αλληλεγγύης  
σ ‘αυτούς που ποτέ δεν ενδιαφερθήκαν.  
Στον καθρέφτη θέλω να μιλήσει μόνο η καρδιά μου 
και να σωπάσω για να δω τι λεν’ τα μάτια μου. 
 
Τα μάτια των άλλων ποτέ δε μου ’δειξαν  
ίσως να μην τους έδωσα χρόνο  και δε φανερωθήκαν,  
στα έργα ποτέ δεν πίστεψα όταν τα κίνητρα ήταν δυσδιάκριτα. 
 
Γι’ αυτό θα φύγω με το κεφάλι κάτω.  
Για να θυμάμαι τους ανθρώπους ψηλά,  
για να μην πουν τα μάτια μου 
ότι τα χείλη αρνούνται. 
Για να με θυμούνται ταπεινή όσοι με αγαπήσαν 
και όσους αγάπησα εγώ να μη στεναχωρήσω. 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Νόστος 
 
 
Ξενιτεμένη μοιάζει η ψυχή. 
Τώρα δα αποσκοπούσε στην πατρίδα. 
Μα ποια πατρίδα; 
Πατρίδα είναι αυτή που έμαθες να ονειρεύεσαι. 
 
Εκεί που το όνειρο  ήταν πρωτόγνωρο.  
Είχε δυο καρδιές που χτυπούν μαζί, 
τόσο ταιριαστά 
όπως τα φτερά ενός πουλιού, 
που πρέπει να φτεροκοπούν μαζί για να φτάσεις τα σύννεφα. 
 
Πως θα πετάξω τώρα; 
Σ’ αυτόν τον τόπο δεν πετούν πουλιά. 
Δεν αγγίζω πια τα σύννεφα. 
Μοναχά μου κρύβουν τον ήλιο. 
 
Θέλω να γυρίσω στην πατρίδα μου 
Όσους Λαιστρυγόνες κι αν συναντήσω. 
 
 
 
 
 
 
 
 
 



 

.   41 

Επέκεινα 
 
 
Ζούμε για λίγο 
πεθαίνουμε για πάντα 
και την ψυχή μου να κρατήσει ποιος μπορεί; 
 
Κι ας κυνηγούν όλοι  
ένα κορμί  
μέσα να τη βάλουν,  
ένα τόπο 
πατρίδα να της βρουν, 
ένα χαλινάρι 
στα όρια τους να κινείται. 
 
Σε πύργους αλαβάστρινους 
σε γέφυρες που στην ξηρά δεν καταλήγουν  
σε πηγές αστείρευτες, 
η ψυχή μου γυρεύει το τέρμα σας. 
 
Σε αιώνιες νύχτες 
φεγγάρια πολυάριθμα 
και άστρα με βελούδινες φωνές,  
η ψυχή μου αναζητά το σκοπό των λόγων σας. 
 
Σε θάλασσες ασάλευτες  
γκρεμούς οριζόντιους 
και μαξιλάρια πέτρινα,  
η ψυχή μου αναπαύεται. 
 
Αφέσου ψυχή μου 
στη στιγμιαία μου ζωή, 
στις αναζητήσεις σου μύησε με 
να ψαχουλέψω κι εγώ 
τα παραμύθια της λογικής. 
 
Σε εκλιπαρώ  
άσε με να αφεθώ, 
προτού αφεθούν οι σάρκες μου 
στο παραμύθι του παραδείσου 
και τα σκουλήκια 
δεν μ’ αφήσουν 
μαζί σου να ταξιδέψω. 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Σαν τραγούδι 
 
 
Τραγούδησε μου  
ανύποπτα, 
εκεί που θα ψάχνω απελπισμένη  
το χαρτάκι που σημείωσα τις σιωπές μου. 
 
Τραγούδησε μου 
ένα κατάκοπο τραγούδι  
ταλαιπωρημένο από άλλων χείλη,  
που κουβαλά στις πλάτες του 
το βάρος ξεχασμένων ερωτικών πνοών. 
 
Τραγούδησε μου  
ψιθυριστά,  
να μην ακούσει κανείς 
τη συνομωσία των χτύπων μας,  
των τραγουδιών μας , 
του έρωτα , 
που εμφυσά η ανάσα σου 
στους λοβούς μου. 
 
Τραγούδησε μου 
ωσάν οι φλέβες σου  
να είναι η ορχήστρα 
κι εγώ 
η πρώτη σου μεγάλη παράσταση. 
 



 

.   43 

Ελπίδα 
 
 
Καθάρια η μέρα, 
μα ο νους μας κενός  
κρυφτήκαν πίσω απ’ τα αστέρια οι ευχές,  
είπαν κάποιοι 
πιστέψαν οι πολλοί, 
κι οι άνθρωποι προσπάθησαν με κόπο τη νύχτα 
το όνειρο του Μορφέα  να αφήσουν. 
 
θέλουν να χτυπήσουν τις καμπάνες 
να φωνάξουν χωρίς ειρμό και λογική, 
τους αρκεί να τρομάξουν όσους ακόμη κοιμούνται, 
να τρέξουν σαν αγέλη στο γκρεμό 
για να τους μνημονεύουν τ’ αστέρια σαν ήρωες 
κι ας είναι ολοφάνερο  
πως δεν μπορεί ο δρόμος προς το γκρεμό  
να είναι τόσο καλά στρωμένος.  
 
Μα αφού τις ευχές τους  
στ’ αστέρια εναπόθεσαν  
κάπου  
πρέπει να βρουν την ελπίδα  
να φτιάξουν καινούριες.   
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Εξιλέωση 
 
 
Δεν θέλω να ανατρέξω σε θαύματα για να πειστώ 
μ’ αφήνεις ν’ αγγίξω τον παλμό σου;  
Κι εγώ θα καταλάβω,  
θα νιώσω τα επτασφράγιστα μυστικά σου, 
το νόημα της παρουσίας μου σ’ αυτή την πλάση 
τους προβληματισμούς που τους πολλούς παιδεύουν.  
 
Θα διαφοροποιηθώ από τη σκέψη 
που χρόνια τώρα αυτός ο κόσμος μου πρόσαψε 
και την ψυχή μου θα λυτρώσω 
από την απόκρυφη επιρροή σου. 
 
Κι όταν απελευθερωμένος πια από τις ανομίες μου 
κοιταχτώ στον καθρέφτη, 
η μορφή μου θα εξιλεωθεί 
απ’ αυτό το προσωπείο που μου ’λαχε.  
 
 
 
 
 
 



 

.   45 

Με μια αφορμή 
 
 
Με μια αφορμή εκδηλώνεται το πάθος 
στα μικρά πατά και θεριεύει, 
ένα βράδυ  
που οι αισθήσεις ζαλισμένες  
κυριεύουν τη μνήμη και ελέγχουν το σώμα. 
 
Κλείνεις τα μάτια,  
μα αντί να χαθούν  
γίνονται βασανιστικά ισχυρές  
και καλύπτουν κάθε δείγμα λογικής που διαθέτεις. 
 
Ζεις σαν φυλακισμένος σε καταναγκαστικά έργα 
δεν επιλέγεις πια κι ας μην έχουν τα πόδια σου αλυσίδες,  
τα φτερά στην πλάτη σου συρρικνώθηκαν  
και το σκοτάδι όσο πάει και μεγαλώνει. 
 
 
 
 
 
 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Μαριονέτες του κόσμου 
 
 
Σκέψη ανυπότακτη στο χρόνο και στα έργα. 
Πώς να σε ορίσω; 
Πώς να συμβαδίσεις με τα πρέπει 
που καιρό τώρα 
προσπαθώ να επιβάλλω στους λυγμούς μου; 
 
Όνειρα απόμακρα στο τώρα 
ελπιδοφόροι μαντατοφόροι του μυαλού μου 
όπιο της απογοήτευσης και καταστολή της διψασμένης μου ψυχής, 
σας κυνηγώ σαν προσμονή σωτηρίας, 
σα δικαίωση εν καιρώ πολέμου. 
 
Τα μάτια σφάλλουν όταν αντικρίζουν τον κόσμο ∙ 
κινούμαι σα μαριονέτα  
σε μια πραγματικότητα θεατρική. 
Περιμένοντας να τελειώσει η παράσταση  
για να ονειροπολήσω,  
γιατί είναι σκληρά τα όνειρα που διαλέγουν οι άλλοι  
και σκληρότερες οι προσδοκίες των θεατών. 
 
Κι ανταμώνει όλος ο κόσμος  σ’ ένα θέαμα λιπόψυχο,  
κρυμμένοι πίσω από έναν ρόλο περιωπής. 
Εγώ διάλεξα την μαριονέτα  
για να πείσω τον εαυτό μου ότι η σκέψη δεν υποκινείται όπως το κορμί. 
 



 

.   47 

Ανθρώπινη υπόσταση 
 
 
Ο κόσμος σου κι ο κόσμος μου 
δυο δρόμοι παράλληλοι,  
τα όνειρα μας 
εκτυλίσσονται  
σε άλλη εποχή, 
τα όνειρα του κόσμου 
καρποί άγουροι  
που πέφτουν απ’ το δέντρο 
μόνο χάρη στα ζιζάνια. 
Μολυσμένες αντιλήψεις 
που πεινασμένοι άνθρωποι 
σπρώχνονται να αποκτήσουν. 
 
Τη μορφή μου  
δεν την επέλεξα  
τη δική σου  
δεν τη διάλεξες,  
μα η μορφή του κόσμου  
συνεχώς μεταβάλλεται 
από κάθε βούληση,  
καταστρέφεται 
και φτιάχνεται απ’ την αρχή. 
 
Τη φύση μου 
αντιμάχομαι  
και τη δική σου  
αρνείσαι, 
μα του κόσμου η φύση 
ίδια πάντα μένει, 
ίδια σε κάθε σταυροδρόμι  
ίδια σε κάθε εποχή 
σε κάθε επιλογή 
θαρρείς και είναι ασάλευτη,  
είτε κρυμμένος την κοιτάς 
είτε σκυμμένος στη σωρό.   
 
 
 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Καταδικασμένοι άνθρωποι 
 
 
Χειρότερη καταδίκη για έναν άνθρωπο 
είναι να του στερήσουν τα όνειρα 
λένε. 
Κι όμως  
μπορεί να σου καταστρέψουν την ελπίδα,  
τα συναισθήματα, 
αλλά τα όνειρα; 
Πως  να σου τα κλέψει κανείς;  
Είσαι ο μόνος δημιουργός και  αποδέκτης τους. 
 
Ψάχνεις μέσα τους και αυτά σε οδηγούν, 
μα οι παγίδες που γεννά ο πόθος σου 
μοιάζουν με ταμπέλες σε επαρχιακό δρόμο.   
 
Σε μια διαδρομή 
γεμάτη με στροφές απότομες, 
που πρέπει να προχωράς προσεκτικά, 
γεμάτος άγνοια, 
αντισταθμίζοντας την βιασύνη σου να φτάσεις.  
 
Γιατί όσο περισσότερο τρέχεις, 
τόσο πιο μικρά σου φαίνονται  
όλα αυτά 
που ανυπομονούσες να ανακαλύψεις,               
δεν μοιάζουν πια μεγάλα στα μάτια σου  
παραμένουν μεγαλειώδη 
μόνο στην ιδέα που είχες δημιουργήσει.  
 
Και συνεχίζεις 
με πιο πολύ πόθο  
να βρεις το τέρμα του δρόμου.  
Το αδιέξοδο που θα βάλει τέλος στην αναζήτηση, 
μα όσο πλησιάζεις 
αποδεικνύεται αυταπάτη, 
μια ψευδαίσθηση από την κούραση της διαδρομής.  
 
Κι αν πεις έπειτα 
πως η διαδρομή ήταν αυτή που άξιζε, 
θα αποδειχθείς ψεύτης 
όπως όλοι οι ματαιόδοξοι 
που δεν κατάφεραν να φτάσουν.  
 
 



 

.   49 

Πρέπει να δεις τον άσχημο τοίχο που σου κόβει το δρόμο,  
για να νοσταλγήσεις την σκιά του γέρικου δέντρου 
που προσπέρασες τόσο επιδεικτικά; 
 
 
Μα η αλήθεια είναι πως ακόμη κι αν ο τοίχος είναι θεόρατος, 
ακόμη κι αν το υλικό 
κι η μορφή  
ξεπερνούν τις προσδοκίες σου,  
ακόμη κι αν το δέος που προκαλεί 
σε καθηλώσει, 
ξέρεις πολύ καλά 
πως γρήγορα θα ψάξεις για μια ρωγμή, 
ένα πέρασμα για να τον αφήσεις πίσω σου. 
 
Γιατί αυτοσκοπός σου έγινε πια η αναζήτηση. 
 
Κι αν δεν υπάρχουν τοίχοι 
αλλά άνθρωποι, 
τότε θα πρέπει να διαλέξεις, 
αν θα ψάξεις για τη ρωγμή 
που θα οδηγεί στο εσωτερικό 
ακόμη κι αν χρειαστεί να ματώσουν τα άκρα σου προσπαθώντας 
ή αν τα καινούρια σου ρούχα  
δεν πρέπει να λεκιαστούν από μια κηλίδα, 
για να τα δείξεις στον επόμενο προορισμό. 
 
Γιατί ίσως δεν έχεις τίποτα πιο δελεαστικό να προσφέρεις, 
πέρα από τα καινούρια σου ρούχα. 
 
 
 
 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Επικήδειος  
 
 
Ανακυκλώνω τις σιωπές μου  
και ψάχνω  λόγια που να φανερώνουν εσένα κι εμένα,  
τον κόσμο που πλάσαμε μέσα σε μια νύχτα,  
τη ζωή που θέλαμε μα δε γεννήθηκε ποτέ,  
τις στιγμές που δεν κατάφερα να φυλακίσω κι εξαϋλώθηκαν. 
 
Μα κρατάω γερά τα σάβανα αυτού του έρωτα που αρνούμαι να θάψω. 
Σ’ αυτή την κηδεία των συμπτώσεων 
αρνούμαι να δεχτώ πως ο παράδεισος χάθηκε. 
Ούτε οι επικήδειοι λόγοι μου δε μπορούν  να βεβηλώσουν αυτή τη μνήμη, 
ούτε οι περαστικοί μπορούν να με πείσουν πως η ψυχή σφάλλει. 
 
Είναι αυτή η αίσθηση που έχω κάτω από το δέρμα μου, 
να μου θυμίζει, 
πως τα τυχαία πράγματα γίνονται για κάποιο λόγο,  
πως τίποτα δε σε στιγματίζει αν δεν το πιστέψεις . 
Πως  κάθε σημάδι είναι μια ιστορία 
κάθε άνθρωπος μια εν δυνάμει ευτυχία 
 κάθε συναίσθημα μια ένδειξη. 
 
Και τι να πω για σένα και για μένα, 
που  οι θρήνοι μου τα βράδια  καταδιώκουν ελπίδες 
και η πίστη μου στην ανάσταση μοιάζει ακατανόητη ακόμη και για μένα. 
 
Δεν είσαι εδώ,  
μα μου άφησες αιώνιες νύχτες να παλεύω για να σε βρω, 
μου άφησες το πιο δύσκολο κατόρθωμα, 
την αμφιβολία,  
πως ότι έζησα υπήρξε. 
 
Υπήρξε σ’ ένα κόσμο που αλλοιώνεται, 
σ’ ένα κόσμο που αντικαθιστά 
πράγματα, ιδέες και ανθρώπους. 
 
Για ένα μόνο δε μπορώ να με πείσω, 
πως αυτός που γνώρισα δεν ήσουν εσύ. 
 
 



 

.   51 

Αντέχεις να μ’ αγαπήσεις; 
 
 
Βγες και φώναξε ρε αυτός είμαι, 
εμπρός λοιπόν να οι αδυναμίες μου,  
είναι πολλές και επώδυνες 
Αντέχεις να μ’ αγαπήσεις μ’ αυτές; 
  
Χωρίς να είμαι φτιαγμένος από τελειότητα 
αλλά γεμάτος από φόβο. 
Χωρίς η ψυχή μου να είναι κρησφύγετο μυστικών και εκπλήξεων 
αλλά έμπλεη από ανώφελες σκέψεις και ουτοπικές ιδέες . 
Χωρίς η ζωή μου να σου προσφέρει τον παράδεισο 
αλλά άφρονα λάθη και προσπάθειες. 
Αντέχεις να μ’ αγαπήσεις; 
 
Αντέχεις να διαλύσεις το παραμύθι του αψεγάδιαστου έρωτα; 
Μπορείς να συνυπάρξεις με την ιδέα του ατελούς;    
Μπορείς να μ’ αγαπήσεις  με όλα αυτά που θα μπορούσα, 
αλλά δε θα γίνω και με όλα αυτά που έγινα; 
 
Εμπρός λοιπόν, βγες και φώναξε εδώ είμαι και εγώ και τα πάθη μου. 
Αντέχεις;  
 
 
 
  
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Μια κοινωνία ανθρώπινη 
 
Που πουλάνε την ελπίδα οι φρονούντες 
και το γόητρο τα χάρτινα αποκυήματα των τραπεζιτών; 
 
Έψαξα μερόνυχτα στη σκιά των καλοβαλμένων το δίκαιο, 
μα εκεί που βασιλεύει η εξουσία της λαοφιλίας δε βρήκα νόμους,  
μονάχα κοινωνικά σύμφωνα,  
παράταιρα και παράδοξα. 
 
Εκεί που ζέχνει ο πλούτος  
έφτυσα στα παγκάκια των περιθωριακών. 
Μα δεν κατάφερα να βρω δελεαστική την αλαζονεία. 
 
Κι έτσι κάθισα να  ξαποστάσω δίπλα στους μιαρούς, 
έτσι για να φιλοσοφήσω την κατακραυγή.   
Μα δεν με άγγιξε ο φόβος των καθωσπρέπει. 
 
Κενή από φόβο και έπαρση έφυγα, 
αφήνοντας μια ακατανόητη πάλη ισχύος,  
από ανθρώπους που φοβούνται τον εαυτό τους. 
 
Στην επιταγή μιας ολότητας που δεν κινείται έξω από τα όρια, 
Χάθηκε η γνώση του αδοκίμαστου. 
 
 
 



 

.   53 

Μιαρές προσδοκίες 
 
 
Επειδή δεν ευδοκίμησαν οι καρποί του πάθους μου 
πάνω στο άγονο κορμί σου, 
γι’ αυτό σταμάτησα να σπέρνω συναισθήματα και να θερίζω φόβους. 
 
Και γύρεψα παντού στον κόσμο ένα κορμί  
να εκκολάψω έναν καρπό αγαλλίασης 
μα δεν υπήρχε πάθος πια, μόνο ματαίωση. 
 
Σα να απέτυχα σε μια παράσταση που είχα οργανώσει με κάθε λεπτομέρεια, 
σα να έγραψα ένα ποίημα που μέσα του δεν ήμουν εγώ 
κι απέμεινε μια αράδα άχρωμη, δίχως ενδιαφέρον. 
 
Και τότε κατάλαβα,  
οι σπόροι που τόσο καιρό φυλούσα ήταν μολυσμένοι 
απ’ τις προσδοκίες που είχα πλάσει για σένα. 
 
 
 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

Ποτέ ξανά 
 
Ας ήταν να άγγιζα τις μέρες σου, 
ν’ ακουμπούσα τη σκέψη σου 
ν’ άλλαζα τον τρόπο που λες καληνύχτα. 
 
Ας ήταν να σ’ είχα ορμητήριο και να χυνόμουν σ’ αυτόν τον πελώριο κόσμο, 
να χιμούσα στους φόβους που με κρατάνε πίσω. 
 
Ας σιωπούσε η πένα μου απόψε. 
Μα είναι που έχω συνδέσει τη γραφή με τα πάθη μου. 
Κι ό,τι ποτέ ξανά, αναφώνησα όλα μέχρι τέλους τα ’χω πράξει. 
 
Να μην ξεγυμνώσω ποτέ ξανά την ψυχή μου σ’ ένα ποίημα. 
 
Μα είναι που ανατροφοδοτώ τα πάθη μου με τη γραφή 
κι ό,τι ποτέ ξανά αναφωνήσω σαν ιερό καθήκον, μέχρι τέλους θα το πράττω. 
  
 
 

 

 

 

 

 

 

 

 



 

.   55 

 

 

 
 

 



 

Κωνσταντίνα Γερονικάκη - Ποιος είπε πως οι λέξεις δεν ονειροβατούν; 

 
 

 

 

 

 

 

 

 

 

 

 

 

 

 

 

ISBN: 978-960-93-7376-0 

νέο e-book  

 

 

 

 

 

24grammata.com 

σειρά: εν καινώ, αρ. σειράς: 133  

 

http://www.24grammata.com/
http://www.24grammata.com/

