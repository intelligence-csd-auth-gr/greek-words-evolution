



























εικονογράφηση 



  
 
 
 
 
 
 
 
 
H Μαρίνα Καβαλλιεράκη γεννήθηκε στην Αθήνα 

και κατάγεται από τα Χανιά. Είναι απόφοιτος του 

τμήματος Γαλλικής Φιλολογίας του 

Πανεπιστημίου της Bourgogne. Ταξιδεύει μέσα 

από τα βιβλία, ενίοτε blogάρει για να 

ξεμπλοκάρει, αλλά πιο πολύ της αρέσει να 

δημιουργεί με τα παιδιά για τα παιδιά, 

παραμύθια και στη συνέχεια να τα ζωντανεύει 

με ήχους, εικόνες και χειροτεχνίες. Γιατί από 

μικρή αυτό το «Μια φορά και έναν καιρό» της 
φαινόταν μαγικό. Ασχολείται πολύ με τις νέες 

τεχνολογίες και ειδικότερα με την εφαρμογή τους 

στην εκπαίδευση και στη δημιουργική 

απασχόληση των παιδιών. «Μαγειρεύει» τις δικές 

της παραμυθοσυνταγές όπως «Οι πλεξίδες της 
αγαπώς» που διακρίθηκαν στον διαγωνισμό 

διηγήματος της Κρητικής Εστίας με θέμα την 

Κρητική φιλοξενία. Διηγήματά της έχουν 

δημοσιευθεί σε ηλεκτρονικά λογοτεχνικά 

περιοδικά. Τα τελευταία δεκατρία χρόνια 

εργάζεται σε Μ.Κ.Ο που ασχολείται με παιδιά. 

Πάνω απ’ όλα όμως είναι υπερήφανη μαμά της 

Δημητρούλας. 



ΜΑΡΙΝΑ ΚΑΒΑΛΛΙΕΡΑΚΗ 
 
 
 
 
 
 
 
 
 

ΕΝΑ ΟΥΡΑΝΙΟ ΤΟΞΟ  

ΜΑΛΛΙΑ ΚΟΥΒΑΡΙΑ 
 
 
 
 
 
 
 
 
 
 
 
 

 
 



Μαρίνα Καβαλλιεράκη, Ένα ουράνιο τόξο μαλλιά κουβάρια 

ISBN: 978-618-5040-22-2 

Σεπτέμβριος 2013 

 

Εικονογράφηση: 

Πάρις Χαραλαμπίδης,  

http://parischaralampidis.blogspot.gr 

 

Επιμέλεια, Σελιδοποίηση:  

Ηρακλής Λαμπαδαρίου,  

http://www.lampadariou.eu 

 

Εκδόσεις Σαΐτα 

Αθανασίου Διάκου 42, 652 01, Καβάλα 

Τ.: 2510 831856 

Κ.: 6977 070729 

e-mail: info@saitapublications.gr 

website: www.saitapublications.gr  
 
 

 

Άδεια Creative Commons 

Αναφορά Δημιουργού – Μη Εμπορική χρήση 

Όχι Παράγωγα έργα 3.0 Ελλάδα 

 

Με τη σύμφωνη γνώμη του συγγραφέα και του εκδότη, επιτρέπεται σε 

οποιονδήποτε αναγνώστη η αναπαραγωγή του έργου (ολική, μερική ή 

περιληπτική, με οποιονδήποτε τρόπο, μηχανικό, ηλεκτρονικό, φωτοτυπικό, 

ηχογράφησης ή άλλο), η διανομή και η παρουσίαση στο κοινό υπό τις 

ακόλουθες προϋποθέσεις: αναφορά της πηγής προέλευσης, μη εμπορική 

χρήση του έργου. Επίσης, δεν μπορείτε να αλλοιώσετε, να τροποποιήσετε ή 

να δημιουργήσετε πάνω στο έργο αυτό. 

Αναλυτικές πληροφορίες για τη συγκεκριμένη άδεια cc, διαβάστε στην 

ηλεκτρονική διεύθυνση: 

http://creativecommons.org/licenses/by-nc-nd/3.0/gr/ 







 
 
 
 
 
 
 
 
 
 

 
 
 
 
 

 
στη γλυκοπαραμυθένια μου 

Δημητρούλα 
 





 
 
 
 
 
 
«Σσσς… Kορίτσια, κάντε ησυχία! Η Ουρανία μόλις 

αποκοιμήθηκε!» είπε η Θαλασσινή. 

«Επιτέλους γιατί πιάστηκα λίγο και θέλω να 

τεντωθώ!» αναφώνησε η Πορτοκαλένια. 

«Αχ η μεσούλα μου πως πονάει· δεν σταματάτε λίγο 

τις κουβέντες, να ξεκουραστούμε επιτέλους! Και που δεν 

μας πήγε σήμερα η Ουρανία. Σαν να μου φάνηκε ότι 

κάναμε τον γύρο του κόσμου δύο φορές» είπε η 

Σμαραγδένια. 

«Μα πότε θα σταματήσουν αυτές οι ξαφνικές 

μπόρες; Θέλω να πάω διακοπές» δήλωσε η Ροδούλα. 





  
 
 
 
Η αλήθεια είναι πως η Ουρανία, η νεράιδα του 

Ουράνιου τόξου, είχε σήμερα μια πολύ φορτωμένη μέρα.  

Μια ξαφνική μπόρα κάτω στη Μάνη, μετά άλλη μία 

πάνω στην Ξάνθη, έτρεχε η Ουρανία να απλώσει τις 

κορδέλες του Ουράνιου τόξου από άκρη σε άκρη. Αλλά 

εκτός από την απόσταση που έπρεπε να καλύψει, 

έπρεπε ταυτόχρονα να τα βγάλει πέρα και με τις 

ιδιοτροπίες που είχε η κάθε κορδέλα! Η μία νύσταζε, η 

άλλη γκρίνιαζε επειδή ήθελε να ανεβαίνει πρώτη στο 

άρμα γιατί θεωρούσε το δικό της χρώμα ότι ήταν το 

καλύτερο. 

«Γιατί άραγε δεν μπορούν να καταλάβουν πόσο 

σημαντικό είναι να φέρνουν τα χρώματα εκεί που δεν 

υπάρχουν» αναρωτιόταν συχνά η Ουρανία.  

«Αρκετά όμως για σήμερα. Αυτό το συννεφάκι είναι 

τόσο απαλό και ζεστό, ότι πρέπει για ξεκούραση!» 
 
 
 





  
«Δεν μπορώ να καταλάβω γιατί πάντα θες να 

βγαίνεις πρώτη» είπε η Σμαραγδένια στη Θαλασσινή.  

«Εγώ είμαι το πράσινο της φύσης και το χρώμα της 

ελπίδας». 

«Καλέ τι μας λες, εγώ είμαι το χρώμα του ουρανού 

και της θάλασσας, αγκαλιάζω όλη τη γη. Φυσικά και 

πρέπει να είμαι πάντα πρώτη» τόνισε η Θαλασσινή. 

«Νομίζω ότι κάνετε και οι δύο λάθος» είπε η 

Πορτοκαλένια.  

«Εγώ είμαι το πιο ζεστό και ζουμερό χρώμα. Έχω 
μέσα μου τον ήλιο και τη φωτιά και θα πάω τώρα να 

κάτσω μπροστά στο άρμα να δείτε τι ωραία που 

φαίνεται από ψηλά!» 

«Όχι μην πας, εγώ θα πάω σου είπα!» 

«Αποκλείεται! Το θαλασσί είναι το πιο σημαντικό 

χρώμα!» 

«Α, φύγε από πάνω μου! Με πνίγεις, δεν το 

βλέπεις; γκουχ, γκουχ» 
  
  





  
Οι κορδέλες ξαφνικά άρχισαν να τσακώνονται για το 

ποια είναι η καλύτερη ώσπου μπλέχτηκαν μεταξύ τους 

τόσο πολύ καταλήγοντας σ’ ένα… μεγάλο πολύχρωμο 

κουβάρι!  

 

Όμως ακόμα και έτσι, μπλεγμένες, συνέχιζαν να 

τσακώνονται, το κουβάρι κύλησε και έπεσε ξαφνικά από 

τον ουρανό…  

 

«Ααααααααα… Πέφτουμε! Κρατηθείτε!» 
φώναξε η Πορτοκαλένια. 

 

Πέρασαν μέσα από χίλια σύννεφα, 

συναντήθηκαν με ένα σμήνος από χελιδόνια τα οποία 

είχαν ξεκινήσει το ταξίδι τους για πιο ζεστά μέρη,  

μέχρι που γλίστρησαν μέσα σε μια καμινάδα. 





  
 
 
«Γκουχ, γκουχ, δεν μπορώ να αναπνεύσω» είπε η 

Θαλασσινή. 

«Είναι πολύ σκοτεινά εδώ πέρα και κάνει κρύο» 

αναφώνησε η Πορτοκαλένια. 

«Πώς γίναμε έτσι όλες; Ούτε η Σταχτοπούτα δεν 
είχε πάνω της τόση σκόνη» παρατήρησε η Ροδούλα. 

«Πού να είναι τώρα η καλή νεραιδονονά μας να μας 

σώσει;» αναρωτήθηκε λυπημένα η Σμαραγδένια… 

 Ξαφνικά, όλες οι κορδέλες κοιτάχτηκαν μεταξύ 

τους. Τα λαμπερά τους ρούχα ήταν τσαλακωμένα και 

βρόμικα. Τα χρώματά τους είχαν χαθεί. Ήταν μόνες τους 

μέσα σε ένα άδειο και κρύο σπίτι και είχαν όλες το ίδιο 

σταχτί χρώμα. 
  

 





 
 

Κατάλαβαν τότε πως άδικα τσακωνόντουσαν τόσο 

καιρό καθώς το κάθε χρώμα είναι μοναδικό και εξίσου 

σημαντικό. Οι κορδέλες έτσι όπως ήταν 

σφιχταγκαλιασμένες, σήκωσαν το βλέμμα τους προς τον 

ουρανό. 

 

«Συγνώμη Ουρανία. Μη μας αφήσεις εδώ κάτω» 

είπαν όλες οι κορδέλες με μια φωνή. 

 

Τότε, από τον μικρό φεγγίτη, αναδύθηκε μια λάμψη. 

 

Η Ουρανία που στο μεταξύ είχε ξυπνήσει και είχε 

ανησυχήσει που δεν είδε τις κορδέλες της, μόλις 

αντίκρισε το σταχτί κουβάρι, έστειλε μια Ηλιαχτίδα και 

τις ανέβασε γρήγορα στον ουρανό.  

 





 
 
 
 
 
 

Έσταξε πάνω τους 

δροσερό χρωματιστό νερό 

και το γκρι αμέσως χάθηκε. 

 





 
 
 
 

Το άρμα ήταν έτοιμο 

και ήδη μερικές σταγόνες βροχής 

καλούσαν την πολύχρωμη παρέα 

για ένα νέο ταξίδι… 



Πώς γίναμε… μαλλιά κουβάρια 
 

Μια φορά και ένα καιρό 

αρχές φθινοπώρου ήτανε θαρρώ 

μια παρέα μεγάλων παρατηρούσε με μεγάλη προσοχή μια 

παρέα μικρών: 

 

Κατερίνα: Κοίτα Δήμητρα ένα ουράνιο τόξο! 

Δήμητρα: Μια κορδέλα στον ουρανό! 

Αντωνάκης: Δεν είναι κορδέλα, εμείς μάθαμε ότι περνάει το 

φως μέσα από τις σταγόνες της βροχής και φτιάχνει το 

ουράνιο τόξο. 

Δήμητρα: Και πάλι μοιάζει με κορδέλα. 

Έλενα: Ναι αλλά η Δήμητρα είναι μικρή και δεν μπορεί 

ακόμα να το καταλάβει! 

Δήμητρα: Δεν είμαι μικρή και τα καταλαβαίνω όλα! 

Ελένα: Εντάξει να πούμε τότε σε μια χώρα –δεν θυμάμαι 

ποια- υπάρχει… 

Αντωνάκης: Η Ιρλανδία είναι εγώ το ξέρω και στο τέλος του 

ουράνιου τόξου λένε ότι υπάρχει ο καλικάντζαρος με μια 

κατσαρόλα γεμάτη χρυσά φλουριά. 

Έλενα: Αντώνη 1ον σταμάτα να πετάγεσαι και 2ον δεν είναι 

κατσαρόλα αλλά τσουκάλι! 

Αντωνάκης: το ίδιο είναι! Και στην Κρήτη ο παππούς το λέει 

τσικάλι! 

Κατερίνα: Εγώ ξέρω ότι τα πολύ παλιά χρόνια, δηλαδή πολύ 

παλιά σας λέω, υπήρχε μια θεά που την έλεγαν Ίρις και ήταν 

η θεά του ουράνιου τόξου. Μάλλον δική της είναι η κορδέλα. 



Δήμητρα: Και στο σχολείο έχουμε μια κυρία Ίρις! 

 

Κάπως έτσι λοιπόν γεννήθηκε η ιδέα για αυτό το παραμύθι 

που ουσιαστικά είναι ένα «μαμύθι» 

δηλαδή ένα παραμύθι της μαμάς. 

 

 Η αλήθεια είναι ότι τις βροχερές και κρύες μέρες του 

χειμώνα και ειδικότερα τις ημέρες που είμαστε αγκαλιά με 

τις ιώσεις και το συνάχι και συχνά καλούμαστε να παίξουμε 

τον ρόλο του Μαγκάιβερ –για όσους θυμούνται την 

τηλεοπτική σειρά με τον πολυμήχανο ήρωα- η δημιουργία 

μια ιστορίας μαζί με τα παιδιά αποτελεί μια έξυπνη λύση. 

Βρίσκουμε μαζί το όνομα του ήρωα, τι θέλει να κάνει, ποιες 

μαγικές ιδιότητες έχει, πού κατοικεί και ξεκινάμε! 

Ζωντανεύουμε την ιστορία με ζωγραφική, χαρτοκοπτική, 

κουκλοθέατρο και ό,τι άλλο διαθέτουμε από υλικά στο σπίτι 

όπως χάρτινα πιατάκια, κορδέλες και τούλια από παλιές 

μπομπονιέρες, χρωματιστά καλαμάκια και άλλα πολλά. 

 

Με το συγκεκριμένο «μαμύθι» θέλησα να δημιουργήσω 

μια βάση συζήτησης για πολλά και διαφορετικά στοιχεία 

όπως: 

 τη σημασία της διαφορετικότητας 

 τη δημιουργία των χρωμάτων 

 την αναφορά του ουράνιου τόξου σε διάφορους μύθους 

 τον γεωγραφικό προσανατολισμό καθώς η Ουρανία περνάει 

από διάφορες περιοχές της Ελλάδας  

 



Για τον λόγο αυτό μαζί με το κείμενο του παραμυθιού, 

θέλησα να προσθέσω μια σειρά από διαθεματικές 

δραστηριότητες με όλο το παραπάνω πληροφοριακό υλικό. 

 

Τέλος θα ήθελα να ευχαριστήσω τις εκδόσεις Σαΐτα και τον 

εικονογράφο Πάρη Χαραλαμπίδη που έδωσαν πνοή στην 

Ουρανία. 

 

Εύχομαι αυτό το βιβλίο να κρατήσει μια όμορφη συντροφιά σε 

μικρούς και μεγάλους ! 

 

Μαρίνα Καβαλλιεράκη 



ΔΙΑΘΕΜΑΤΙΚΕΣ ΔΡΑΣΤΗΡΙΟΤΗΤΕΣ 

ΜΕ ΑΦΟΡΜΗ ΤΗΝ ΑΝΑΓΝΩΣΗ ΤΟΥ ΠΑΡΑΜΥΘΙΟΥ 
 

 Ελάτε να μάθουμε πώς δημιουργείται το ουράνιο τόξο 

 

Πρώτα απ’ όλα, χρειάζεται να υπάρχει ήλιος και βροχή 

μαζί! Φανταστείτε λοιπόν τον ουρανό συννεφιασμένο. 

Ξαφνικά αρχίζει να βρέχει. Μετά από λίγο τα σύννεφα 

αραιώνουν και εμφανίζεται σιγά-σιγά ο κύριος Ήλιος. 

Οι αχτίδες του περνούν μέσα από τις σταγόνες της 

βροχής και τότε συμβαίνει ένα φαινόμενο που 

ονομάζεται διάθλαση. Το λευκό φως του ήλιου διαθλάται 

σε πολλά χρώματα και δημιουργεί το ουράνιο τόξο. Αυτό 

κρύβει μέσα του πάρα πολλά χρώματα όμως επικρατούν 

επτά από αυτά και είναι γνωστά ως τα «επτά χρώματα 

της Ίριδας»! 
 



 Το Ουράνιο τόξο στην Ελληνική Μυθολογία 

 

Η Ίριδα, σύμφωνα με την παράδοση, ήταν μία από τις 

μικρότερες θεότητες του Ολύμπου και ήταν η 

αγγελιαφόρος των Θεών.  

 

Έμοιαζε με τους δικούς μας ταχυδρόμους, μόνο που αντί 

για σάκο, κρατούσε κηρύκειο και αντί για παπούτσια, 

είχε χρυσά φτερωτά σανδάλια. Αυτά της τα υποδήματα 

τής χάρισαν τον χαρακτηρισμό «γοργοπόδαρη». Η Ίριδα 

φορούσε επίσης έναν κοντό χιτώνα. Για να μεταφέρει τα 

μηνύματα που έπρεπε να 

παραδώσει, 

χρησιμοποιούσε τον 

φωτεινό και πολύχρωμο 

δρόμο του ουράνιου τόξου, 

ο οποίος ένωνε τον ουρανό 

με τη γη. H Ίριδα 

βοηθούσε επίσης τους 

θεούς να λύσουν τις 

διαφωνίες τους. Κάθε φορά 

που ξεσπούσαν καυγάδες 

και ζήλειες, η Ίριδα ήταν 

υπεύθυνη για την 

απονομή της δικαιοσύνης. 
 



 Πού αλλού συναντάμε τη λέξη «Ίριδα»; 

 

 

Το όνομα της Ίριδας σήμερα χρησιμοποιείται με 

διάφορες σημασίες. «Ίριδα» ονομάζουμε το έγχρωμο 

τμήμα του ματιού μας. 

 

 

 

 

 

Υπάρχει επίσης ένα όμορφο αρωματικό λουλούδι που 

ονομάζεται «Ίρις» και το οποίο ανθίζει τον χειμώνα. 
 
 
 
 
 
 
 
 
 
 
 
 
 
 
 



 Ο καλικάντζαρος και το τσουκάλι με τα χρυσά 

νομίσματα, ένας μύθος από την Ιρλανδία  

 

Σύμφωνα με αυτόν τον μύθο, στο τέλος κάθε 

ουράνιου τόξου υπάρχει ένα τσουκάλι γεμάτο χρυσό 

που φρουρείται από έναν καλικάντζαρο. 

Ο καλικάντζαρος είναι όμως πολύ πονηρός και αν 

καταλάβει ότι ο θησαυρός του κινδυνεύει από έναν 

άνθρωπο, τότε θα προσπαθήσει να τον μπερδέψει 

έτσι ώστε να μην τον βρει ποτέ! 

 



 Μαθαίνω να φτιάχνω συνδυασμούς χρωμάτων 
 
 
 
 
 
 
 
 
 
 
 
 
 



 Ένα ουράνιο τόξο για την πόρτα! 
 
 
 
 
 
 
 
 
 
Υλικά 

- χάρτινα πιάτα  

- μαρκαδόροι 

- υγρή κόλλα 

- βαμβάκι 

- κορδέλα ή σπάγκος 

- διακορευτής 

 

Οδηγίες 

- Κόβουμε προσεκτικά στη μέση ένα χάρτινο λευκό πιατάκι 

- Αφαιρούμε το εσωτερικό και κρατάμε μόνο το στεφάνι 

- Βάφουμε με τους μαρκαδόρους μας το στεφάνι 

- Κολλάμε στις άκρες λίγο βαμβάκι για να φαίνεται σαν να 

ακουμπάει στα σύννεφα 

- Με έναν διακορευτή ανοίγουμε μια τρύπα στο κέντρο και 

περνάμε λίγη κορδέλα ή σπάγκο για να κρέμεται 

 

Συγχαρητήρια! Το ουράνιο τόξο είναι έτοιμο! 



 Ουράνιο ...κολάζ 

με περισσεύματα από διάφορα χαρτόνια 

 

 

 

 

 

 

 

Υλικά 

- κομμάτια από χαρτόνι τύπου canson (μπορούμε 

να τα κρατήσουμε από άλλες κατασκευές μας) 

- ψαλίδι 

- κόλλα  

- 1 μονόχρωμο χαρτόνι για επιφάνεια του κολάζ ή 

ό,τι άλλο έχουμε, ακόμα και μια λευκή κόλλα Α4 

 

Οδηγίες 

Κόβουμε τα χαρτόνια σε πολλά μικρά κομματάκια 

και στη συνέχεια συνθέτουμε το ουράνιο τόξο μας! 
 



 Η Ουρανία παίζει μουσική! 

 
Υλικά 

- 1 άδειο πλαστικό 

μπουκάλι 500 ml (0,5 l) 

- χάντρες, κοχύλια, 

κομμάτακια χαρτόνι 

- λίγο ρύζι 

- κορδέλες σε διάφορα 

χρώματα 

- ψαλίδι 

 

Οδηγίες 

- Αδειάζουμε το περιεχόμενο του μπουκαλιού, πλένουμε και 

στεγνώνουμε καλά. 

- Γεμίζουμε το καθαρό μπουκάλι με τις χάντρες, τα κοχύλια, 

το ρύζι και τα κομματάκια από χαρτόνι που μας έχουν 

περισσέψει από άλλη κατασκευή. Όταν φτιάχναμε την 

κατασκευή που βλέπετε στη φωτογραφία, προσθέσαμε μερικά 

μικρά στρασάκια και πονπόν. 

- Κλείνουμε καλά το μπουκάλι. Στη συνέχεια, κόβουμε σε 

μεγάλα κομμάτια τις κορδέλες μας και τις δένουμε γύρω από 

το στόμιο του μπουκαλιού. Μπορείτε να τις δέσετε μία φορά 

όλες μαζί και μετά μεταξύ τους για να είναι πιο γερό το 

δέσιμο.  

 

Συγχαρητήρια!  

Είστε έτοιμοι να χορέψετε τον… χορό του Ουράνιο τόξου! 



 Ζωγράφισε το δικό σου ουράνιο τόξο! 
 
 
 
 
 
 



 Η Ουρανία σας προτείνει να τραγουδήσετε μαζί της το 

τραγούδι… 
«Ουράνιο τόξο», Παιδική χορωδία Σπ. Λάμπρου 

 

Κάθε φορά που η βροχή χτυπά 

στα τζάμια του παραθυριού μου δυνατά 

σκέφτομαι πως σε λίγο θα φανεί 

το ουράνιο τόξο κι όλη η πλάση θα χαρεί 

 

Σαν στη ζωή μας κάτι δύσκολο συμβεί 

κάποια φουρτούνα δυνατή 

ή κάποια άτυχη στιγμή 

το ουράνιο τόξο τότε θα εμφανισθεί 

θα γίνει νέα η αρχή 

νά ’χετε ελπίδα στη ζωή 

μετά την καταιγίδα κάτι θα φανεί 

το ουράνιο τόξο θε να βγει 

νά ’χετε ελπίδα στη ζωή 

 

Κάθε φορά παρακαλώ πολύ 

να μείνει ακόμα λίγο ακόμα μια στιγμή 

για να χαρώ την τόση ομορφιά 

αυτά τα χρώματα τα ουράνια τα γλυκά 

 

Σαν στη ζωή μας κάτι δύσκολο συμβεί 

κάποια φουρτούνα δυνατή 

ή κάποια άτυχη στιγμή 

το ουράνιο τόξο τότε θα εμφανισθεί 

θα γίνει νέα η αρχή 

νά ’χετε ελπίδα στη ζωή 

μετά την καταιγίδα κάτι θα φανεί 

 

το ουράνιο τόξο θε να βγει 

νά ’χετε ελπίδα στη ζωή 

 
http://www.youtube.com/watch?v=MTAu5H-iE0Q 



 Χρήσιμοι σύνδεσμοι 

 

Χρησιμοποιώντας την πλατφόρμα του scoop it, δημιούργησα έναν 

χώρο όπου καθημερινά αναρτώνται χρήσιμοι σύνδεσμοι τόσο για 

εκπαιδευτικούς όσο και για γονείς. 

 

H «Δημιουργική Βιβλιοθήκη» περιλαμβάνει χρήσιμους ελληνικούς, 

αγγλικούς και γαλλικούς συνδέσμους που αφορούν: 

o τις νέες τεχνολογίες και την εφαρμογή τους στην εκπαίδευση 

o εκπαιδευτικές ιστοσελίδες 

o ιστολόγια σχολείων κυρίως της Α’ βάθμιας εκπαίδευσης με 

μεγάλη ποικιλία προτάσεων για κατασκευές και δραστηριότητες 

o προτεινόμενα παραμύθια και παιδικά βιβλία 

o εκδηλώσεις και δραστηριότητες για παιδιά 

o πληροφορίες σχετικά με την παιδική προστασία και τον 

σχολικό εκφοβισμό 

 

Δεν χρειάζεται εγγραφή, απλά κάντε κλικ στον παρακάτω σύνδεσμο 

και ξεκινήστε την πλοήγηση! 
 

http://www.scoop.it/u/creative-library 

 



 
 
 
 



 
 
 
 
 
 
 
Η ιδέα για τις Εκδόσεις Σαΐτα ξεπήδησε τον Ιούλιο του 2012 

με πρωταρχικό σκοπό τη δημιουργία ενός χώρου όπου τα έργα 

νέων συγγραφέων θα συνομιλούν άμεσα, δωρεάν και 

ελεύθερα με το αναγνωστικό κοινό.  

Μακριά από το κέρδος, την εκμετάλλευση και την 

εμπορευματοποίηση της πνευματικής ιδιοκτησίας, οι Εκδόσεις 

Σαΐτα επιδιώκουν να επαναπροσδιορίσουν τις σχέσεις Εκδότη-

Συγγραφέα-Αναγνώστη, καλλιεργώντας τον πραγματικό 

διάλογο, την αλληλεπίδραση και την ουσιαστική επικοινωνία 

του έργου με τον αναγνώστη δίχως προϋποθέσεις και 

περιορισμούς. 

 

Ο ισχυρός άνεμος της αγάπης για το βιβλίο, 

το γλυκό αεράκι της δημιουργικότητας, 

ο ζέφυρος της καινοτομίας, 

ο σιρόκος της φαντασίας, 

ο λεβάντες της επιμονής, 

ο γραίγος του οράματος, 

καθοδηγούν τη σαΐτα των Εκδόσεών μας. 
 

Σας καλούμε λοιπόν να αφήσετε τα βιβλία να πετάξουν ελεύθερα! 





 
 

 
Ο Πάρις Χαραλαμπίδης γεννήθηκε στην 

Αθήνα το 1984. Το 2002 ξεκίνησε 

σπουδές στο τμήμα Θεολογίας του 

Α.Π.Θ., τις οποίες δεν ολοκλήρωσε. 

Αποφάσισε όμως να ασχοληθεί με κάτι 

που αγαπούσε περισσότερο, και αυτό 

ήταν να φτιάχνει εικόνες και να λέει 

ιστορίες! Έτσι, μετά από μια αρχική 

περιπλάνηση, στράφηκε στον ΑΚΤΟ και 

φοίτησε στο τριετές τμήμα «Σκίτσο-

κόμιξ-καρτούν», παρακολουθώντας 

παράλληλα σεμινάρια σε ότι αφορά την 

εικονογράφηση και συμμετέχοντας σε 

ομαδικές εκθέσεις. Επίσης, έχει 

ασχοληθεί με τη δημιουργία έργων 

εσωτερικής διακόσμησης. Προς το 

παρόν, εξερευνά το κινούμενο σχέδιο και 

συνεχίζει να φτιάχνει ιστορίες και 

εικόνες στην αρχή αυτού του ταξιδιού 

του. 

 

http://parischaralampidis.blogspot.gr 



 

ISBN: 978-618-5040-22-2 

Η Ουρανία, η νεράιδα του Ουράνιου τόξου, 

ένοιωθε πολύ κουρασμένη. Μια ξαφνική μπόρα 

κάτω στη Μάνη, μετά άλλη μία πάνω στην 

Ξάνθη, έτρεχε  να απλώσει τις κορδέλες του 

Ουράνιου τόξου από άκρη σε άκρη. 

Αλλά εκτός από την απόσταση που έπρεπε να 

καλύψει, έπρεπε ταυτόχρονα να τα βγάλει 

πέρα και με τις ιδιοτροπίες που είχε η κάθε 

κορδέλα! Είδε όμως ένα χρυσό απαλό συννεφάκι 

και αποφάσισε να ξεκουραστεί. 

Τι θα κάνουν  όμως οι κορδέλες; 

Σε ποια περιπέτεια θα μπουν; 


