









































 
Θεόδωρος Μπασιάκος

KOYKOY NIAOY
χχχχποιηματαγαμωταυπουργειασαςχχχχχ

 ΕΝΔΥΜΙΩΝ





Θεόδωρος Μπασιάκος

 
 

KOYKOY NIAOY
χχχχποιηματαγαμωταυπουργειασαςχχχχχ

  ΕΝΔΥΜΙΩΝ





                                                             

                                                              Στην Μαριάνθη τ’ αμόρε μου
                                         και στην παρέα





 
 
 

[7]

 
ΜΕ ΤΑ ΧΕΡΙΑ ΣΤΙΣ ΤΣΕΠΕΣ 

Γράφω
με τα χέρια στις τσέπες,
αλά σουλατσαδόρος.
Γράφω με τα πόδια, 
στο δρόμο.
Οι βόλτες μου είναι η ποιητική μου συλλογή.
(Κυκλοφορεί!)
Τα γραπτά μου – απλώς κάποια ίχνη π’ αφίνω πίσω μου
κι’ αργά ή γρήγορα θα χαθούν·
ελαφρές πες μελωδίες που σφυρίζω αδιάφορα 
καθώς διασταυρώνουμαι με τίποτ’ ύποπτους μπάτσους…



 
 
 

[8]

 
 

ΕΝΑΣ ΥΠΟΥΡΓΟΣ ΜΠΑΣΙΑΚΟΣ. . . 

Ουδεμία σχέση!
Εγώ είμαι ο ποιητής Μπασιάκος.
Κι’ από ’δώ, η κυρία γροθιά μου.
Συνεννοηθήκαμε πιστεύω.



 
 
 

[9]

 

 
ΟΥΤΕ ΝΑ ΤΟ ΣΚΕΦΤΕΣΤΕ 

Ούτε με σφαίρες
Ούτε με το μαχαίρι στο λαιμό
Ούτε με σίδερα στα χέρια
Ούτε στην εξορία στην απομόνωση
στο λάκκο με τα σκατά
Ούτε καν για χάρη των τσουπιών μου –

Το κρασί μου εγώ δεν το νερώνω.



 
 
 

[10]

ΤΟ ΠΟΡΤΟΚΑΛΙ
(Ζακ Πρεβέρ)

Ένα πορτοκάλι 
απ’ τα κάγκελα του κελιού μου
έσκασε μέσ’ στο καθίκι 
με τα κάτουρά μου

Τα κάτουρά μου
όλα στη μάπα μου

– Τί ευτυχία! –

Η αγαπημένη μου
δεν με ξέχασε, δεν με ξέχασε!



 
 
 

[11]

ΦΩΚΙΕΣ ΚΑΙ ΒΑΣΙΛΙΑΔΕΣ

Γράφει ο Πρεβέρ, 
στις ιστορίες του για άτακτα παιδάκια:

Οι φώκιες είναι πιο οκέυ από τους βασιλιάδες!

Οι φώκιες την αράζουν ξέγνοιαστες 
με την κοιλιά τους
σ’ ένα βραχάκι και λιάζονται αγναντεύοντας το πέλαγο
χωνεύοντας το μπαρμπουνάκι ή τη σαρδέλα τους

Οι βασιλιάδες αντιθέτως κάθονται 
με τον κώλο τους
αποκλειστικώς και μόνον
σ’ ένα θρόνο στριφογυρνώντας ολοένα
ανήσυχοι με χίλιες δυο σκοτούρες – εξεγέρσεις των υποτακτικών, 
απειλές από βορρά και εξ ανατολών, ίντριγκες των αυλικών...

( Έχω χάσει το βιβλίο, μα κάπως έτσι στο περίπου τα γράφει ο 
τρελλάρας ο Πρεβέρ ).



 
 
 

[12]

 
ΑΝ ΗΞΕΡΕ. . . 

( «Ζε σουί λ’ εγγονό ντ’ Εγγονό»
λέει ο Μπασιάκος ).

Ο Εγγονόπουλος
λέω,
αν ήξερε πως πήρε στο λαιμό του
τον φερέλπιδα νέο φαρμακοποιό (ή κάτι τέτοιο)
που οι δόλιοι γέροι μου περίμεναν να με καμαρώσουν
ίσως τότες 
δεν θα έγραφε την σπαραχτική ετούτη κοτσάνα –
πως τάχα μου λίγη δώσαν και δίνουν σημασία στα ποιήματά του.



 
 
 

[13]

 

ΓΕΙΑΧΑΡΑΝΤΑΝ, ΜΟΡΤΕΣ!

Ως γνωστόν, το πεπόνι παγώνει αλλά το παγόνι δεν πεπώνει.
Αυτά, επί τροχάδην, για να μου πάρει τρέχοντας ο αέρας το καπέλο
διότι δεν χρειάζομαι καπέλο εγώ – τί να το κάμω;



 
 
 

[14]

ΜΟΥ ΕΠΙΤΡΕΠΕΤΕ, ΔΕΣΠΟΙΝΙΣ; 

Λίγο να γύρω πάνω σας.
Στα λαιμουδάκια σας να ξαπλωθώ.
Ακούστε!
Ακούτε; – Άγγελοι μελαψοί
βαράνε τα κλαπατσίμπαλά τους για τα μένα.
Ως τοπίο, είστε τοπίο ανοιξιάτικο με μαργαρίτες.
Ως θάνατος, είστε – αχ! – τί γλυκός που είστε θάνατος
από μαχαίρι μπαμπέσικο, φυσικά, σε τοπίο με μαργαρίτες.



 
 
 

[15]

ΚΑΛΕ, ΤΙ ΔΥΝΑΤΟΣ ΠΟΥ ΕΙΜΑΙ. . . 

Με το ’να χέρι μου σηκώνω ολάκερο βουνό
(μαζί με το εκκλησάκι στην κορφή).
Η κλωτσιά μου σωριάζει μέγαρα χρηματιστήρια πύργους.
Το φύσημα της μύτης μου γνωστό κι’ ως τα κανόνια του Αβρόρα
τη γη φέρνει τα πάνω κάτω.

Μα όχι, τρελλό κορίτσι, αυτό δεν το μπορώ δεν γίνεται αδύνατον: 
να μη σε αγαπάω!



 
 
 

[16]

ΡΑΚΙ 

      στον Σταμπάκη 

Μ’ αρέσει να τα πίνω με τους σουρρεαλιστές
Είναι γερά ποτίρια
Εντελώς ρώσσοι
Αυτοί άμα πίνουν πίνουν για να μεθύσουν όχι μισές δουλειές
Αυτοί έκαναν την μία από τις δύο μεγάλες επαναστάσεις
του εικοστού αιώνα.
Ο Μπασιάκ ο μάγκας (χαίρετε!) 
τους βγάζει το φρανσουαβιγιονικό του καπέλο.



 
 
 

[17]

 
ΛΕΦΤΑ ΜΠΑΡΜΠΑ

Λεφτά δώσε μου μπάρμπα
κι’ έννοια σου, ξέρω τί να τα κάμω.
Εγώ τί χρειάζομαι:
ένα στρώμα
ένα τασάκι ένα τσιγάρο
τον Λωτρεαμόν για προσκεφάλι
μια αράχνη να κρέμεται από πάνω στο ταβάνι…
Αυτά μαθές μου είναι υπεραρκετά
(Η πλήξη, η μοναξιά του καλλιτέχνη
κι’ η Μαριγούλα έπειτα που μου χτυπά το τζάμι
και της ανοίγω κ.τ.λ.)
Παρά ταύτα, δώσε μου εσύ λεφτά και ξέρω τί να τα κάμω.

Τώρα, μεταξύ μας, μου δώσεις - δε μου δώσεις σκοτίστηκα: 
μπάρμπα εσύ χάνεις!



 
 
 

[18]

ΝΤΟΛΤΣΕ ΒΙΤΑ

     ( μνήμη Αρτύρ Κραβάν )

Βιολί
Μπουνιές
Παχυδερμία.
Μου, ξου, φου
(και ρου βεβαίως, αμέ, αλλά).
Η γκόμενα:
ποιήτρια, ανυπερθέτως.
Τα γαλλικά:
φαρσί.

Κραβάν -
Γκαν-γκάν.



 
 
 

[19]

ΕΓΩ

Έχω δύο καρδιές:
μία στο ένα χέρι μία στο άλλο χέρι.
Ως εκ τούτου αγαπώ πώς αλλιώς με τα χέρια.
Στο στήθος
(στη θέση της καρδιάς) έχω ένα γραμμόφωνο.

Ένας κοινός θνητός είμαι κι’ εγώ όπως όλοι
( Τί με κυττάς έτσι περίεργα; )

Αν βάλεις στο στήθος μου τ’ αφτί σου
θ’ ακούσεις μουσική:
Κατά πάσα πιθανότητα τσιγγάνικα βιολιά, που μ’ αρέσουν πολύ.



 
 
 

[20]

ΣΤΟ ΣΟΥΠΕΡ ΜΑΡΚΕΤ 

Πόσο ψεύτικη που είναι η λάμψη των σούπερ μάρκετ!
Τί λίγη, αν την συγκρίνεις με τα παλιά λούνα-παρκ!
Δεν έχουν άδικο όσοι λένε ότι πάμε από το κακό στο χειρότερο...
Εξαίρεση: τα κορίτσια στ’ αλλαντικά. Όπως κόβουν το σαλάμι 
είναι
λες και σου οπλίζουν το φλόμπερ στο παλιό σκοπευτήριο
Ίδιες οι κόρες που ζωγράφιζε ο Γιώργος ο Σικελιώτης!
Αλλ’ οι κάμερες ασφαλείας – ξενέρωμα:
Ουδεμία σχέση με τους παλιούς καλούς καχύποπτους μπασκίνες 
των λούνα-παρκ.



 
 
 

[21]

“ΩΡΑΙΑ ΕΛΛΑΣ”

     στον Θεριανό, συνάδελφο 

Παντού ολόγυρα – κολώνες αρχαίες!
Και παπάδες, πολλοί παπάδες, που τους φιλάνε το χέρι!

Στους καφενέδες – ποιητές αραχτοί
κερνάνε τσίπουρα ο ένας τον άλλονε, και τα ξύνουν…

Ένας τουρίστας ψάχνει το πορτοφόλι του
Φωνάζει σκούζει πως τον κλέψαμε
Τον καθησυχάζω
Δεν χρειάζονται λεφτά εδωπέρα, my friend
Εδώ είμεθα χώρα ποιητών
Γκέγκε;
Ντεν καταλαβαίνει!
Ρε, άμε στο διάβολο.



 
 
 

[22]

ΑΠ’ ΤΗΝ ΠΙΑΤΣΑ ΓΥΡΝΩ ΣΟΥΡΩΜΕΝΟΣ

[ ΠΟΙΗΜΑ ΜΕ ΣΦΥΡΙΓΜΑ ]

Εδώ ψιχαλίζει μια μουσικούλα τσίρκου
(εμβατήρια. . . ακκορντεόν. . .)

Στ’ ανθοπουλειά κάνω κεφάλι με κάτι φτηνά δυνατά αρώματα 
που μου κερνάνε οι μόρτες.

Ψώνισα δυο τόπια φεγγάρι ανδαλουσιάνικο λαθραίο
για το αμόρε μου, φουστάνι να ράψει.

♪ ♫ ♬♫ ♪

Στραβά το καπελάκι μου κι’ αν κατά λάθος μου ισιώνει
έννοια σου, κιόλας πάλι το στράβωσα.



 
 
 

[23]

ΧΡΥΣΗ ΕΥΚΑΙΡΙΑ

Α’ Κρατικό Βραβείο Ποίησης ανταλλάσσεται με φυσαρμόνικα
(κατά προτίμησιν ελαφρώς μεταχειρισμένη).



 
 
 

[24]

ORNITHOLOGY

Δεν μ’ ενδιαφέρει η ευτυχία.
Άμα μυρίζομαι ευτυχία το στρίβω αλά γαλλικά.
Προορισμός μας στη ζωή είν’ η ελευθερία, 
όχι η ευτυχία.
Τα κλουβιά κι’ οι ανέσεις τους δεν είναι για μας
τους κορυδαλλούς.

Επ’ ευκαιρία:
Φυλακές Κορυδαλλού –
Πού ακούστηκε; Αν είναι δυνατόν!
Κάτω οι φυλακές! 
(Ή ας αλλάξει όνομα η συνοικία τώρα…)

Τα καναρίνια:
Καλές φωνές… Ωραία τραγουδάκια, έντεχνα…
Εμένα όμως δεν με συγκινούν.
Κανναβούρι κι’ ευτυχία – 
άσ’ το καλύτερα.
Καλά λέει ο Μαγιακόφσκι: 
Στραγγαλίστε όλα τα καναρίνια!



 
 
 

[25]

 
AUCASSIN ET NICOLETTE MMXIV 

Στην κόλαση μου πρέπει εμένα:
με τους μαχαιροβγάλτες
τους γλεντζέδες
και τις σουρλουλούδες,
με τους μουσικούς
και όλα τα καλά παιδιά –
να έχω όμως κι’ εσέ μαζί μου
(ω ακριβή μου φίλη!)

Ο παράδεισος:
μά το στραβό το μάτι μου, τί πλήξη!

Μαζί σου,
ας είναι, έρχομαι και στον παράδεισο! Να ’ρθώ!
(Μα κάλλιο όμως στην κόλαση).



 
 
 

[26]

ΜΕ ΤΑ ΧΕΡΙΑ ΣΤΙΣ ΤΣΕΠΕΣ, ΞΑΝΑ 

- ΕΞΟΜΟΛΟΓΗΣΗ. -

Παραείμαι ίσως αψύς ως χαρακτήρας.
Η κουστουμιά του ποιητή
απάνω μου – σκέτη παραφωνία.
Καλά τα λέει ο Κρεμμύδας
στο προ-προτελευταίο τεύχος του «Μανδραγόρα».
Τους στίχους μου σκορπάω εδώ κι’ εκεί, στα καπηλειά
στον άνεμο
σ’ επιθεωρήσεις τέχνης
Κι’ ούτε που με νοιάζει κιόλας.
Είμαι ευχαριστημένος.
Απόψε φουμάρω μια καβαλίνα τρυφερή, ωραιότατη
κι’ απολαμβάνω αλύπητα το ηλιοβασίλεμα.
Μά την παναγία,
αυτή τη γη των προλετάριων πολύ την αγάπησα!
Εδώ λέω ν’ αφίσω τ’ αλήτικα κόκαλά μου!



 
 
 

[27]

Χ Α Ι Ρ Ε Τ Ε ! 

Ο ποιητής είναι ένας κλέφτης ένας μαχαιροβγάλτης ένας 
παλιάνθρωπος
( Ή μας πέρασες μήπως για φιόγκους υπουργούς; )
Ψυχούλα όμως. Αγαπάει τα γατιά και τα άνθη. Σκίζεται για τους 
φίλους. Γύρεψέ του ό,τι θες και το έχεις. Τσιγάρο δεν ανάβει χωρίς 
να προσφέρει στην ομήγυρη πρώτα. Και το τελευταίο το τσιγάρο 
του το μοιράζεται ευχαρίστως.
Λιγάκι παλαιών αρχών, σύμφωνοι, αλλά έτσι είμεθα εμείς οι 
κακοποιοί συνήθως.
Με γυναίκα να βγει και να πληρώσει η γυναίκα αποκλείεται. Αυτό 
ξεχάστε το, ξέχασέ το. Εξόν κι’ είναι άφραγκος εντελώς, διότι 
συμβαίνουν και αυτά.



. . .



 
 
 

[29]

ΣΗΜΕΙΩΣΕΙΣ: 
Μερικά από τα ποιήματα αυτά πρωτοδημοσιεύτηκαν στο περιοδικό 
Φαρφουλάς. Η «Δεσποινίς», στο Μανδραγόρα.
Το «Aucassin et Nicolette» είναι από μνήμης ελεύθερη απόδοση της 
ερωτικής εξομολόγησης του Ωκασέν στην Νικολέτ στ’ ομώνυμο 
μεσαιωνικό ρομάντσο. Ο Fritz Kreisler μάλιστα απάνω στο θέμα 
αυτό έχει συνθέσει και μια και γαμώ τις καντσονέτες, για βιολί και 
πιάνο παρακαλώ. 
Το «Πορτοκάλι» κι’ οι «Φώκιες» πρωτοδημοσιεύτηκαν στην διαδικτυακή 
Bibliotheque με τίτλο «Ο Μπασιάκος ερμηνεύει Πρεβέρ»





 
 
 

[31]

ΠΕΡΙΕΧΟΜΕΝΑ

ΜΕ ΤΑ ΧΕΡΙΑ ΣΤΙΣ ΤΣΕΠΕΣ...................................................................................7 
ΕΝΑΣ ΥΠΟΥΡΓΟΣ ΜΠΑΣΙΑΚΟΣ. . .......................................................................8
ΟΥΤΕ ΝΑ ΤΟ ΣΚΕΦΤΕΣΤΕ......................................................................................9 
ΤΟ ΠΟΡΤΟΚΑΛΙ......................................................................................................10 
ΦΩΚΙΕΣ ΚΑΙ ΒΑΣΙΛΙΑΔΕΣ....................................................................................11 
ΑΝ ΗΞΕΡΕ. . ...........................................................................................................12 
ΓΕΙΑΧΑΡΑΝΤΑΝ, ΜΟΡΤΕΣ!.................................................................................13 
ΜΟΥ ΕΠΙΤΡΕΠΕΤΕ, ΔΕΣΠΟΙΝΙΣ;.........................................................................14 
ΚΑΛΕ, ΤΙ ΔΥΝΑΤΟΣ ΠΟΥ ΕΙΜΑΙ. . .....................................................................15 
ΡΑΚΙ.........................................................................................................................16 
ΛΕΦΤΑ ΜΠΑΡΜΠΑ................................................................................................17 
ΝΤΟΛΤΣΕ ΒΙΤΑ.......................................................................................................18 
ΕΓΩ..........................................................................................................................19 
ΣΤΟ ΣΟΥΠΕΡ ΜΑΡΚΕΤ..........................................................................................20 
“ΩΡΑΙΑ ΕΛΛΑΣ”....................................................................................................21 
ΑΠ’ ΤΗΝ ΠΙΑΤΣΑ ΓΥΡΝΩ ΣΟΥΡΩΜΕΝΟΣ.........................................................22 
ΧΡΥΣΗ ΕΥΚΑΙΡΙΑ..................................................................................................23 
ORNITHOLOGY......................................................................................................24 
AUCASSIN ET NICOLETTE MMXIV...................................................................25 
ΜΕ ΤΑ ΧΕΡΙΑ ΣΤΙΣ ΤΣΕΠΕΣ, ΞΑΝΑ....................................................................26 
Χ Α Ι Ρ Ε Τ Ε !..........................................................................................................27 
ΣΗΜΕΙΩΣΕΙΣ......................................................................................................29



ΤΟ ΒΙΒΛΙΟ ΣΤΟΙΧΕΙΟΘΕΤΗΘΗΚΕ ΨΗΦΙΑΚΑ 
ΑΠΟ ΤΟ ΒΑΣΙΛΗ ΛΑΛΙΩΤΗ 

ΤΟΝ ΙΟΥΛΙΟ ΤΟΥ 2017


