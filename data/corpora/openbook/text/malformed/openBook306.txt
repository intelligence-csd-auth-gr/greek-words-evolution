



























Σίγκα Ναόγια: Ἕνα παράξενο ὄνειρο 

 

 

 Σίγκα Ναόγια (志賀
しが

 直 哉
なおや

) 

  

Ἕνα παράξενο ὄνειρο 

( 妙
みょう

な 夢
ゆめ

) 

  

ΤΟ ΟΝΕΙΡΟ ΜΟΥ ἡ γυναίκα μου εἶχε γίνει ἡ μητέρα μου. Γύρω της δυὸ-
τρεῖς ἄνθρωποι τὴν περιποιοῦνταν, καθὼς αὐτὴ ὑπέφερε ἄρρωστη. Ἐγώ, ἔχοντας ἀ-
νοίξει λίγο τὴ συρόμενη πόρτα, κρυφοκοίταζα φοβισμένος αὐτὴ τὴ σκηνή. Ἡ μητέρα 
μου, μὲ ξέπλεκα τὰ μαλλιά, μὲ τυλιγμένους τοὺς ὤμους σὲ μιὰ λεπτὴ ἐσάρπα, εἶχε τὸ 
σῶμα της διπλωμένο σὰν ἀστακός, ἀπὸ τὸν πόνο. Μὴ ἀντέχοντας τὸ θέαμα, ἔκανα 
πρὸς στιγμὴ νὰ φύγω. Ὅμως ἀπρόθυμα ἄλλαξα γνώμη καὶ μπῆκα στὸ δωμάτιο. Κάθι-
σα δίπλα στὸ στρῶμα της ἄρρωστης καὶ πάνω ἀπὸ τὴν ἐσάρπα τῆς ἔτριβα ἀπαλὰ τὴν 
πλάτη. 

          Στὸ διπλανὸ δωμάτιο ὑπῆρχε ἕνα τετράγωνο μαγκάλι, ὅπου ἔκαιγε ζωηρὰ μιὰ 
φωτιά. Μιὰ γυναίκα γύρω στὰ σαράντα, μέσα σὲ ἕνα μεγάλο τηγάνι, ἔφτιαχνε ἐκεῖ ἕ-
να γλυκὸ ποὺ ἔμοιαζε σὰν μικρὸ κέϊκ. Μιὰ ἀκόμη γυναίκα, ποὺ βοηθοῦσε στὸ φτιάξι-
μο τοῦ γλυκοῦ, ἔβαλε ἕνα περιχυμένο μὲ λιωμένη ζάχαρη, σχήματος ὀβὰλ κομμάτι σ’ 
ἕνα πιατάκι καὶ τό ‘φερε στὸ δωμάτιο τῆς ἄρρωστης. Κι ἐνῶ ἐγὼ σκέφτηκα ὅτι, τόσο 
ποὺ ὑποφέρει, ποῦ νὰ μπορέσει νὰ φάει γλυκό, ἡ ἄρρωστη ἀνασηκώθηκε λίγο στὸ 
στρῶμα, κι ἔτσι ὅπως ἦταν, μπρούμυτα, ἄρχισε νὰ τρώει. Φαίνεται δὲν εἶχε καὶ μεγά-
λους πόνους. Ἡ σαραντάρα ἀπὸ τὸ διπλανὸ δωμάτιο, βλέποντας αὐτό, χαμογέλασε. 



Ἀφοῦ ξύπνησα, προσπάθησα νὰ καταλάβω ποιὰ ἦταν αὐτὴ ἡ γυναίκα, ἀλλὰ μάταια. 
Φαίνεται ἦταν μιὰ ἄγνωστη. 

          Καθὼς παρακολουθοῦσα τὴν κατάσταση τῆς μητέρας μου —ποὺ στὴν πραγμα-
τικότητα ἦταν ἡ γυναίκα μου— σκέφτηκα ὅτι καλύτερα νὰ χώριζε ἀπ’ τὸν πατέρα 
μου, ὅτι μαζί του ἡ μητέρα μου ἁπλῶς κακομοίριαζε κι ἔχανε σιγὰ-σιγὰ τὴ ζωή της, 
ὅτι δὲν ὑπῆρχε καμιὰ ἄλλη λύση, παρὰ νὰ χωρίσει ἀπ’ τὸν πατέρα μου. ––– Ὅμως ἡ 
μητέρα μου ἴσως νὰ μὴ συμφωνοῦσε μ’ αὐτό. Αὐτὸ σκεφτόμουνα, ὅταν ξύπνησα. 

          Βέβαια, ἦταν παράξενο ποὺ στὸ ὄνειρο ἡ ἄρρωστη, ἐνῶ ἦταν ἡ γυναίκα μου, 
ὡς πρὸς τὴ σχέση της μ’ ἐμένα εἶχε γίνει ἡ μητέρα μου. Ἀλλὰ ἀκόμη πιὸ παράξενο ἦ-
ταν ποὺ ὁ ἄνθρωπος ποὺ θεωρεῖται ὁ πατέρας μου, ὡς πρὸς τὴ σχέση του μὲ τὴ μητέ-
ρα μου, ἤμουν ἐγὼ ὁ ἴδιος. Ὁπότε, τελικά, αὐτὸς ποὺ κατηγοροῦσα μέσα ἀπὸ τὰ ἔγ-
κατά μου ἦταν ὁ ἐαυτός μου, ποὺ στὸ ὄνειρο εἶχε γίνει ὁ πατέρας μου. 

          Ἡ ζέστη τοῦ φετινοῦ καλοκαιριοῦ μοῦ εἶναι πραγματικὰ ἀφόρητη. Αὐτὴ ἡ ὑγρὴ 
ζέστη μὲ κάνει νὰ κουράζομαι εὔκολα, κι ὅπως δὲν εἶμαι κι ἀπ’ τὴ φύση μου ἄνθρω-
πος ποὺ ἀντέχει, βγάζω τὴ δυσαρέσκειά μου σὲ ὅλους. Ὅμως, ἐπειδὴ δὲ γίνεται νὰ τὴ 
βγάζω ἀκριβῶς σὲ ὅλους, συγκεντρώνω τὰ πυρὰ στὸ εὐκολότερο θύμα, τὴ γυναίκα 
μου, τὴν ὁποία βρίσκω ἐπίτηδες συνέχεια ἀφορμὲς γιὰ νὰ γκρινιάζω. Αὐτὸ δημιουρ-
γεῖ βέβαια ἕνα φαῦλο κύκλο, ἀφοῦ ἐκείνη, ἔτσι ὅπως στριμώχνεται στὴ γωνία, κάνει 
ὅλο καὶ περισσότερες ἀνοησίες. 

          Κάτι τέτοιο ἔγινε καὶ τὶς προάλλες, δὲ θυμᾶμαι τώρα γιατί. Ὅπως εἶπα καὶ πρίν, 
ὁ λόγος ποὺ βασανίζω τὴ γυναίκα μου δὲν εἶναι ὅτι εἶναι κακιά, ἀλλὰ ὅτι ἐμένα τὸ κε-
φάλι μου παύει νὰ λειτουργεῖ ἀπ’ τὴν κούραση καὶ χάνω τὸν ἔλεγχο. Ὅτι αὐτὸ εἶναι 
ἄδικο τὸ ξέρω κι ὁ ἴδιος καλά. 

          Ὁ παππούς μου ἦταν καλὸς σύζυγος ἀπέναντι στὴ γιαγιά μου. Στὴ δική μου 
μνήμη τουλάχιστο δὲν ὑπάρχει οὔτε μιὰ φορὰ ποὺ νὰ τὴν ἔχει μαλώσει. Ὅμως ὁ δικός 
μου πατέρας ὀργιζόταν συχνὰ μὲ τὴ μητριά μου. Ἔχω δεῖ ἀκόμη καὶ νὰ τῆς πετάει 
πράγματα. Θά ‘θελα νὰ πῶ ὅτι ἐγὼ εἶμαι κάτι ἀνάμεσα στὸν παπποὺ καὶ στὸν πατέρα 
μου, ὅμως, στὴν πραγματικότητα εἶμαι μᾶλλον κοντὰ στὸν πατέρα μου, ἀφοῦ τὴ γυ-
ναίκα μου ὄχι μόνο τὴν ἔβριζα συχνά, ἀλλὰ καὶ πράγματα τῆς ἔχω πετάξει. 

         Τὰ τελευταῖα χρόνια ἔχω γίνει ἠπιότερος. Ὅμως, ὅταν τὸ κεφάλι μου κουραστεῖ, 
σπᾶνε τὰ νεῦρα μου καὶ γίνομαι κακός, χωρὶς λόγο καὶ αἰτία. Ἔτσι καὶ χθὲς τὸ βράδυ, 
περιῆλθα σὲ μιὰ τέτοια κατάσταση. Κάτι μοχθηρὸ ἔβαλα στὸ νοῦ μου καὶ σκεφτό-
μουν νὰ τὸ πῶ στὴ γυναίκα μου, ὅμως, πραγματικά, ἦταν τόσο κακόβουλο, ποὺ τελι-
κὰ δὲν τῆς τό ‘πα. 

          Αὐτὸ ἦταν τὸ ἑξῆς: Εἶχα σκεφτεῖ νὰ τῆς πῶ ὅτι, ἂν λάβαινα ἀπὸ κάποιο γυναι-
κεῖο περιοδικὸ κανένα ἀπὸ αὐτὰ τὰ ἐρωτηματολόγια ποὺ εἶναι τῆς μόδας τελευταῖα, 
μὲ τὴν ἐρώτηση: «Ἂν ξαναγεννιόσασταν, θὰ θέλατε νὰ ξαναπαντρευτεῖτε τὴν τωρινὴ 
γυναίκα σας;», ξέρεις ποιὰ ἀπάντηση θὰ ἔδινα; Ἀκόμα εἶχα σκεφτεῖ ὅτι, ἂν τῆς ἔλεγα 
ὅτι ἔχω ἤδη ἕτοιμη τὴν ἀπάντηση, σίγουρα θὰ ἔσκαγε ἀπ’ τὴ στενοχώρια της. Τελικὰ 
δὲν τῆς τὸ εἶπα, τὸ πράγμα φαίνεται ὅμως ὅτι πῆρε τὴ μορφὴ ποὺ περιέγραψα, στὸ ὄ-
νειρο. 



          Ἡ ἤδη ἕτοιμη ἀπάντησή μου ἦταν «ἂν ἡ γυναίκα μου τὸ ἐπιθυμεῖ, δὲν ἔχω πρό-
βλημα νὰ τὴν ξαναπαντρευτῶ, ἀλλὰ ἂν δὲ θέλει, καὶ πάλι δὲν ἔχω κανένα πρόβλημα». 
Ἦταν δηλαδὴ μιὰ ἀπάντηση ποὺ ὄχι μόνο ἡ γυναίκα μου, ἀλλὰ καὶ τὰ παιδιά μου, ἂν 
τὴν ἄκουγαν, σίγουρα θὰ ἀγανακτοῦσαν. Αὐτὸ φαίνεται ὅτι προκάλεσε στὸ παιδὶ ποὺ 
ἤμουν στὸ ὄνειρο, πρὸς τὸν πατέρα ποὺ ἤμουν ἐπίσης ὁ ἴδιος, μιὰ ἀντιπάθεια, ἔτσι ὥ-
στε νὰ μὲ κάνει νὰ σκεφτῶ ὅτι καλύτερα θὰ ἦταν οἱ δυό τους νὰ χωρίσουν. Ἐνδιαφέ-
ροντα πράγματα τὰ ὄνειρα! 

 

 

Πηγή: Ἀπὸ τὸν τόμο 灰 色
はいいろ

の 月
つき

- 万
まん

暦
れき

赤 絵
あかえ

 (Hai iro no tsuki - Banreki ak-
ae), ἔκδοση τσέπης τῆς Shincōsha, 1968. 

Σίγκα Ναόγια (Ἰσινομάκι, Ἰαπωνία, 1883-Τόκιο, 1971). Ἰάπωνας διηγηματογράφος, 
ἰδιαίτερα γνωστὸς γιὰ τὸ μοναδικὸ μυθιστόρημά του An’ya kôro (Τὸ ταξίδι μιᾶς σκοτει-
νῆς νύχτας, 1921-1937). Διηγήματά του στὰ ἑλληνικὰ στὸ Πλανόδιον, ἀρ, 32, Ἰούνιος 
2001 (μτφ. Στέλιος Παπαλεξανδρόπουλος). 

Μετάφραση ἀπὸ τὰ Ἰαπωνικά: Στέλιος Παπαλεξανδρόπουλος (Ἀστακὸς Αἰτωλοακαρ-
νανίας, 1951). Σπούδασε Θεολογία στὸ Πανεπιστήμιο Ἀθηνῶν καὶ Θρησκειολογία στὴν 
Ἰαπωνία. Διδάσκει στὴ Θεολογικὴ Σχολὴ τοῦ ΕΚΠΑ Ἱστορία Θρησκευμάτων (Ἰαπωνικὸ 
βουδισμό).  Ἔχει δημοσιεύσει πολλὲς μελέτες, δοκίμια, ἄρθρα καὶ μεταφράσεις ἀπὸ τὰ Ἰ-
απωνικά γιὰ τὸ περ. Πλανόδιον καὶ τὶς ἐκδόσεις Ἄγρα. 

 Φωτογραφία: 1916. Ἡ οἰκογένεια τοῦ Σίγκα Ναοχάρου, πατέρα τοῦ Σίγκα Ναόγια . Ὁ 
ἴδιος ἀπουσιάζει λόγῳ τῆς ἀντίθεσης τοῦ πατέρα του στὸν γάμο του. 
 


