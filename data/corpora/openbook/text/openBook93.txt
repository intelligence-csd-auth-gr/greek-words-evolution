











































1 

 

 

 

 

Γκαμπριέλε Ντ’ Ανούντσιο 

 

Οι νουβέλες της Πεσκάρας 

(επιλογή) 

 

 

 

 

 

 

Αθήνα, 2016 



2 

 

 

 

 

 

 

Μετάφραση από τα ιταλικά και επιλογή 

Χρίστος Αλεξανδρίδης 

 

Επιμέλεια 

Λίτα Κοταρά 

 

 

 

 
 

 

 

 



3 

 

 

 

 

 

 

 

 

 

 

 

 

 

 

 

 

 

 

 

 

Τίτλος πρωτοτύπου: Gabrielle D’ Annunzio  

                                 “Le novella della Pescara” 

 

 

 

Fratelli Treves, Editori 

Milano, 1904 

 
Εξώφυλλο: «Κορίτσι στο βράχο στο Σορέντο», Φιλίπο Παλίτσι (1818-1899)  



4 

 

 

 

 

 

Πίνακας περιεχομένων 

 
  Οι ειδωλολάτρες    5 
 

  Το ξαγρύπνισμα του νεκρού   13 

 

  Ο θάνατος του δούκα της Οφένα  19 

 

  Ο περατάρης     27 

 

  Το τέλος της Κάντια    39 

 

  Η κασέλα     46 

 

  Ο Τουρλεντάνα επιστρέφει   50 

 

  Ο θαλασσινός χειρουργός   57 

 

  Λίγα λόγια για το συγγραφέα  65 



5 

 

 

Οι ειδωλολάτρες 

 
I 

 
 Η μεγάλη αμμώδης πλατεία έλαμπε σαν να ήταν πασπαλισμένη με σκόνη 

ελαφρόπετρας. Όλα τα σπίτια τριγύρω ασβεστωμένα έμοιαζαν πυρακτωμένα σαν το 

εσωτερικό ενός τεράστιου καμινιού που ήταν έτοιμο να σβήσει. Στο βάθος οι 

παραστάδες της εκκλησίας αντανακλούσαν την ανταύγεια των σύννεφων και 

γίνονταν πορφυροί σαν από γρανίτη· τα βιτρό άστραφταν σαν να συγκρατούσαν την 

έκρηξη μιας εσωτερικής πυρκαγιάς· οι ιερές απεικονίσεις έπαιρναν μια ζωντανή πνοή 

από χρώματα και στάσεις· όλο το οικοδόμημα τώρα, κάτω από τη λάμψη του 

φωτεινού μετέωρου στη δύση, αποκτούσε μεγαλύτερη δύναμη κυριαρχίας πάνω στα 

σπίτια των Ραντουζάνων. 

 Από τους δρόμους κατευθύνονταν στην πλατεία ομάδες αντρών και γυναικών 

φωνάζοντας και χειρονομώντας. Στις ψυχές όλων γιγάντωνε γρήγορα ο δεισιδαίμονας 

φόβος· χίλιες φοβερές εικόνες θείας τιμωρίας ξεπηδούσαν από τη φαντασία εκείνων 

των άξεστων ανθρώπων· τα σχόλια, οι φλογερές αμφισβητήσεις, οι παραπονιάρικοι 

εξορκισμοί, οι ασυνάρτητες ιστορίες, οι προσευχές, οι φωνές ανακατεύονταν μ’ ένα 

ακαθόριστο μουρμούρισμα επικείμενης θύελλας. Εδώ και κάμποσες μέρες μια 

κοκκινάδα στο χρώμα του αίματος παρέμενε τον ουρανό μετά το ηλιοβασίλεμα, 

εισέβαλε μέσα στην ησυχία της νύχτας, φώτιζε τραγικά τον ύπνο της εξοχής και 

έκανε τα σκυλιά να ουρλιάζουν. 

 -Ιάκωβε! Ιάκωβε! – φώναζαν κουνώντας τα χέρια κάποιοι που μέχρι εκείνη 

την ώρα μιλούσαν χαμηλόφωνα, μπροστά στην εκκλησία, στριμωγμένοι γύρω από 

μια παραστάδα του πρόναου. –Ιάκωβε! 

 Έβγαινε από την πύλη και πλησίαζε αυτούς που τον καλούσαν ένας άντρας 

ψηλός και ξερακιανός, που έμοιαζε άρρωστος από χτικιό, φαλακρός στην κορυφή του 

κεφαλιού, με καλυμμένους τους κροτάφους και το σβέρκο από μακριά ρούσα μαλλιά. 

Τα μικρά του βαθουλωτά μάτια ήταν ζωηρά σαν να τα έκαιγε η λάβρα ενός έντονου 

πάθους, είχαν ένα χρώμα ακαθόριστο και συγκλίνανε λίγο προς τη ρίζα της μύτης. Τα 

δυο δόντια που του έλειπαν από μπροστά στο επάνω σαγόνι του έδιναν στο στόμα, 

την ώρα που πρόφερε τις λέξεις, και στο σουβλερό πηγούνι, διάσπαρτο από τρίχες, 

μία μοναδική όψη γέρου Φαύνου. Όλο το υπόλοιπο σώμα του ήταν ένα θλιβερό 

αρχιτεκτόνημα από κόκαλα που δύσκολα το έκρυβαν τα ρούχα· και πάνω στα χέρια, 

πάνω στους καρπούς, πάνω στην ανάστροφη των μπράτσων, πάνω στο στήθος το 

δέμα ήταν γεμάτο από κυανά σημάδια, από σχέδια φτιαγμένα με την αιχμή βελόνας 

και από σκόνη ινδικού, εις ανάμνηση των ιερών που επισκέφτηκε, της χάρης που 

έλαβε, των ταμάτων που πραγματοποίησε. 

 Μόλις ο φανατικός πλησίασε την ομάδα που στεκόταν στην παραστάδα, ένα 

ανακάτεμα από ερωτήσεις σηκώθηκε από εκείνους τους ανήσυχους ανθρώπους.  

-Λοιπόν; Τι είπε ο Ντον Κόνσολο; Θα έβγαζαν μόνο το ασημένιο μπράτσο; Δεν ήταν 

καλύτερα όλη την προτομή του αγίου; Πότε θα γύριζε ο Παλούρα με τα κεριά; Ήταν 

εκατό λίβρες κερί; Μόνο εκατό λίβρες; Και πότε θ’ άρχιζαν να χτυπούν οι καμπάνες; 

Λοιπόν; Λοιπόν; 



6 

 

 Η οχλοβοή μεγάλωνε γύρω από τον Ιάκωβο· οι πιο απομακρυσμένοι 

πλησίασαν προς την εκκλησία· απ’ όλους τους δρόμους ο κόσμος ξεχύθηκε στην 

πλατεία και τη γέμισε. Και ο Ιάκωβος απαντούσε σ’ αυτούς που ρωτούσαν, μιλούσε 

χαμηλόφωνα, σαν ν’ αποκάλυπτε φοβερά μυστικά, σαν να ’φερνε προφητείες από 

μακριά. Είχε δει ψηλά, στη μέση από το αίμα, ένα απειλητικό χέρι, κι έπειτα ένα 

μαύρο πέπλο και ύστερα ένα σπαθί και μια σάλπιγγα… 

 «Λέγε! Λέγε!» τον παρότρυναν οι άλλοι, κοιτάζοντας ο ένας τον άλλο κατά 

πρόσωπο, κυριευμένοι από μια περίεργη απληστία ν’ ακούσουν θαυμαστά πράγματα, 

ενώ ο μύθος απλωνόταν γρήγορα  από στόμα σε στόμα μες στο συγκεντρωμένο 

πλήθος. 

 

 

ΙΙ 

 
 Η μεγάλη πορφυρή έκταση ανέβαινε αργά από τον ορίζοντα προς το ζενίθ και 
απλωνόταν για να καταλάβει όλο το θόλο του ουρανού. Πάνω από τις στέγες των 

σπιτιών έμοιαζε να κυματίζει ατμός από λιωμένα μέταλλα και μες στο φως που έδυε, 

από τη δύση ακτίνες στο χρώμα του θειαφιού και βιολετιές ανακατεύονταν μ’ ένα 

τρέμουλο ιριδισμού. Μια μακριά γραμμή, φωτεινότερη, ξέφευγε προς ένα δρόμο που 

έβγαζε στην όχθη του ποταμού και στο βάθος διακρινόταν το φλογοβόλημα των 

νερών ανάμεσα στους ψηλούς και λεπτούς κορμούς από λεύκες· πιο πέρα ένα 

κομμάτι χέρσας γης, όπου οι παλιοί πύργοι των Σαρακηνών υψώνονταν συγκεχυμένα 

σαν πέτρινα νησάκια μες στην ομίχλη. Οι πνιγηρές αναθυμιάσεις του θερισμένου 

χόρτου ξεχύνονταν στον αέρα και αυτό συνέβαινε κατά διαστήματα όπως η μυρωδιά 

από τις κάμπιες σε αποσύνθεση ανάμεσα στα κλαδιά. Σμήνη χελιδονιών διέσχιζαν 

τον αέρα με μεγάλη φασαρία από τιτιβίσματα πετώντας από τις όχθες του ποταμού 

προς τις υδρορροές. 

 Μες στο πλήθος ο ψίθυρος διακοπτόταν από σιωπές αναμονής. Το όνομα του 

Παλούρα κυκλοφορούσε στα στόματα όλων· εδώ κι εκεί ξεσπούσε η ανυπομονησία 

όλο οργή. Στο δρόμο του ποταμού δε φαινόταν ακόμη το κάρο· δεν υπήρχαν κεριά· ο 

Ντον Κόνσολο, γι’ αυτό το λόγο, αργοπορούσε να βγάλει τα λείψανα, να κάνει τους 

εξορκισμούς και ο κίνδυνος κρεμόταν πάνω από τα κεφάλια όλων. Ο πανικός κυρίευε 

όλο εκείνο το συγκεντρωμένο πλήθος που έμοιαζε με κοπάδι ζώων που δεν τολμούσε 

πλέον να σηκώσει τα μάτια στον ουρανό. Από τα στήθη των γυναικών άρχισαν να 

βγαίνουν λυγμοί και μία μεγάλη απελπισία κατέλαβε και παρέλυσε τις συνειδήσεις 

στο άκουσμα εκείνου του θρήνου. 

 Τότε ήχησαν, επί τέλους οι καμπάνες. Καθώς το μέταλλο κρεμόταν χαμηλά, η 

υπόκωφη δόνηση της κωδωνοκρουσίας άγγιξε όλα τα κεφάλια  και κάτι σαν συνεχές 

ουρλιαχτό σκορπιζόταν στον αέρα, ανάμεσα στον ένα χτύπο και στον άλλο. 

 -Άγιε Παντελεήμον! Άγιε Παντελεήμον! 

 Ήταν μια τεράστια, μυριόστομη κραυγή απελπισμένων που ζητούσαν 

βοήθεια. Όλοι γονατιστοί, με απλωμένα τα χέρια, με χλωμά τα πρόσωπα, ικέτευαν. 

 -Άγιε Παντελεήμον! 

 Εμφανίστηκε στην πύλη της εκκλησίας, ανάμεσα στους καπνούς δύο 

θυμιατών, ο Ντον Κόνσολο, αστράφτοντας μέσα στο μαβί χρυσοκέντητο φελόνι του. 

Κρατούσε ψηλά τον ιερό, ασημένιο βραχίονα κι εξόρκιζε τον αέρα φωνάζοντας στα 

λατινικά: 



7 

 

 -Ut fidelibustuis aeris serenitatem concedere digneris, Te rogamus, audi nos.
1
  

 Η εμφάνιση του λείψανου προκάλεσε ένα παραλήρημα τρυφερότητας στο 

πλήθος. Δάκρια έτρεχαν απ’ όλα τα μάτια και μέσα από το αστραφτερό πέπλο των 

δακρίων τα μάτια έβλεπαν μία θαυματουργή, ουράνια λάμψη να ξεχύνεται από τα 

τρία υψωμένα δάχτυλα που ευλογούσαν. Η εικόνα του βραχίονα έμοιαζε τώρα 

μεγαλύτερη μες στον φλεγόμενο αέρα· οι αχτίνες του ηλιοβασιλέματος προκαλούσαν 

ποικίλα λαμπυρίσματα στους πολύτιμους λίθους· το βάλσαμο του θυμιάματος 

σκορπιζόταν γρήγορα στα ευλαβικά ρουθούνια. 

 -Te rogamus, audi nos! 

 Όταν όμως ο βραχίονας ξαναμπήκε στην εκκλησία και οι καμπάνες 

σταμάτησαν, μέσα στη στιγμιαία σιγή ένας κοντινός ήχος από κουδούνισμα αλόγου 

ακούστηκε, που προερχόταν από το δρόμο του ποταμού. Κι έγινε τότε ένα τρεχαλητό 

προς εκείνη τη μεριά και πολλοί έλεγαν: 

 -Είναι ο Παλούρα με τα κεριά! Έρχεται ο Παλούρα! Να τος ο Παλούρα!  

 Το κάρο προχωρούσε τρίζοντας πάνω στο χαλίκι,  στο βηματισμό μιας βαριάς, 

γκρίζας φοράδας πάνω στα καπούλια της οποίας έλαμπε το μεγάλο ορειχάλκινο 

κόρνο, όμοιο με μισοφέγγαρο. Καθώς ο Ιάκωβος και οι άλλοι πλησίασαν, το ήρεμο 

ζώο σταμάτησε ξεφυσώντας δυνατά από τα ρουθούνια. Και ο Ιάκωβος, που έφτασε 

πρώτος, είδε με μιας ξαπλωμένο στο βάθος του κάρου το σώμα του Παλούρα, όλο 

μες στα αίματα και άρχισε να ουρλιάζει κουνώντας τα χέρια προς το πλήθος: 

 -Είναι νεκρός! Είναι νεκρός!   

 

ΙΙΙ 

 
 Η θλιβερή είδηση διαδόθηκε σαν αστραπή. Ο κόσμος συνωστιζόταν γύρω από 
το κάρο, σήκωναν το κεφάλι για να δουν κάτι, δεν σκέφτονταν πια τις απειλές που 

έστελνε ο ουρανός, εντυπωσιασμένοι από το καινούριο, αναπάντεχο περιστατικό, 

κυριευμένοι από εκείνη τη φυσική, άγρια περιέργεια που οι άνθρωποι δείχνουν στην 

παρουσία του αίματος. 

 -Πέθανε; Πώς πέθανε; 

 Ο Παλούρα ήταν ξαπλωμένος ανάσκελα επάνω στα σανίδια, με μια πλατιά 

πληγή στη μέση του μετώπου, μ’ ένα αυτί σχισμένο, με γδαρσίματα στα χέρια, στα 

πλευρά και στον ένα μηρό. Ένα χλιαρό ρυάκι έτρεχε από τις κόγχες των ματιών του 

προς τα κάτω μέχρι το πηγούνι και το λαιμό, του λέρωνε το πουκάμισο, σχημάτιζε 

σκούρους και γυαλιστερούς θρόμβους πάνω στο στήθος, πάνω στη δερμάτινη ζώνη, 

ακόμη και πάνω στο παντελόνι. Ο Ιάκωβος έμενε σκυφτός πάνω από εκείνο το σώμα· 

όλοι οι άλλοι τριγύρω περίμεναν· το φως από το σέλας έκανε να λάμπουν τα αμήχανα 

πρόσωπα και, εκείνη τη στιγμή της σιωπής, από την όχθη του ποταμού υψωνόταν το 

τραγούδι των βατράχων και οι νυχτερίδες περνούσαν και ξαναπερνούσαν ξυστά πάνω 

από τα κεφάλια. 

 Ξαφνικά ο Ιάκωβος σηκώθηκε, με το ένα μάγουλο μες στο αίμα, και φώναξε: 

 -Δεν είναι νεκρός. Ανασαίνει ακόμα. 

 Ένα υπόκωφο μουρμουρητό διέτρεξε το πλήθος και οι κοντινότεροι 

τεντώθηκαν για να δουν, ενώ η ανησυχία εκείνων που βρίσκονταν μακριά άρχισε να 

ξεσπά σε οχλοβοή. Δύο γυναίκες έφεραν ένα μπουκάλι νερό , κάποια άλλη έφερε ένα 

                                                 
1
 Όπως καταδεχθείς ίνα παράσχεις την γαλήνην του αιθέρος τοις Σοις πιστοίς. Δεόμεθά Σου, εισάκουσον 

ημάς. (σ.τ.μ.) 



8 

 

κομμάτι ύφασμα· ένας νεαρός πρόσφερε μια νεροκολοκύθα γεμάτη κρασί. Έπλυναν 

το πρόσωπο του τραυματισμένου, σταμάτησαν το αίμα που έτρεχε από το μέτωπο, 

του ανασήκωσαν το κεφάλι. Υψώθηκαν τότε στεντόρειες οι φωνές, που ζητούσαν να 

μάθουν για τις αιτίες του κακού. –Οι εκατό λίβρες κερί έλειπαν· λίγα μόλις κεριά 

απέμεναν ανάμεσα στα διάκενα των σανιδιών στο βάθος του κάρου. 

 Οι γνώμες μες στην αναταραχή όλο και περισσότερο κόρωναν, γίνονταν 

δριμύτερες και συγκρούονταν. Και καθώς ένα παλιό αταβιστικό μίσος κόχλαζε 

εναντίον του χωριού Μασκάλικο, που βρισκόταν στην απέναντι όχθη του ποταμού, ο 

Ιάκωβος είπε με βραχνή φωνή, γεμάτη δηλητήριο: 

 -Μήπως το κερί πήγε στον Άγιο Γκονσέλβο; 

 Ήταν σαν μια σπίθα που ανάβει πυρκαγιά. Το εκκλησιαστικό πνεύμα ξύπνησε 

ξαφνικά σ’ εκείνο το πλήθος που είχε αποκτηνωθεί, τόσα χρόνια τώρα, μέσα στην 

τυφλή και άγρια λατρεία του μοναδικού του ειδώλου. Τα λόγια του φανατικού 

διαδόθηκαν από στόμα σε στόμα. Και, κάτω από την τραγική πορφύρα του δειλινού, 

το ταραγμένο πλήθος έμοιαζε με φυλή νέγρων που τους είχαν παρακινήσει σε 

ανταρσία.  

 Το όνομα του αγίου ξεχυνόταν από όλα τα λαρύγγια σαν πολεμική ιαχή. Οι 

ζωηρότεροι κατεύθυναν τις κραυγές τους προς τη μεριά του ποταμού, κουνώντας τα 

χέρια, υψώνοντας τις γροθιές. Κατόπιν, όλα εκείνα τα πρόσωπα, ξαναμμένα από την 

οργή και το φως του δειλινού, πλατιά και δυνατά, στα οποία οι χρυσοί κρίκοι στ’ 

αυτιά και το μεγάλο τσουλούφι στο μέτωπο έδιναν μια περίεργη όψη βαρβαρότητας, 

όλα εκείνα τα πρόσωπα στράφηκαν προς τον ξαπλωμένο και τα γλύκανε η συμπόνια. 

Γύρω από το κάρο πονετικές γυναίκες, με τις φροντίδες τους, ήθελαν να 

ξαναζωντανέψουν τον ετοιμοθάνατο. Πολλά χέρια του άλλαξαν με φροντίδα τους 

επιδέσμους, του κατάβρεξαν με νερό το πρόσωπο, του έφεραν στα ωχρά χείλη τη 

νεροκολοκύθα με το κρασί, του έφτιαξαν ένα είδος πιο μαλακού μαξιλαριού κάτω 

από το κεφάλι. 

 -Παλούρα, κακόμοιρε Παλούρα, δεν απαντάς; 

 Εκείνος έμενε ξαπλωμένος ανάσκελα, με κλειστά τα μάτια, με μισάνοιχτο το 

στόμα, μ’ ένα καστανό χνούδι στα μάγουλα και στο σαγόνι, με μια ήρεμη ομορφιά 

νιότης, διάφανης ακόμη, με τραβηγμένα τα χαρακτηριστικά από το σπασμό του 

πόνου. Κάτω από τον επίδεσμο στο μέτωπο έτρεχε μια αιμάτινη γραμμή προς τον 

κρόταφο· στις άκρες του στόματος εμφανίζονταν μικρές φυσαλίδες κοκκινωπού 

αφρού και από το λαιμό τού έβγαινε κάτι σα αδύνατο σφύριγμα, με διακοπές. 

Τριγύρω του μεγάλωναν οι φροντίδες, οι ερωτήσεις, οι πυρετώδεις ματιές. Η φοράδα 

κάθε τόσο κουνούσε το κεφάλι και χλιμίντριζε προς τα σπίτια.  Μια ανησυχία σαν 

επερχόμενη θύελλα βάραινε πάνω σ’ όλο το χωριό. 

 Ακούστηκαν τότε γυναικείες φωνές κατευθυνόμενες προς την πλατεία, φωνές 

μάνας, που έμοιαζαν δυνατότερες μέσα στην ξαφνική, γενική βουβαμάρα. Και μια 

τεράστια γυναίκα, πνιγμένη στο λίπος, διέσχισε το πλήθος και πλησίασε φωνάζοντας 

το κάρο. Καθώς ήταν βαριά και δεν μπορούσε ν’ ανέβει επάνω, έπεσε στα πόδια του 

γιού της, με λόγια αγάπης ανάμεσα στ’ αναφιλητά της, με σπαραγμούς πολύ 

διαπεραστικούς μιας φωνής σπασμένης και με μια έκφραση πόνου τόσο τρομερά 

άγριου, που προκάλεσε ρίγη σ’ όλους τους παρευρισκομένους και τους έκανε να 

στρέψουν αλλού το πρόσωπο. 

 -Ζακχαίο! Ζακχαίο! Καρδιά μου! Χαρά μου! – φώναζε η χήρα, χωρίς 

σταματημό, φιλώντας τα πόδια του τραυματισμένου, τραβώντας τον προς το μέρος 

της, προς τη γη. 



9 

 

 Ο τραυματισμένος αναδεύτηκε στράβωσε το στόμα από το δυνατό πόνο, 

άνοιξε τα μάτια κοιτάζοντας προς τα επάνω. Δεν μπόρεσε βέβαια να δει, επειδή κάτι 

σαν υγρή μεμβράνη του σκέπαζε το βλέμμα. Χοντρά δάκρια άρχισαν να τρέχουν από 

τις κόγχες των ματιών του και να κατεβαίνουν στα μάγουλα και στο λαιμό του· το 

στόμα του παρέμεινε συσπασμένο· μέσα από ένα αδύνατο σφύριγμα του λαιμού 

ακούστηκε μια αποτυχημένη προσπάθεια ομιλίας. Και τριγύρω τον πίεζαν: 

 -Μίλα, Παλούρα! Ποιος σε τραυμάτισε; Ποιος σε τραυμάτισε; Μίλα! Μίλα! 

 Και πίσω από τη ερώτηση θέριευε η οργή, φούντωνε η λύσσα, μια υπόκωφη 

αναταραχή για εκδίκηση ξυπνούσε και το αταβιστικό μίσος έβραζε στις ψυχές όλων. 

 -Μίλα! Ποιος σε τραυμάτισε; Πες το σ’ εμάς! Πες το σε μας! 

 Ο ετοιμοθάνατος ξανάνοιξε τα μάτια. Καθώς του κρατούσαν σφιχτά τα δυο 

του χέρια, ίσως εξαιτίας εκείνης της ζωντανής, θερμής επαφής, γα μια στιγμή το 

πνεύμα του ξύπνησε, το βλέμμα του φωτίστηκε. Τα χείλη του κινήθηκαν σ’ ένα 

αδιόρατο ψέλλισμα μέσα από τον αφρό που έβγαινε άφθονος και με περισσότερο 

αίμα. Δεν καταλάβαινε ακόμη κανείς τα λόγια. Μέσα στη σιωπή ακούστηκε η 

αναπνοή του λαχανιασμένου πλήθους και στα μάτια έκαιγε στο βάθος μια μόνο 

φλόγα, αφού οι ψυχές όλων περίμεναν μια λέξη μόνο. 

 -Μα… Μα… Μα…σκάλικο. 

 -Μασκάλικο! Μασκάλικο! ούρλιαξε ο Ιάκωβος που ήταν σκυμμένος με 

τεντωμένο το αυτί, για να πιάσει τις ξέπνοες συλλαβές από το στόμα εκείνου που 

πέθαινε. 

 Μια τεράστια οχλοβοή υποδέχτηκε την κραυγή. Μες στο πλήθος ξέσπασε 

στην αρχή κάτι ακαθόριστο σαν τρικυμία στην καταιγίδα. Κατόπιν, όταν μία φωνή 

που ξεπερνούσε την οχλοβοή σήμανε συναγερμό, το πλήθος διαλύθηκε βιαστικά. 

Μια σκέψη μόνο κυνηγούσε εκείνους τους ανθρώπους, μια σκέψη που έμοιαζε να 

έχει αστράψει στο μυαλό όλων για μια στιγμή: ν’ αρματωθούν με κάτι για να 

χτυπήσουν Πάνω σ’ όλες τις συνειδήσεις κρεμόταν ένα είδος αιμάτινου πεπρωμένου, 

κάτω από τη μεγάλη, απειλητική λάμψη του δειλινού, στο μέσο της ηλεκτρισμένης 

οσμής που ανέδυε η ανήσυχη εξοχή. 

 

IV 

 
 Και η φάλαγγα, αρματωμένη με δρεπάνια, με κόσσες, με τσεκούρια, με 

αξίνες, με τουφέκια συγκεντρώθηκε στην πλατεία, εμπρός στην εκκλησία. Και οι 

ειδωλολάτρες φώναζαν: 

 -Άγιε Παντελεήμων! 

 Ο Ντον Κόνσολο, τρομαγμένος από τη φασαρία, κατέφυγε σε ένα στασίδι, 

πίσω από την Αγία Τράπεζα. Μια χούφτα φανατικοί, οδηγημένοι από τον Ιάκωβο, 

μπήκαν το μεγάλο παρεκκλήσι, παραβίασαν το μπρούτζινο κιγκλίδωμα, έφτασαν στο 

υπόγειο όπου φυλασσόταν η προτομή του αγίου. Τρία καντήλια με ελαιόλαδο άναβαν 

γλυκά μες στον υγρό αέρα του ιερού· πίσω από ένα κρύσταλλο, το χριστιανικό 

είδωλο λαμποκοπούσε με το λευκό του κεφάλι στο μέσο ενός μεγάλου ηλιακού 

δίσκου και οι τοίχοι εξαφανίζονταν κάτω από τον πλούτο των αφιερωμάτων. 

 Όταν το είδωλο, που το μετέφεραν στους ώμους τους τέσσερις ηρακλείς, 

εμφανίστηκε επιτέλους ανάμεσα στις κολόνες του πρόναου και ακτινοβόλησε στο 

φως που σκορπούσε το σέλας, ένας μακρύς αναστεναγμός πάθους διαπέρασε το 

πλήθος που περίμενε, ένα τρεμούλιασμα σαν άνεμος χαράς πέταξε πάνω απ’ όλα τα 



10 

 

μέτωπα. Και η φάλαγγα ξεκίνησε. Και το τεράστιο κεφάλι του αγίου τραμπαλιζόταν 

ψηλά κοιτάζοντας μπροστά μέσα από τις δυο άδειες κόγχες των ματιών.   

 Στον ουρανό τώρα, μέσα στο ομοιόμορφο και έντονου πορφυρό της φωτιάς, 

διαγράφονταν πότε πότε πιο ζωηρές οι γραμμές των μετεωριτών· σωροί από λεπτά 

σύννεφα ξεκολλούσαν από τις άκρες του ουρανού και έπλεαν αργά και διαλύονταν. 

Όλο το χωριό της Ραγκούζα έμοιαζε από πίσω σαν ένα βουνό από στάχτη που 

κλωσούσε τη φωτιά και από μπροστά η έκταση της εξοχής χανόταν μέσα σε μια 

αδιόρατη λάμψη. Το ατέλειωτο τραγούδι των βατράχων γέμιζε την ηχηρότητα της 

ερημιάς. 

 Στο δρόμο του ποταμού το κάρο του Παλούρα εμπόδιζε την πορεία. Ήταν 

άδειο, είχε όμως ίχνη αίματος σε πολλά σημεία. Θυμωμένες βρισιές ξέσπασαν 

ξαφνικά μες στη σιωπή. Ο Ιάκωβος φώναξε: 

 -Να βάλουμε επάνω τον άγιο! 

  Η προτομή τοποθετήθηκε επάνω στις σανίδες και με τα χέρια την τράβηξαν 

στο πέρασμα του ποταμού. Η πολεμική λιτανεία περνούσε έτσι τα σύνορα. 

Μεταλλικές λάμψεις διέτρεχαν τις γραμμές της· τα νερά του ποταμού, καθώς τα 

διέσχιζε, σκόρπιζαν σε φωτεινές σταγόνες και ένα ολόκληρο ρέμα, κόκκινο, 

φλεγόταν ανάμεσα στις λεύκες, μακριά, προς τους ορθογώνιους πύργους. Το 

Μασκάλικο ξεχώριζε κοιμισμένο επάνω σε ένα μικρό ύψωμα ανάμεσα στις ελιές. Τα 

σκυλιά γαύγιζαν εδώ κι εκεί, με μια λυσσασμένη επιμονή ν’ απαντούν το ένα στο 

άλλο. Η φάλαγγα, αφού βγήκε από το πέρασμα του ποταμού και άφησε τη δημοσιά, 

προχωρούσε με γρήγορο βηματισμό σε σχηματισμό ευθείας γραμμής που διέσχιζε τα 

χωράφια. Η ασημένια προτομή, που την κουβαλούσαν πάλι στους ώμους, δέσποζε 

πάνω από τα κεφάλια των ανθρώπων ανάμεσα στα πολύ ψηλά στάχυα που ευωδίαζαν 

και ήταν γεμάτα από αστεράκια ζωντανών πυγολαμπίδων. 

 Ξαφνικά, ένας βοσκός που έμενε σε μιαν αχυροκαλύβα για να φυλάει το 

σιτάρι, κυριευμένος από έναν τρελό πανικό μπροστά σε τόσους ένοπλους, το έβαλε 

στα πόδια προς την πλαγιά του λόφου φωνάζοντας με όση δύναμη είχε: 

 -Βοήθεια! Βοήθεια! 

 Και οι κραυγές του αντηχούσαν μες στον ελαιώνα.  

 Τότε οι Ραντουζάνοι έκαναν έφοδο. Ανάμεσα στους κορμούς των δέντρων, 

ανάμεσα στις ξερές καλαμιές ο άγιος από ασήμι τραμπαλιζόταν, κουδούνιζε ηχηρά 

στα χτυπήματα με τα κλαδιά, φωτιζόταν από λάμψεις πολύ ζωηρές κάθε φορά που 

υπήρχε κίνδυνος να πέσει. Δέκα, δώδεκα, είκοσι τουφεκιές έπεσαν μ’ ένα παλλόμενο 

αστραποβόλημα, η μία μετά την άλλη, πάνω στη μάζα των σπιτιών. Ακούστηκαν 

τριξίματα, κατόπιν κραυγές· έπειτα ακούστηκε μια μεγάλη θορυβώδης αναταραχή: 

μερικές πόρτες άνοιξαν, άλλες έκλεισαν· τζάμια έσπασαν κι έγιναν θρύψαλα· έπεσαν 

γλάστρες με βασιλικό στο δρόμο κι έγιναν κομμάτια. Πίσω από το τρεχαλητό των 

επιδρομέων ένας λευκός καπνός ανέβαινε στον αέρα ήρεμα προς τα επάνω στον 

πύρινο ουρανό. Όλοι, τυφλωμένοι, με μια πολεμική ορμή φώναζαν: 

 -Θάνατος! Θάνατος! 

 Μια ομάδα ειδωλολατρών ήταν συγκεντρωμένη γύρω από τον άγιο 

Παντελεήμονα. Φοβερές βρισιές  ενάντια στον άγιο Γκονσάλβο ξεσπούσαν ανάμεσα 

από τα δρεπάνια και τις κόσες που κράδαιναν. 

 _Κλέφτη! Κλέφτη! Κουρελή! Τα κεριά! Τα κεριά! 

 Άλλες ομάδες έπεφταν με τα τσεκούρια επάνω στις πόρτες των σπιτιών. Και 

καθώς οι πόρτες, ξεχαρβαλωμένες και σπασμένες υποχωρούσαν, οι Παντελεήμονες 

ορμούσαν μέσα ουρλιάζοντας για να σκοτώσουν. Μισόγυμνες γυναίκες κατέφευγαν 

στις γωνιές εκλιπαρώντας έλεος· προσπαθούσαν να προφυλαχθούν από τα χτυπήματα 



11 

 

αρπάζοντας τα κοφτερά όπλα και κόβοντας τα δάχτυλά τους· κυλιόντουσαν 

ξαπλωμένες στο πάτωμα, ανάμεσα σε σωρούς κουβέρτες και σεντόνια απ’ όπου 

ξεχείλιζαν οι πλαδαρές τους σάρκες θρεμμένες με γογγύλια. 

 Ο Ιάκωβος, ψηλός, λεπτός, κοκκινωπός, ένα δεμάτι στεγνά κόκαλα, που το 

έκανε τρομερό το πάθος, καπετάνιος της σφαγής, σταματούσε κάθε τόσο για να κάνει 

μια πλατιά αυτοκρατορική χειρονομία με μια μεγάλη κόσα πάνω απ’ όλα τα κεφάλια. 

Πήγαινε μπροστά, ατρόμητος, ξεσκούφωτος, στο όνομα του αγίου Παντελεήμονα. 

Τον ακολουθούσαν πάνω από τριάντα άντρες. Και όλοι είχαν τη συγκεχυμένη και 

αόρατη αίσθηση ότι πορεύονταν μέσα σε μια πυρκαγιά, πάνω σ’ ένα έδαφος που 

ταλαντευόταν, κάτω από έναν πυρακτωμένο θόλο που ήταν έτοιμος να γκρεμιστεί. 

 Απ’ όλα τα μέρη, όμως, άρχισαν να καταφθάνουν τρέχοντας οι υπερασπιστές, 

οι Μασκαλικέζοι, δυνατοί και μαυριδεροί σαν μιγάδες, αιμοχαρείς, που πολεμούσαν 

με μακριά στιλέτα και χτυπούσαν στην κοιλιά και στο λαιμό, συνοδεύοντας με 

λαρυγγισμούς κάθε χτύπημα. Η συμπλοκή μετατοπιζόταν σιγά σιγά προς την 

εκκλησία· από τις σκεπές δύο ή τριών σπιτιών πετάχτηκαν κιόλας οι φλόγες· ένα 

κύμα γυναικόπαιδων ξέφευγε τρέχοντας ανάμεσα στις ελιές, κυριευμένο από πανικό, 

τυφλωμένο από τον τρόμο. 

 Τότε ανάμεσα στους άντρες, που δεν τους εμπόδιζαν τα δάκρια και οι θρήνοι, 

η μάχη σώμα με σώμα έγινε πιο άγρια. Κάτω από έναν ουρανό που είχε πάρει το 

χρώμα της σκουριάς, το χώμα σκεπαζόταν με πτώματα. Ακούγονταν στριγκές 

μισοτελειωμένες οι βρισιές ανάμεσα από τα δόντια των πληγωμένων και η φωνή των 

Ραντουζάνων επέμενε συνέχεια ανάμεσα στην οχλοβοή: 

 -Τα κεριά! Τα κεριά! 

 Η πόρτα όμως της εκκλησίας παρέμενε αμπαρωμένη, τεράστια, όλη δρύινη, 

με καρφιά σαν αστέρια. Οι Μασκαλικέζοι την υπεράσπιζαν από τις επιθέσεις και τα 

τσεκούρια. Ο άγιος από ασήμι, ατάραχος και λευκός, ταλαντευόταν μες στην καρδιά 

της συμπλοκής, ενώ τον κρατούσαν ακόμη στους ώμους τους οι τέσσερις ηρακλείς 

που μάτωναν όλοι από την κορυφή έως τα νύχια, και δεν έλεγε ακόμη να πέσει. Και 

οι επιδρομείς είχαν κάνει μεγάλο τάμα να τοποθετήσουν το είδωλο πάνω στην Αγία 

Τράπεζα του εχθρού. 

 Τώρα, ενώ οι Μασκαλικέζοι αγωνίζονταν γενναία σαν λιοντάρια, επάνω στο 

πέτρινο σκαλοπάτι, ο Ιάκωβος εξαφανίστηκε ξαφνικά, γύρισε στο πλάι του κτιρίου 

ψάχνοντας ένα αφύλαχτο πέρασμα για να μπει μέσα στο ιερό.  Και μόλις είδε ένα 

άνοιγμα σε μικρό ύψος από το έδαφος σκαρφάλωσε, μάγκωσαν όμως τα πλευρά του 

εξαιτίας της στενότητας του ανοίγματος, έκανε μια στροφή, μέχρι που κατάφερε να 

περάσει το μακρύ του κορμί προς τα κάτω, μέσα από το άνοιγμα. Η τονωτική ευωδιά 

από το λιβάνι αναδυόταν μες στην νυχτερινή παγωνιά του οίκου του Θεού. 

Ψαχουλευτά μες στο σκοτάδι, οδηγημένος από το θόρυβο της μάχης έξω, ο άνθρωπος 

περπάτησε προς την πόρτα, σκοντάφτοντας επάνω στα καθίσματα, τραυματίζοντας το 

πρόσωπο και τα χέρια του. Αντηχούσαν ήδη οι οργισμένες τσεκουριές των 

Ραντουζάνων πάνω στη σκληρή δρύινη πόρτα, όταν εκείνος άρχισε μ’ ένα σίδερο να 

παραβιάζει τις κλειδαριές, λαχανιάζοντας, κυριευμένος από ένα βίαιο αγωνιώδες 

καρδιοχτύπι που του περιόριζε τη δύναμη, με την όρασή του  να τη διαπερνούν 

επιπόλαιες λάμψεις, με τα τραύματα που τον πονούσαν, απ’ όπου έτρεχε χλιαρό το 

αίμα και κυλούσε προς τα κάτω, επάνω στο δέρμα. 

 -Άγιε Παντελεήμονα! Άγιε Παντελεήμονα! φώναξαν απ’ έξω οι βραχνές 

φωνές των δικών του, που ένιωθαν την πόρτα να υποχωρεί αργά, ενώ δυνάμωναν τα 

σπρωξίματα και τις τσεκουριές. Το ξύλο το διαπερνούσε ο βαρύς ήχος των σωμάτων 

που σωριάζονταν, το θανατηφόρο χτύπημα του μαχαιριού που κάρφωνε εκεί κάποιον 



12 

 

στα νεφρά. Και του φαινόταν του Ιάκωβου ότι ολόκληρος ο θόλος αντηχούσε τους 

χτύπους της άγριας καρδιάς του. 

 

V 

 
 Μετά από μία τελευταία προσπάθεια η πόρτα άνοιξε. Οι Ραντουζάνοι 

όρμησαν με μια μεγάλη κραυγή νίκης, δρασκελίζοντας τα κορμιά των σκοτωμένων, 

σέρνοντας τον άγιο από ασήμι προς την Αγία Τράπεζα. Κι ένας ζωηρός κυματισμός 

από ανταύγειες όρμησε αμέσως μες στα σκοτάδια του κλίτους, έκανε να λάμψουν 

ψηλά ο χρυσός των πολυελαίων και οι αυλοί του εκκλησιαστικού οργάνου. Και μέσα 

σ’ εκείνη τη χρυσή λάμψη, που παλλόταν πότε έντονα πότε αμυδρά στο εσωτερικό 

της εκκλησίας από τα γειτονικά σπίτια που καίγονταν, ξέσπασε μια δεύτερη μάχη. Τα 

κορμιά αγκαλιασμένα κυλιόταν πάνω στα τούβλα του δαπέδου, δεν ξεκολλούσαν πια, 

πηδούσαν μαζί εδώ κι εκεί στα στριφογυρίσματα της λύσσας, χτυπούσαν επάνω 

στους πάγκους και κατέληγαν κάτω από αυτούς, πάνω στα σκαλοπάτια των 

παρεκκλησίων, πάνω στις γωνιές των εξομολογηταρίων. Στις ήσυχες γωνιές του 

οίκου του Θεού, ο παγερός ήχος του σίδερου που διαπερνά τις σάρκες ή που γλιστρά 

πάνω στα κόκαλα, εκείνο το μοναδικό κομματιασμένο βογκητό του ανθρώπου που 

χτυπήθηκε σε κάποιο ζωτικό μέρος του σώματός του, εκείνος ο τριγμός που κάνει το 

κρανίο τη στιγμή που συντρίβεται κάτω από ένα χτύπημα, το μουγκρητό εκείνου που 

δε θέλει να πεθάνει, η άγρια χαρά εκείνου που κατάφερε να σκοτώσει, όλα 

αντηχούσαν καθαρά. Και η απαλή μυρωδιά του λιβανιού πλανιόταν πάνω από τη 

μάχη. 

 Το ασημένιο είδωλο δεν είχε ακόμη πλησιάσει τη δόξα της Αγίας Τράπεζας, 

αφού μια εχθρική ζώνη του εμπόδιζε την προσέγγιση. Ο Ιάκωβος πολεμούσε με το 

δρεπάνι, τραυματισμένος σε πολλά σημεία, χωρίς να υποχωρεί ούτε βήμα από το 

σκαλοπάτι που πρώτος κατέλαβε. Είχαν απομείνει δυο μόνο να υποβαστάζουν τον 

άγιο. Το τεράστιο λευκό κεφάλι τραμπαλιζόταν σαν μεθυσμένο πάνω από μια θερμή 

λίμνη αίματος της οργής. Οι Μασκαλικέζοι προχωρούσαν σαν θεριά. 

 Τότε ο άγιος Παντελεήμονας έπεσε στο πάτωμα, αφήνοντας ένα δυνατό 

κουδούνισμα που κάρφωσε την καρδιά του Ιάκωβου πιο βαθειά και από την αιχμή 

ενός μαχαιριού. Καθώς ο κόκκινος δρεπανηφόρος όρμησε να τον ανασηκώσει, ένας 

διαβολάνθρωπος γίγαντας μ’ ένα χτύπημα της κόσας ξάπλωσε τον εχθρό ανάσκελα. 

Δυο φορές ανασηκώθηκε και άλλα τόσα χτυπήματα τον ξανάριξαν κάτω. Το αίμα τού 

είχε πλημμυρίσει όλο το πρόσωπο, το στήθος και τα χέρια· στους ώμους και στους 

βραχίονες άσπριζαν τα κόκαλά του γυμνά, από τις βαθιές τομές· αυτός όμως επέμενα 

να ξανασηκωθεί. Εξαγριωμένοι από εκείνη την άγρια επιμονή του να ζήσει, τρεις, 

τέσσερις, πέντε ζευγάδες μαζί τον χτύπησαν με μανία στην κοιλιά απ’ όπου 

ξεχύθηκαν τα σωθικά του. Ο φανατικός έπεσα ανάσκελα, χτύπησε το σβέρκο επάνω 

στην ασημένια προτομή, γύρισε στη στιγμή μπρούμυτα με το πρόσωπο στραμμένο 

προς το μέταλλο, με τα χέρια του απλωμένα μπροστά, με τα πόδια του μαζεμένα. Και 

ο άγιος Παντελεήμων χάθηκε. 



13 

 

Το ξαγρύπνισμα του νεκρού  

 
 Το λείψανο του δήμαρχου Μπιάτζο Μίλα, ντυμένο ήδη και με το πρόσωπο 

σκεπασμένο μ’ ένα μαντίλι βουτηγμένο στο νερό με το ξύδι, ήταν ξαπλωμένο στο 

κρεβάτι, στη μέση σχεδόν του δωματίου, περιστοιχισμένο από τέσσερα κεριά. 

Αγρυπνούσαν μες στο δωμάτιο η γυναίκα και ο αδελφός του νεκρού, καθισμένοι στις 

δύο πλευρές. 

 Η Ρόζα Μίλα μπορεί να ήταν εικοσιπέντε χρονών. Ήταν μια γυναίκα στο 

άνθος της ηλικίας της, με ανοιχτόχρωμη επιδερμίδα, το μέτωπο λίγο στενό, τα φρύδια 

μακριά και καγκελωτά, τα μάτια γκρίζα και μεγάλα με ραβδώσεις στην ίριδα, σαν 

αχάτης. Είχε πυκνά μαλλιά κι έτσι ήταν σχεδόν πάντα κρυμμένα ο λαιμός, οι 

κρόταφοι και τα μάτια της από πολλά τσουλούφια που της ξέφευγαν. Έλαμπε 

ολόκληρη από υγεία και το νεανικό της δέρμα είχε την ευωδιά νόστιμων φρούτων. 

 Ο Εμίντιο Μίλα, ο ιεροσπουδαστής, μπορεί να είχε την ίδια ηλικία μ’ εκείνη. 

Ήταν λεπτός, με ηλιοκαμένο πρόσωπο ανθρώπου που ζει στο ύπαιθρο, κάτω από την 

ήλιο. Ένα απαλό κοκκινωπό χνούδι τού κάλυπτε τα μάγουλα. Τα γερά και λευκά του 

δόντια έδιναν στο χαμόγελό του μιαν αντρική ομορφιά  και τα κιτρινωπά του μάτια 

έλαμπαν μερικές φορές σαν δύο καινούρια τσεκίνια. 

 Σώπαιναν και οι δύο: εκείνη αφήνοντας να γλιστρούν ανάμεσα στα δάχτυλά 

της οι γυάλινες χάντρες ενός ροζάριου, εκείνος κοιτάζοντας το ροζάριο που 

γλιστρούσε. Και οι δύο φανέρωναν την αδιαφορία που οι άνθρωποί μας της υπαίθρου 

συνηθίζουν να δείχνουν εμπρός στο μυστήριο του θανάτου. 

 Ο Εμίντιο είπε, αφήνοντας έναν μακρύ αναστεναγμό: 

 -Κάνει ζέστη απόψε. 

 Η Ρόζα σήκωσε το βλέμμα για να συμφωνήσει.  

 Μες στο δωμάτιο, που ήταν λίγο χαμηλό, το φως τρεμόπαιζε ανάλογα με τη 

φλόγα των κεριών. Οι σκιές πότε μαζεύονταν σε μία γωνιά, πότε σ’ έναν τοίχο, 

ποικίλλοντας σε σχήματα και σε ένταση. Τα παραθυρόφυλλα ήταν ανοιχτά, τα 

παντζούρια όμως παρέμεναν κλειστά. Πότε πότε οι κουρτίνες από άσπρη μουσελίνα 

κουνιόντουσαν σαν να τις παράσερνε μια πνοή. Επάνω στην ασπράδα του κρεβατιού 

το σώμα του Μπιάτζο έμοιαζε να κοιμάται. 

 Τα λόγια του Εμίντιο τα ακολούθησε η σιωπή. Η γυναίκα έσκυψε πάλι το 

κεφάλι και ξανάρχισε ν’ ασχολείται αργά με το ροζάριο. Σταγόνες ιδρώτα στόλιζαν 

το μέτωπό της και ανάπνεε με δυσκολία. 

 O Εμίντιο ρώτησε ύστερα από λίγο: 

 -Τι ώρα θα έρθουν να τον πάρουν αύριο; 

 Εκείνη απάντησε με το φυσικό τόνο της φωνής της: 

 -Στις δέκα, με το τάγμα του Θείου Μυστηρίου. 

 Στη συνέχεια σώπασαν πάλι. Από την εξοχή έφτανε το επίμονο κόασμα των 

βατράχων και πότε πότε έφταναν και οι μυρωδιές των χόρτων. Μες στην τέλεια 

ηρεμία η Ρόζα άκουσε κάτι σα βραχνό γουργούρισμα να βγαίνει από το λείψανο και 

με μια κίνηση τρόμου σηκώθηκε από το κάθισμα κι έκανε ν’ απομακρυνθεί. 

 -Μη φοβάστε, Ρόζα. Είναι τα υγρά του νεκρού – είπε ο κουνιάδος, πιάνοντάς 

της το χέρι για να την καθησυχάσει. 

 Εκείνη πήρε το χέρι του από ένστικτο και το κράτησε μένοντας όρθια. 

Τέντωνε τα’ αυτιά της για ν’ ακούσει, αλλά κοίταζε αλλού. Τα γουργουρίσματα 

συνέχιζαν μες στην κοιλιά του νεκρού και έμοιαζε να εβαίνουν προς το στόμα.  



14 

 

 -Δεν είναι τίποτα, Ρόζα. Ησυχάστε – πρόσθεσε ο κουνιάδος, πηγαίνοντάς την 

να καθίσει πάνω σ’ ένα γαμήλιο μπαούλο σκεπασμένο με μια λουλουδάτη μαξιλάρα. 

 Εκείνη κάθισε πλάι του κρατώντας τον ακόμη από το χέρι, αναστατωμένη. 

Καθώς το μπαούλο δεν ήταν πολύ μεγάλο οι αγκώνες τους αγγίζονταν. 

 Ξανάγινε σιωπή. Ένα τραγούδι από τους θεριστές ακούστηκε έξω, μακριά. 

 -Θερίζουν τη νύχτα, με το φεγγαρόφωτο – είπε η γυναίκα, θέλοντας με την 

ομιλία να ξεγελάσει το φόβο και την κούραση. 

 Ο Εμίντιο δεν άνοιξε το στόμα του. Και η γυναίκα τράβηξε το χέρι της, επειδή 

εκείνη η επαφή άρχιζε τώρα να της δίνει μια ακαθόριστη αίσθηση ανησυχίας. 

 Και τους δύο τώρα τους απασχολούσε η ίδια σκέψη που τους κυρίεψε 

ξαφνικά· και τους δύο τώρα τους κατείχε η ίδια ανάμνηση, μια ανάμνηση από αγάπες 

στην εξοχή τον καιρό της εφηβείας. 

 

 Εκείνο τον καιρό ζούσαν στα σπίτια του Καλντόρε, πάνω στον ηλιόλουστο 

λόφο, στο σταυροδρόμι. Στην άκρη ενός σταροχώραφου υψωνόταν ένας ψηλός 

τοίχος, χτισμένος από πέτρες και λάσπη. Από τη προσήλια πλευρά, ιδιοκτησίας των 

γονέων της Ρόζας, ευδοκιμούσε και μεγάλωνε μια οικογένεια οπωροφόρων δέντρων, 

αφού εκεί ήταν πιο αργή και ήπια η θερμότητα του ήλιου. Την άνοιξη τα δέντρα 

άνθιζαν και μαζί τους η αγαλλίαση· και οι φυλλωσιές σε σχήμα θόλου, με χρώματα 

ασημί, ροζ ή βιολετί, έγερναν κάτω από τον ουρανό στεφανώνοντας τον τοίχο και 

κυμάτιζαν σαν να ήθελαν να υψωθούν μες στον αέρα και έκαναν όλες μαζί ένα 

υπνωτικό βούισμα σαν τις μέλισσες. 

 Πίσω από τον τοίχο, από τη μεριά των δέντρων, η Ρόζα τότε συνήθιζε να 

τραγουδά. 

 Η φωνή της καθάρια και δροσερή αναπηδούσε σαν πίδακας κάτω από τα 

στεφάνια των λουλουδιών. 

 Σ’ όλη τη διάρκεια μιας μακράς περιόδου ανάρρωσης ο Εμίντιο άκουγε εκείνο 

το τραγούδι. Ήταν αδύναμος και πεινασμένος. Για να ξεφύγει από τη δίαιτα που του 

επέβαλαν, κατέβαινε κρυφά από το σπίτι, κρύβοντας κάτω από τα ρούχα ένα μεγάλο 

κομμάτι ψωμί, και προχωρούσε κατά μήκος του τοίχου, στην τελευταία αυλακιά του 

σιταριού, μέχρι να φτάσει στον τόπο της ευδαιμονίας. 

 Τότε καθόταν με την πλάτη ακουμπισμένη στις ζεστές πέτρες και άρχιζε να 

τρώει. Δάγκωνε το ψωμί και διάλεγε ένα τρυφερό στάχυ. Κάθε σπόρος περιείχε μια 

μικρή σταγόνα χυμό, όμοιο με γάλα, και είχε μια δροσερή γεύση από αλεύρι. Η 

απόλαυση της γεύσης και η απόλαυση της ακοής μπερδεύονταν σε μία ενιαία 

αίσθηση άπειρα ευχάριστη, έτσι που στη διάρκεια εκείνης της σχόλης, ανάμεσα σ’ 

εκείνη τη ζέστη, ανάμεσα σ’ εκείνες τις μυρωδιές, που σκόρπιζαν στον αέρα σχεδόν 

τη θερμή γευστικότητα του κρασιού, ακόμη και η γυναικεία φωνή μετατρεπόταν γι’ 

αυτόν σ’ ένα είδος φυσικής τροφής αναζωογόνησης και σε ένα θρεπτικό συστατικό 

που έτρεχε μες στις φλέβες του.  

 Το τραγούδι της Ρόζας ήταν, λοιπόν, γιατρικό. Και όταν η γιατρειά 

συμπληρώθηκε, η φωνή της Ρόζας είχε πάντα για τον ευεργετημένο μία αισθησιακή 

ιδιότητα. 

 Από τότε, αφού ανάμεσα στις δύο οικογένειες η οικειότητα είχε μεγαλώσει, 

ξύπνησε στον Εμίντιο ένας από εκείνους τους σιωπηλούς και δειλούς και μοναχικούς 

έρωτες  που κατασπαράζουν την ικμάδα της εφηβείας. 

 Το Σεπτέμβρη, πριν ο Εμίντιο αναχωρήσει για το ιεροδιδασκαλείο, οι δύο 

οικογένειες μαζί πήγαν ένα απόγευμα για πικνίκ στο δάσος κατά μήκος του ποταμού. 



15 

 

 Η μέρα ήταν γλυκιά και τα τρία κάρα, που τα τραβούσαν τα βόδια, 

προχωρούσαν πλάι από τις ανθισμένες καλαμιές. 

 Στο δάσος κολάτσισαν πάνω στη χλόη, σ’ ένα κυκλικό ξέφωτο 

περιτριγυρισμένο από γιγάντιες λεύκες. Η κοντή χλόη ήταν διάσπαρτη από κάτι 

βιολετιά λουλουδάκια που σκόρπιζαν ένα λεπτό άρωμα. Εδώ κι εκεί γλιστρούσαν 

ανάμεσα από τα φυλλώματα πλατιές λωρίδες ήλιου και το ποτάμι χαμηλά έμοιαζε 

ακίνητο, ήρεμο σαν λίμνη και είχε μια καθάρια διαφάνεια όπου τα υδροχαρή φυτά 

κοιμόνταν ακίνητα.  

 Μετά το κολατσιό μερικοί σκόρπισαν στο ποτάμι, άλλοι παρέμειναν 

ξαπλωμένοι ανάσκελα. 

 Η Ρόζα και ο Εμίντιο βρέθηκαν μαζί· πιάστηκαν αγκαζέ κι άρχισαν να 

περπατούν σ’ ένα μονοπάτι χαραγμένο ανάμεσα στους θάμνους. 

 Εκείνη αφέθηκε όλη επάνω του· γελούσε, έκοβε τα φύλλα από τα βλαστάρια 

στο πέρασμά τους, δάγκωνε τα άγουρα βλαστάρια, έριχνε πίσω το κεφάλι για να δει 

τις καρακάξες που πετούσαν. Με την κίνηση του κεφαλιού της γλίστρησε από τα 

μαλλιά το χτενάκι από ταρταρούγα κι εκείνα, υπέροχα πλούσια, λύθηκαν αμέσως και 

έπεσαν επάνω στους ώμους της. 

 Ο Εμίντιο έσκυψε μαζί της να μαζέψει το χτενάκι. Την ώρα που σηκώνονταν 

τα δύο κεφάλια χτύπησαν λίγο το ένα επάνω στο άλλο. Η Ρόζα, κρατώντας το μέτωπό 

της, φώναζε γελώντας: 

 -Αχ! αχ! 

 Ο νεαρός την κοίταζε κι αισθανόταν μιαν ανατριχίλα να τον διαπερνά μέχρι 

μέσα του, βαθιά, ενώ ένιωθε πως είχε χλομιάσει και φοβήθηκε μήπως προδοθεί. 

 Εκείνη ξεκόλλησε με τα νύχια ένα μακρύ ελικοειδή βλαστό κισσού από τον 

κορμό ενός δέντρου, τον τύλιξε στις κοτσίδες της με μια γρήγορη κίνηση και στήριξε 

το χείμαρρο των μαλλιών της επάνω στο σβέρκο με τα δόντια από το χτενάκι της. Τα 

πράσινα φύλλα, μερικά κοκκινωπά, που δεν στηρίζονταν καλά, ξεπετιόνταν προς τα 

έξω άτακτα. Εκείνη ρώτησε: 

 -Σας αρέσω έτσι; 

 Ο Εμίντιο όμως δεν είπε λέξη· δεν ήξερε τι να πει. 

 -Α, δεν είναι εντάξει! Μήπως είστε μουγγός; 

 Εκείνος ήθελε να πέσει γονατιστός μπροστά της και καθώς η Ρόζα γελούσε 

ανικανοποίητη, εκείνος αισθανόταν να του ανεβαίνουν σχεδόν δάκρυα στα μάτια από 

την αγωνία που δεν μπορούσε να βρει ούτε μια λέξη να πει.  

 Συνέχισαν να περπατούν. Σε κάποιο σημείο ένα δεντράκι που είχε πέσει τους 

έφραζε το πέρασμα. Ο Εμίντιο με τα δυο του χέρια ανασήκωσε τον κορμό και η Ρόζα 

πέρασε κάτω από τα πρασινωπά κλαδιά που για μια στιγμή σχημάτισαν στεφάνι στα 

μαλλιά της. 

 Πιο πέρα συνάντησαν ένα πηγάδι στα πλευρά του οποίου βρίσκονταν δύο 

πέτρινες λεκάνες. Τα πυκνά δέντρα τριγύρω και πάνω από το πηγάδι σχημάτιζαν ένα 

περίφραγμα από βλάστηση. Εδώ η σκιά ήταν πυκνή, σχεδόν υγρή. Ο θόλος που 

σχημάτιζε η βλάστηση καθρεφτιζόταν τέλεια μες στο νερό, που έφτανε στα μισά των 

τούβλινων τοιχίων.  

 Η Ρόζα είπε, απλώνοντας τα χέρια:  

 -Τα ωραία που είναι εδώ! 

 Έπειτα μάζεψε νερό στη χούφτα, με χάρη, και το ρούφηξε. Σταγόνες έπεφταν 

ανάμεσα από τα δάχτυλά της και στόλιζαν με μαργαριτάρια το φόρεμά της.  

 Αφού ξεδίψασε, μάζεψε με τις δυο της χούφτες πάλι νερό και το πρόσφερε 

στο σύντροφό της με νάζι: 



16 

 

 -Πιείτε! 

 -Δε διψάω – ψέλλισε ο Εμίντιο αμήχανος. 

 Εκείνη του πέταξε το νερό στο πρόσωπο, κάνοντας με το κάτω χείλος ένα 

μορφασμό σχεδόν περιφρονητικό. Έπειτα ξάπλωσε μέσα στη μία στεγνή λεκάνη, σαν 

να ήταν σε κούνια, κρεμώντας απ’ έξω τα πόδια της και κουνώντας τα ανήσυχα. 

Ξαφνικά σηκώθηκε και έριξε στον Εμίντιο μια παράξενη ματιά: 

 -Λοιπόν; Πάμε. 

 Ξαναπήραν το δρόμο της επιστροφής στον τόπο της συνάθροισης, πάντα 

σιωπηλοί. Τα κοτσύφια σφύριζαν επάνω από τα κεφάλια τους· δέσμες από οριζόντιες 

ακτίνες του ήλιου διαπερνούσαν τα βήματά τους και η ευωδιά του δάσους γινόταν 

όλο και πιο έντονη γύρω τους. 

 Λίγες μέρες μετά ο Εμίντιο αναχωρούσε. 

 Μερικούς μήνες αργότερα ο αδελφός του Εμίντιο παντρευόταν τη Ρόζα. 

 Τα πρώτα χρόνια στην ιερατική σχολή ο ιεροσπουδαστής σκεφτόταν συχνά τη 

νέα του κουνιάδα. Στο σχολείο, ενώ οι ιερείς εξηγούσαν  το Epitome historiae sacrae, 

έφερνε στη φαντασία του εκείνη. Μέσα στο σπουδαστήριο, την ώρα που οι διπλανοί 

του, κρυμμένοι πίσω από τα ανοιχτά έδρανα αντάλλασαν μεταξύ τους αισχρά 

κείμενα, εκείνος έκρυβε με τις παλάμες του το πρόσωπο και αφηνόταν σε τολμηρές 

φαντασιώσεις. Μες στην εκκλησία, την ώρα των λιτανειών για την Παρθένο και τη 

στιγμή της παράκλησης Rosa mystica, εκείνος ταξίδευε μακριά. 

 Και καθώς είχε πληροφορηθεί από τους συμμαθητές του για τη διαφθορά, η 

σκηνή του δάσους τού εμφανιζόταν τώρα κάτω από ένα νέο φως. Και το γεγονός ότι 

τότε δεν είχε μαντέψει, η λύπη γιατί δεν είχε καταφέρει να εκμεταλλευθεί ένα 

γεγονός που του προσφερόταν, τον βασάνιζαν τότε περίεργα.  

 Έτσι ήταν λοιπόν; Η Ρόζα μια μέρα τον είχε αγαπήσει; Είχε λοιπόν περάσει 

πλάι από μια μεγάλη χαρά χωρίς να το αντιληφθεί; 

 Και η σκέψη αυτή γινόταν κάθε μέρα και πιο έντονη, πιο επίμονη, πιο 

πιεστική, πιο αγχώδης. Και κάθε μέρα τρεφόταν από αυτή με μεγαλύτερη ένταση 

παιδεμού, μέχρι που, μες στη μακρά μονοτονία της ιερατικής ζωής, η σκέψη αυτή 

έγινε για εκείνον ένα είδος αγιάτρευτης αρρώστιας, και μπροστά στο αθεράπευτο του 

πράγματος τον κατέλαβε μια μεγάλη αποθάρρυνση, μια μελαγχολία χωρίς τέλος.  

 -Λοιπόν, εκείνος δεν το ήξερε! 

  

 Τώρα μες στο δωμάτιο τα κεριά δάκρυζαν. ανάμεσα από τις γρίλιες των 

κλειστών παραθύρων έμπαινε πιο δυνατή η πνοή του ανέμου κι έκανε να 

φουσκώνουν οι κουρτίνες. 

 Η Ρόζα, που σιγά σιγά την κυρίευε η χαύνωση, έκλεινε πότε πότε τα βλέφαρα 

και όταν το κεφάλι της έπεφτε στο στήθος, τα ξανάνοιγε αμέσως. 

 -Είστε κουρασμένη; - ρώτησε με πολύ τρυφερότητα ο ιεροσπουδαστής. 

 -Εγώ, όχι – απάντησε η γυναίκα αφού συνήλθε και τέντωσε τη μέση της. 

 Αλλά μες στην ησυχία η αποχαύνωση κατέλαβε πάλι τις αισθήσεις της. Είχε 

το κεφάλι ακουμπισμένο στον τοίχο, τα μαλλιά σκέπαζαν όλο το λαιμό της, από το 

μισάνοιχτο στόμα της έβγαινε αργή και κανονική η αναπνοή. Έτσι ήταν όμορφη και 

τίποτε σ’ αυτή δεν ήταν πιο ηδονικό από το ρυθμό του στήθους της και το σχήμα των 

γονάτων της που ήταν ορατά κάτω από την ελαφριά φούστα. Μια ξαφνική πνοή του 

ανέμου έκανε να θροΐσουν οι κουρτίνες και έσβησε τα δύο κεριά που βρίσκονταν 

κοντά στο παράθυρο. 

 -Εάν τη φιλούσα; - σκέφτηκε ο Εμίντιο, από μία ξαφνική παρόρμηση της 

σάρκας, κοιτάζοντας τη γυναίκα που λαγοκοιμόταν. 



17 

 

 Τα τραγούδια των θεριστών σκορπίζονταν μες στη νύχτα του Ιουνίου με τη 

επισημότητα των ρυθμών της θείας λειτουργίας και από μακριά, από το ένα μέρος 

στο άλλο, ακούγονταν οι απαντήσεις σε διάφορους τόνους, χωρίς τη συνοδεία 

μουσικών οργάνων. Και καθώς η πανσέληνος ήταν ψηλά στον ουρανό, τo αδύνατο 

εσωτερικό φως δεν ήταν αρκετό για να υπερνικήσει την αστροφεγγιά που έπεφτε 

άφθονη επάνω στα παντζούρια και εισχωρούσε ανάμεσα από τις γρίλιες.  

 Ο Εμίντιο στράφηκε προς το νεκροκρέβατο. Τα μάτια του, διατρέχοντας το 

άκαμπτο και σκοτεινό περίγραμμα του νεκρού, σταμάτησαν άθελα στο χέρι του, σ’ 

ένα χέρι πρησμένο και ωχρό, λίγο κυρτό, που την ανάστροφή του την αυλάκωνε ένα 

μελανιασμένο υφάδι, και αμέσως απέσυρε το βλέμμα. Σιγά σιγά, μέσα στην 

ασυνειδησία του ύπνου, το κεφάλι της Ρόζας, διαγράφοντας σχεδόν ένα ημικύκλιο 

επάνω στον τοίχο, ήρθε κι έγειρε απάνω στον ιεροσπουδαστή αναστατώνοντάς τον. 

Το γερμένο όμορφο κεφάλι της γυναίκας ήταν εκείνη τη στιγμή γλυκύτατο και, 

δεδομένου ότι η κίνηση σταμάτησε για λίγο τον ύπνο, ανάμεσα από τα βλέφαρα, που 

είχαν μισανοίξει φάνηκε ένα κομμάτι από την ίριδα κι έπειτα εξαφανίστηκε μες στο 

λευκό του ματιού, όπως ένα πέταλο μενεξέ μες στο γάλα. 

 Ο Εμίντιο έμεινε ακίνητος, υποβαστάζοντας επάνω στον ώμο του το βάρος 

της γυναίκας. Κρατούσε την αναπνοή του από το φόβο μην ξυπνήσει την κοιμισμένη 

και μια τεράστια αγωνία τον είχε κυριεύσει με την καρδιά του, τους καρπούς των 

χεριών του και τους κροτάφους του να χτυπούν και ο χτύπος να γεμίζει λες όλο το 

δωμάτιο. Αλλά, καθώς ο ύπνος της Ρόζας συνεχιζόταν, σιγά σιγά άρχισε ο ίδιος να 

αισθάνεται μιαν αποχαύνωση και να χάνεται μέσα σε μια ακατανίκητη μαλθακότητα, 

κοιτάζοντας εκείνο το γυναικείο λαιμό που τον σημάδευαν ηδονικά κάποιες ρυτίδες, 

αναπνέοντας την θερμή ανασαιμιά της και τη μυρωδιά των μαλλιών της. 

 Ένα νέο φύσημα, γεμάτο με νυχτερινά αρώματα, έγειρε την τρίτη φλόγα και 

την έσβησε. 

 Τότε, χωρίς πια να το σκέφτεται, χωρίς πια να φοβάται, παραδομένος 

ολόκληρος στον πειρασμό, ο ξάγρυπνος φίλησε τη γυναίκα στο στόμα. 

 Με την επαφή εκείνη ξύπνησε αλαφιασμένη, άνοιξε έκπληκτη τα μάτια 

εμπρός στο πρόσωπο του κουνιάδου της και έγινε κάτωχρη.  

 Κατόπιν μάζεψε αργά τα μαλλιά της επάνω στο σβέρκο κι έμεινε στη θέση 

της, με το μπούστο όρθιο, ξάγρυπνη, κοιτάζοντας μπροστά της τις ποικίλες σκιές. 

 -Ποιος έσβησε τα κεριά; 

 -Ο άνεμος. 

 Δεν είπαν τίποτα άλλο. Εξακολουθούσαν να κάθονται και οι δύο επάνω στο 

νυφιάτικο μπαούλο, όπως πριν, πλάι πλάι, αγγίζοντας ο ένας τον άλλο με τους 

αγκώνες, με μια οδυνηρή αβεβαιότητα, αποφεύγοντας μ’ ένα είδος τεχνάσματος του 

νου, ν’ αφήσουν τη συνείδησή τους να κρίνει το γεγονός και να το καταδικάσει. 

Αυθόρμητα έστρεψαν και οι δύο την προσοχή τους στα εξωτερικά πράγματα και σ’ 

αυτή τη δραστηριότητα του νου τους έβαλαν μια ψεύτικη ένταση, κάτω από την 

επίδραση ακόμη και της στάσης των σωμάτων τους. Και σιγά σιγά ένα είδος μέθης 

τους αιχμαλώτιζε.  

 Τα τραγούδια συνέχιζαν μες στη νύχτα και τραβούσαν πολύ του μάκρους μες 

στον αέρα και έσβηναν χαϊδευτικά από απόκριση σε απόκριση. Οι φωνές των αντρών 

κι εκείνες των γυναικών σχημάτιζαν μιαν ερωτική σύνθεση. Καμιά φορά μια μόνο 

φωνή υψωνόταν δυνατή πάνω από όλες τις άλλες, δίνοντας μια μοναδική νότα γύρω 

από την οποία όλες οι άλλες συναγωνίζονταν σαν τα κύματα γύρω από το μεσιανό 

ρέμα του ποταμού. Τώρα, κατά διαστήματα, στην αρχή κάθε τραγουδιού ακούγονταν 

οι μεταλλικοί παλμοί μια κιθάρας με ακόρντα  στο «δια πέντε» και ανάμεσα στο ένα 



18 

 

πιάσιμο και στο άλλο ακούγονταν τα ρυθμικά χτυπήματα των θεριστικών μηχανών 

επάνω στο έδαφος. 

 Άκουγαν και οι δύο. 

 Ίσως κάτι έγινε με τον αέρα και τώρα οι μυρωδιές δεν ήταν οι ίδιες. Μπορεί 

να έρχονταν από το λόφο του Ορλάνδου οι δυνατές ευωδιές των εσπεριδοειδών, 

μπορεί και από τους κήπους της Σκάλια το άρωμα των τριαντάφυλλων, τόσο έντονο 

που έδιναν στον αέρα μια γεύση από κουφέτα, μπορεί ακόμη και από το έλος της 

Φάρνια οι υγρές μοσκοβολιές από τις ίριδες, που όταν τις μύριζες ήταν μια απόλαυση 

όπως μια γουλιά νερό. 

 Οι δυο τους εξακολουθούσαν να παραμένουν σιωπηλοί, επάνω στο μπαούλο, 

ακίνητοι, με την ηδονή της φεγγαρόφωτης νύχτας να τους τυραννά. Μπροστά τους η 

τελευταία φλόγα τρεμόπαιζε γρήγορα και γέρνοντας έκανε το μισολιωμένο κερί να 

δακρύζει.  Κάθε τόσο έμοιαζε να είναι έτοιμο να σβήσει. Οι δυο τους δεν 

κινιόντουσαν. Έμεναν στην ίδια θέσει ανήσυχοι, με ορθάνοιχτα τα μάτια καρφωμένα 

επάνω στην ετοιμοθάνατη φλογίτσα. Ξαφνικά ο μεθυστικός άνεμος την έσβησε. 

Τότε, χωρίς να φοβούνται το σκοτάδι, με την ίδια απληστία, ταυτόχρονα, ο άντρας 

και η γυναίκα σφιχταγκαλιάστηκαν, έψαχναν να βρουν ο ένας το στόμα του άλλου με 

πάθος, στα τυφλά, χωρίς λέξεις, πνιγμένοι στα χάδια. 



19 

 

Ο Θάνατος του δούκα της Οφένα 

 

Ι 
 

 Όταν έφτασε από μακριά η πρώτη συγκεχυμένη οχλοβοή της ανταρσίας, ο 

Ντον Φιλίπο Κασάουρα άνοιξε αμέσως τα βλέφαρα που συνήθως τον βάραιναν, 

κόκκινα στις άκρες και γυρισμένα όπως εκείνα των θαλασσόλυκων που ταξιδεύουν 

σε ανεμοδαρμένες θάλασσες. 

 -Άκουσες; ρώτησε στον Ματζαγκρόνια που του παραστεκόταν. Και το 

τρέμουλο της φωνής πρόδιδε τον εσωτερικό του πανικό. 

 Ο αρχιυπηρέτης απάντησε χαμογελώντας: 

 -Μη φοβάστε, Εξοχότατε. Σήμερα είναι του Αγίου Πέτρου. Τραγουδούν οι 

θεριστές. 

 Ο γέρος έμεινε μια στιγμή ν' ακούει, ακουμπισμένος στον αγκώνα, με το 

βλέμμα στραμμένο στα μπαλκόνια. Οι κουρτίνες ανέμιζαν στο ζεστό φύσημα του 

λίβα. Σμήνη τα χελιδόνια περνούσαν και ξαναπερνούσαν, γρήγορα σαν σαΐτες μέσα 

στον καυτό αέρα. Οι σκεπές όλων των σπιτιών που βρίσκονταν πιο κάτω φλέγονταν , 

άλλες κόκκινες, άλλες γκρίζες. Πέρα από τις σκεπές απλωνόταν η εξοχή τεράστια και 

εύφορη, σχεδόν ολόκληρη χρυσαφένια στον καιρό του θερισμού. 

 Ο γέρος ξαναρώτησε: 

 -Μα, Τζοβάνι, άκουσες; 

 Έφταναν πράγματι φωνές που δεν έμοιαζαν μ' εκείνες της χαράς. Ο άνεμος, 

δυναμώνοντάς τες  κατά διαστήματα και σβήνοντας ή ανακατεύοντάς τες με το 

σφύριγμά του, τις έκανε πιο αλλόκοτες. 

 -Μη δίνετε σημασία, Εξοχότατε – απάντησε ο Ματζαγκρόνια – σας γελούν τ' 

αυτιά σας. Μείνετε ήσυχος. 

 Και σηκώθηκε να πάει σε ένα από τα μπαλκόνια. 

 Ήταν ένας σωματώδης άντρας, με στραβά πόδια, με τεράστια χέρια, 

καλυμμένα με τρίχες στην ανάστροφη, κτηνώδη. Είχε μάτια λίγο λοξά, 

ξασπρουλιάρικα, όπως εκείνα των αλφών, όλο το πρόσωπο σπαρμένο με φακίδες, 

λίγα κόκκινα μαλλιά στους κροτάφους και στο πίσω και κάτω μέρος του κεφαλιού  

κάτι εκβλαστήσεις σκληρές και σκουρόχρωμες σαν κάστανα. 

 Έμεινε για λίγο όρθιος, ανάμεσα στις δύο κουρτίνες που φούσκωναν σαν δύο 

ιστία, για να εξερευνήσει το χαμήλωμα. Ένας κουρνιαχτός σηκωνόταν ψηλά από το 

δρόμο της Φάρα, σαν να περνούσαν μεγάλα κοπάδια· και τα πυκνά σύννεφα,  

φουσκωμένα από τον άνεμο, μεγάλωναν κι έπαιρναν το σχήμα του σίφουνα.  Πότε 

πότε τα σύννεφα άστραφταν σαν να έκλειναν μέσα τους ανθρώπους οπλισμένους. 

 -Λοιπόν; - ρώτησε ο Ντον Φιλίπο ανήσυχος. 

 -Τίποτα – απάντησε ο Ματζαγκρόνια, είχε όμως ζαρώσει βαθιά τα φρύδια. 

 Ο ορμητικός άνεμος ξανάφερε το θόρυβο από μακρινές φωνές. Μία κουρτίνα, 

παρασυρμένη από τον άνεμο, άρχισε να χτυπάει και ν' ανεμίζει στον αέρα σαν 

ξεδιπλωμένο λάβαρο. Μια πόρτα έκλεισε ξαφνικά με βία και με πάταγο. Τα τζάμια 

της τρεμόπαιξαν. Τα χαρτιά, στοιβαγμένα πάνω σ' ένα τραπέζι, σκόρπισαν σ' όλο το 

δωμάτιο. 

 -Κλείσε! Κλείσε! - φώναξε ο γέρος, με μια κίνηση τρόμου. - Πού είναι ο γιος 

μου; 



20 

 

 Λαχάνιαζε επάνω στο κρεβάτι, πνιγμένος από το πάχος, ανήμπορος να 

σηκωθεί· τον εμπόδιζε η παράλυση που είχε όλο το κάτω μέρος του σώματός του. 

Ένα συνεχές παραλυτικό τρέμουλο του αναστάτωνε τους μύες του λαιμού, τους 

αγκώνες, τα γόνατα. Τα χέρια του ακουμπούσαν επάνω στο σεντόνι, παραμορφωμένα  

με εξογκώματα σαν τις ρίζες γέρικων ελαιόδεντρων. Μπόλικος ιδρώτας έσταζε από 

το μέτωπό του και από το φαλακρό του κεφάλι, αυλακώνοντάς του το φαρδύ 

πρόσωπο που είχε ένα χρώμα ροδαλό ξεθωριασμένο, με λεπτές μωβ φλεβίτσες  όπως 

η σπλίνα των βοδιών.  

 -Να πάρει ο διάβολος! - μουρμούρισε ανάμεσα στα δόντια ο Ματζαγκρόνια, 

ενώ έκλεινε με δύναμη τα παραθυρόφυλλα. -Το κάνουν στα σοβαρά; 

 Τώρα διακρινόταν στο δρόμο της Φάρα, στα πρώτα σπίτια, ένα πλήθος 

οργισμένων ανθρώπων που κινούνταν σαν τα κύματα, σαν φουσκοθαλασσιά, και 

ήταν η αρχή ενός άλλου μεγαλύτερου πλήθους αόρατου, που το έκρυβε η γραμμή των 

σκεπών και των βελανιδιών του Αγίου Πίου. Η βοηθητική λεγεώνα από τους αγρούς 

ερχόταν, λοιπόν, να μεγαλώσει την ανταρσία. Σιγά σιγά το πλήθος λιγόστευε, ενώ 

έμπαινε μες στους δρόμους στου χωριού και εξαφανιζόταν σαν τα μυρμήγκια στους 

λαβύρινθους μιας μυρμηγκοφωλιάς. Οι φωνές, πνιγμένες πίσω από τους τοίχους ή 

αντανακλώμενες, έφταναν τώρα σαν ένα συνεχόμενο βούισμα, ακαθόριστο. Μερικές 

φορές χάνονταν και τότε ακουγόταν το μεγάλο θρόισμα των φύλλων των πουρναριών 

μπροστά στο αρχοντικό που έμοιαζε έτσι πιο μοναχικό. 

 -Πού είναι ο γιος μου; - ξαναρώτησε ο γέρος με μια φωνή που ο τρόμος την 

έκανε πιο στριγκιά. - Φώναξέ τον! Θέλω να τον δω. 

 Έτρεμε έντονα επάνω στο κρεβάτι , όχι μόνο επειδή ήταν παράλυτος, αλλά 

επειδή φοβόταν κιόλας. Στις πρώτες στασιαστικές κινήσεις της προηγούμενης μέρας, 

στα ουρλιαχτά μιας εκατοντάδας παλιόπαιδων που είχαν έρθει να κάνουν φασαρία 

κάτω από τα μπαλκόνια του, ενάντια στην τελευταία αγγαρεία του δούκα της Οφένα, 

τον έπιασε ένας τέτοιος τρελός φόβος που έκλαψε σαν γυναικούλα και πέρασε τη 

νύχτα καλώντας σε βοήθεια τους αγίους του Παραδείσου. Η σκέψη του θανάτου ή 

του κινδύνου τρομοκρατούσε ανείπωτα το γέρο παράλυτο, μισοπεθαμένο ήδη, και 

στον οποίο τα τελευταία σκιρτήματα της ζωής ήταν τόσο επώδυνα. Δεν ήθελε να 

πεθάνει. 

 -Λουίτζι! Λουίτζι! - άρχισε να φωνάζει με αγωνία, καλώντας το γιο του. 

 Σ' όλο το αρχοντικό αντηχούσαν τα έντονα τριξίματα των τζαμιών από το 

φύσημα του ανέμου.  Πότε πότε ακουγόταν ο πάταγος μιας πόρτας που χτυπούσε ή ο 

ήχος βιαστικών βημάτων και σύντομων ομιλιών. 

 -Λουίτζι! 

 

ΙΙ 
 
 Ο δούκας ήρθε τρέχοντας. Ήταν λίγο χλωμός και αναστατωμένος, αν και 

προσπαθούσε να δείξει ψυχραιμία. Ψηλός και γεροδεμένος, με κατάμαυρα ακόμη 

γένια πάνω στα αρκετά μεγάλα σαγόνια του· το στόμα του ήταν σαρκώδες και 

επιβλητικό με μια βίαιη πνοή· τα μάτια του θολά και άπληστα· η μύτη του μεγάλη, 

παλλόμενη, διάσπαρτη με κοκκινίλες. 

 -Λοιπόν; - ρώτησε ο Ντον Φιλίπο, ασθμαίνοντας με τέτοιο αγκομαχητό που 

έμοιαζε να πνίγεται. 

 Ο Ματζαγκρόνια στεκόταν όρθιος μπροστά σ' ένα από τα μπαλκόνια, 

κοιτάζοντας έξω, απορροφημένος. Δεν έφταναν πια φωνές· δε φαινόταν πλέον 



21 

 

κανείς. Ο ήλιος έγερνε στον καθαρό ουρανό, όμοιος μ' ένα ρόδινο δίσκο φωτιάς, που 

όσο μεγάλωνε τόσο πιο πολύ φλεγόταν, πλησιάζοντας τις κορυφές των λόφων. Όλη η 

εξοχή έμοιαζε να καίγεται και ο γαρμπής σαν να ήταν πνοή της πυρκαγιάς. Το πρώτο 

τέταρτο της σελήνης ανέβαινε μέσα από τους θάμνους του Λίσι. Το Πότζο Ριβέλι, το 

Ριτσάνο, η Ρόκα ντι Φόρκα έστελναν από μακριά αστραπές από τα τζάμια των 

παραθύρων και  πότε πότε ήχο από καμπάνες. Μερικές φωτιές άρχισαν να λάμπουν 

εδώ κι εκεί. Η ζέστη έκοβε την ανάσα. 

 -Αυτό – είπε ο δούκας της Οφένα με τη βραχνή και σκληρή φωνή του – μας 

έρχεται από τους Σόλι. Αλλά... 

 Και έκανε μια μεγάλη απειλητική χειρονομία. Έπειτα πλεύρισε το 

Ματζαγκρόνια. 

 Ήταν ανήσυχος για τον Καρλέτο Γκρούα που δε φαινόταν ακόμα.  

Περπατούσε πάνω κάτω μες στο δωμάτιο με βήμα βαρύ. Τράβηξε από μία πανοπλία 

δύο μακρύκανες πιστόλες και τις εξέτασε με προσοχή. Ο πατέρας παρακολουθούσε 

κάθε του κίνηση με ορθάνοιχτα τα μάτια· αγκομαχούσε σαν το υποζύγιο που 

ψυχορραγεί· στιγμές στιγμές τίναζε  με τα παραμορφωμένα χέρια του το σεντόνι για 

να κάνει αέρα. Ρώτησε δυο τρεις φορές το Ματζγκρόνια: 

 -Τι φαίνεται; 

 Ξαφνικά ο Ματζαγκρόνια φώναξε: 

 -Να ο Καρλέτο που ανεβαίνει τρέχοντας μαζί με τον Τζενάρο. 

 Ακούστηκαν, πράγματι, δυνατά χτυπήματα στη μεγάλη πόρτα. Σε λίγο ο 

Καρλέτο και ο υπηρέτης μπήκαν στο δωμάτιο , χλωμοί, ταραγμένοι, λεκιασμένοι από 

αίματα, γεμάτοι σκόνη. 

 Ο δούκας, βλέποντας τον Καρλέτο, έβαλε μια φωνή. Τον πήρε στην αγκαλιά 

του, άρχισε να τον ψαχουλεύει σ' όλο του το κορμί για να βρει την πληγή. 

 -Τι σου έκαναν; Πες μου, τι σου έκαναν; 

 Ο νεαρός έκλαιγε σαν γυναίκα. 

 -Εδώ – είπε ανάμεσα στ' αναφιλητά. Έσκυψε το κεφάλι και έδειξε  πάνω στο 

σβέρκο μερικές τούφες μαλλιών κολλημένες μεταξύ τους από πηγμένο αίμα. 

 Ο δούκας έβαλε απαλά τα δάχτυλα ανάμεσα στα μαλλιά του για να βρει την 

πληγή. Αγαπούσε μ' έναν απελπισμένο έρωτα τον Καρλέτο Γκρούα και τον φρόντιζε 

σαν εραστής.  

 -Σε πονάει; - τον ρώτησε. 

 Ο νέος έκλαψε πιο δυνατά. Ήταν λεπτός σαν κορίτσι· είχε γυναικείο πρόσωπο 

που μόλις το σκέπαζε ένα ξανθό χνούδι· τα μαλλιά του ήταν αρκετά μακριά, 

ωραιότατο το στόμα και η φωνή του λεπτή σαν ευνούχου. Ήταν ορφανός, γιος ενός 

ζαχαροπλάστη από το Μπενεβέντο. Ήταν ο προσωπικός υπηρέτης του δούκα. 

 -Τώρα θα έρθουν! - είπε τρέμοντας ολόκληρος, στρέφοντας τα μάτια του, 

γεμάτα δάκρυα, προς το μπαλκόνι απ' όπου ερχόταν πάλι η οχλοβοή με μεγαλύτερη 

ένταση και πιο φοβερή. 

 Ο υπηρέτης, που είχε μια βαθιά πληγή στη δεξιά ωμοπλάτη  και όλο το 

βραχίονά του βουτηγμένο μες στο αίμα μέχρι τον αγκώνα, εξιστορούσε τραυλίζοντας 

πως και τους δυο τους καταδίωξε  το εξαγριωμένο πλήθος. Ο Ματζαγκρόνια, που 

κατασκόπευε πάντα, φώναξε τότε: 

 -Νάτοι! Έρχονται στο αρχοντικό . Είναι οπλισμένοι. 

 Ο Ντον Λουίτζι άφησε τον Καρλέτο κι έτρεξε να δει. 

 

ΙΙΙ 
 



22 

 

 Το πλήθος, πράγματι, ορμούσε ανεβαίνοντας τον πλατύ ανήφορο, φωνάζοντας 

και ανεμίζοντας στον αέρα όπλα και άλλα αγροτικά εργαλεία με τέτοια ομόφωνη 

οργή που δεν έμοιαζε με συνάθροιση μεμονωμένων ανθρώπων, αλλά με μία συμπαγή 

μάζα κάποιας τυφλής ύλης, σπρωγμένης από μια ακατανίκητη δύναμη.  Σε λίγα λεπτά 

ήταν κάτω από το αρχοντικό, απλώθηκε τριγύρω σαν ένα μεγάλο φίδι με πολλές 

σπείρες κι έκλεισε σφιχτά όλο το κτίριο. Μερικοί από τους στασιαστές κουβαλούσαν 

ψηλά δεμάτια καλάμια αναμμένα σαν δάδες που έριχναν επάνω στα πρόσωπα ένα 

κοκκινωπό μετακινούμενο φως, πετούσαν σπίθες και αναμμένες σχίζες, έβγαζαν ένα 

ηχηρό τρίξιμο. Άλλοι, σχηματίζοντας μια συμπαγή ομάδα, κρατούσαν ένα κοντάρι 

που στην κορυφή του αιωρούνταν ένα ανθρώπινο κουφάρι. Απειλούσαν με θάνατο με 

τις χειρονομίες και τις φωνές τους. Ανάμεσα στις βρισιές επαναλάμβαναν ένα όνομα: 

 -Κασάουρα! Κασάουρα! 

 Ο δούκας της Οφένα δάγκωσε τα χέρια του από λύσσα, όταν αναγνώρισε στην 

κορυφή του κονταριού το ακρωτηριασμένο σώμα του Βιντσέντσο Μούρο, του 

αγγελιαφόρου που είχε στείλει τη νύχτα για να ζητήσει τη βοήθεια ενόπλων. Έδειξε 

τον κρεμασμένο στο Μτζαγκρόνια, ο οποίος του είπε χαμηλόφωνα: 

 -Είναι το τέλος! 

 Τον άκουσε όμως ο Ντον Φιλίπο και άρχισε ένα παράπονο τόσο λυπητερό 

που σφίχτηκε η καρδιά όλων και έχασαν το θάρρος τους.   

 Οι υπηρέτες στριμώχνονταν στα κατώφλια, με χλωμά πρόσωπα, 

συγκρατημένοι από τη λιγοψυχιά. Μερικοί δάκρυζαν, άλλοι επικαλούνταν κάποιον 

άγιο, άλλοι σκέφτονταν την προδοσία.  -Εάν παρέδιναν τον αφέντη στο λαό, θα 

μπορούσαν να σώσουν το τομάρι τους; - Πέντε ή έξι, λιγότερο φοβητσιάρηδες, 

έκαναν συμβούλιο ερεθίζοντας ο ένας τον άλλο.  

 -Στο μπαλκόνι! Στο μπαλκόνι! - φώναζε ο λαός, μαινόμενος. -Στο μπαλκόνι! 

 Τώρα ο δούκας της Οφένα μιλούσε χαμηλόφωνα με το Ματζαγκρόνια 

παράμερα.  

 Στρέφοντας προς τον Ντον Φιλίπο είπε: 

 -Καθίστε στο κάθισμα, πατέρα. Θα είναι καλύτερα. 

 Ανάμεσα στους υπηρέτες σηκώθηκε ένα ελαφρύ μουρμουρητό.  

 Δύο απ' αυτούς προχώρησαν μπροστά για να βοηθήσουν τον παράλυτο να 

κατέβει από το κρεβάτι. Άλλοι δύο έφεραν κοντά το κάθισμα που κυλούσε επάνω σε 

μικρές ρόδες. Η προσπάθεια ήταν κοπιαστική.  

 Ο γέρος, σωματώδης, κοντανάσαινε και παραπονιόταν έντονα, πιέζοντας με 

τους βραχίονες  το λαιμό των υπηρετών που τον υποβάσταζαν. Ήταν μούσκεμα στον 

ιδρώτα· και το δωμάτιο, με κλειστά τα παραθυρόφυλλα, το κατέκλυζε τώρα μια 

ανυπόφορη μπόχα. Όταν κάθισε στο κάθισμα, τα πόδια του άρχισαν να χτυπούν στο 

πάτωμα ρυθμικά. Η μεγάλη του κοιλιά έτρεμε πλαδαρή  πάνω στα γόνατα, όμοια με 

ένα μισοάδειο ασκί.  

 Τότε ο δούκας είπε στο Ματζαγκρόνια. 

 -Τζοβάνι, η σειρά σου τώρα! 

 Κι εκείνος, με μια αποφασιστική κίνηση, άνοιξε τα παραθυρόφυλλα και βγήκε 

στο μπαλκόνι. 

 

IV 
 

 Τον υποδέχτηκε μια δυνατή κραυγή. Πέντε, δέκα, είκοσι αναμμένα δεμάτια 

από καλάμια ήρθαν και μαζεύτηκαν κάτω από το μπαλκόνι. Η λάμψη φώτιζε τα 

πρόσωπα, ξαναμμένα από τη σφοδρή επιθυμία για μακελειό, φώτιζε το ατσάλι των 



23 

 

τουφεκιών, το μέταλλο των τσεκουριών. Οι πυρσοφόροι είχαν ολόκληρο το πρόσωπο 

σκεπασμένο με αλεύρι, για προστασία από τις σπίθες, και μέσα από εκείνο το λευκό 

χρώμα γυάλιζαν παράξενα τα μάτια τους, όλο αίμα. Ο μαύρος καπνός ανέβαινε στον 

αέρα, σκορπίζοντας γρήγορα. Όλες οι φλόγες απλώνονταν προς μία κατεύθυνση, 

σπρωγμένες από τον άνεμο, τσιρίζοντας σαν τις φωτιές της κόλασης. Τα πιο λεπτά 

και πιο ξερά καλάμια άναβαν, κουλουριάζονταν, κοκκίνιζαν, έσπαγαν, έσκαγαν σαν 

πυροτεχνήματα, στο λεπτό.  Και ήταν ένα χαρούμενο θέαμα. 

 -Ο Ματζαγκρόνια! Ο Ματζαγκρόνια! Θάνατος στο ρουφιάνο! Θάνατος στον 

αλλήθωρο! - φώναζαν όλοι σπρώχνοντας για να πετάξουν από πιο κοντά τη βρισιά.  

 Ο Ματζαγκρόνια άπλωσε το χέρι του, σαν να ήθελε να καλμάρει την 

οχλοβοή· μάζεψε όση δύναμη είχε η φωνή του και άρχισε με το όνομα του βασιλιά, 

σαν να κοινοποιούσε ένα νόμο, για να επιβάλει στο λαό σεβασμό.  

 -Εν ονόματι της Αυτού Μεγαλειότητος  του Φερδινάνδου του Β΄ελέω Θεού 

βασιλέως των δύο Σικελιών, της Ιερουσαλήμ... 

 -Θάνατος στον κλέφτη! 

 Δύο, τρεις τουφεκιές αντήχησαν ανάμεσα στις φωνές και ο ρήτορας, 

χτυπημένος στο στήθος και στο μέτωπο, τρέκλισε, κούνησε ψηλά τα χέρια κι έπεσε 

μπροστά. Πέφτοντας, το κεφάλι του χώθηκε ανάμεσα στα σίδερα του κάγκελου και 

κρεμάστηκε προς τα έξω σαν κολοκύθα. Το αίμα έσταζε κάτω, στο έδαφος. 

 Το περιστατικό χαροποίησε το λαό. Ο σαματάς έφτανε στον ουρανό.  

 Τότε εκείνοι που κουβαλούσαν το κοντάρι με τον κρεμασμένο ήρθαν κάτω 

από το μπαλκόνι  και πλησίασαν το Βιντσέντσο Μούρο στον αρχιυπηρέτη. Ενώ το 

κοντάρι αιωρούνταν στον αέρα, ο λαός, σιωπηλός σχεδόν, είχε στραμμένη την 

προσοχή του στα δυο κουφάρια που βρίσκονταν το ένα κοντά στο άλλο. Ένας 

αυτοσχέδιος ποιητής, με υπαινιγμό για τα αλφά μάτια του Ματζαγκρόνια και τα 

τσιμπλιάρικα του αγγελιαφόρου, πέταξε με όλη τη δύναμη της φωνής του  

 -Προυβάλτε στου παραθύρ' μάτια μ΄ φτιασουμένα,  

 γιατ' ήρθι να σας πει ένα τραγδάκ' ου τσιμπλιάρς! 

 Ένα πλατύ χάχανο υποδέχτηκε την κοροϊδία του ποιητή και τα γέλια 

διαδόθηκαν από στόμα σε στόμα, σαν τον παφλασμό των νερών που πέφτουν επάνω 

στις πέτρες του γκρεμού. 

 Ένας ανταγωνιστής ποιητής φώναξε: 

 -Τήρα πόσου τυχιρός είν' ου γκαβός!  

 Δεν καν τουν κόπου να κλείσ' τα μάτια τ' σαν πιθάν'! 

 Τα γέλια ξανάρχισαν. 

 Ένας τρίτος φώναξε: 

 -Στραβομούρη μ' ισύ,  

 όπ' έχ'ς του χρώμα του Χάροντα! 

 Και άλλα δίστιχα πέταξαν στο Ματζαγκρόνια. Μια άγρια χαρά πλημμύρισε 

τις ψυχές. Η θέα και η οσμή του αίματος μεθούσαν τους πιο κοντινούς. Ο Τομάζο ντι 

Μπέφι και ο Ρόκο Φούρτσι ξεκίνησαν αγώνα δεξιοτεχνίας στο να ρίχνουν πέτρες στο 

κρανίο του δολοφονημένου που κρεμόταν ακόμη ζεστό. Σε κάθε χτύπημα το κρανίο 

κουνιόταν και έβγαζε αίμα. Η πέτρα του Ρόκο Φούρτσι τελικά χτύπησε στο κέντρο κι 

έβγαλε έναν ξερό ήχο. Οι θεατές χειροκρότησαν. Είχαν όμως χορτάσει κιόλας το 

Ματζαγκρόνια. 

 Υψώθηκε ξανά η φωνή: 

 -Τον Κασάουρα! Τον Κασάουρα! Τον δούκα! Θάνατος! 

 Οι Φαμπρίτσιο και Φερντινάντο Σόλι χώνονταν μες στο πλήθος και 

παρακινούσαν τους κακοποιούς. Ένας φοβερός λιθοβολισμός ξέσπασε με στόχο τα 



24 

 

παράθυρα του αρχοντικού, πυκνός σαν το χαλάζι, ανάμεικτος με τουφεκιές. Τα 

τζάμια έπεφταν επάνω στους πολιορκητές. Οι πόρτες αναπηδούσαν. Αρκετοί από 

τους παρευρισκομένους τραυματίστηκαν.  

 Όταν τέλειωσαν οι πέτρες και καταναλώθηκε όλο το μολύβι, ο Φερντινάντο 

Σόλι φώναξε: 

 -Ρίξτε κάτω τις πόρτες! 

 Και η φωνή, επαναλαμβανόμενη από τόσα στόματα, αφαίρεσε από το δούκα 

της Οφένα κάθε ελπίδα σωτηρίας. 

 

V 
 

 Κανείς δεν τόλμησε να ξανακλείσει το παράθυρο του μπαλκονιού όπου έπεσε 

ο Ματζαγκρόνια. Το κουφάρι κειτόταν σε μια ασυνήθιστη στάση. Καθώς οι 

στασιαστές, για να έχουν ελευθερία κινήσεων, ακούμπησαν το κοντάρι στο κάγκελο, 

διακρινόταν, μέσα από τις κουρτίνες που τις φούσκωνε ο αέρας, και το σώμα του 

αγγελιαφόρου γεμάτο αίματα, από το οποίο είχαν αποκοπεί κάποια μέλη με το 

τσεκούρι. Είχε νυχτώσει για τα καλά. Τ' αστέρια έλαμπαν ξανά αναρίθμητα. Κάποιες 

καλαμιές καίγονταν στα χωράφια μακριά.  

 Ακούγοντας τα χτυπήματα στις πόρτες ο δούκας της Οφένα θέλησε να 

δοκιμάσει ξανά. Ο Ντον Φιλίπο, αποσβολωμένος από τον φόβο, κρατούσε τα μάτια 

κλειστά· δε μιλούσε πια. Ο Καρλέτο Γκρούα, με δεμένο το κεφάλι, ήταν μαζεμένος 

σε μια γωνιά, με τα δόντια του να χτυπούν από τον πυρετό και το φόβο, 

παρακολουθώντας με τα ταλαίπωρα, γουρλωμένα μάτια του κάθε βήμα, κάθε 

χειρονομία, κάθε κίνηση του αφέντη του. Οι υπηρέτες είχαν καταφύγει όλοι σχεδόν 

στις σοφίτες. Λίγοι απόμειναν στις διπλανές κάμαρες. 

 Ο Ντον Λουίτζι τους μάζεψε, τους έδωσε θάρρος· τους όπλισε με πιστόλια 

και τουφέκια· έπειτα όρισε στον καθένα μία θέση πίσω από τα παράθυρα ή ανάμεσα 

στα παντζούρια των μπαλκονιών. Καθένας έπρεπε να ρίχνει επάνω στο πλήθος, με τη 

μεγαλύτερη δυνατή ταχύτητα, σιωπηλά, χωρίς να εκτίθεται.  

 -Ρίξτε! 

 Άρχισε το πυρ. Ο Ντον Λουίτζι υπολόγιζε στον πανικό. Ο ίδιος γέμιζε και 

άδειαζε τα μακρύκανα πιστόλια του με εκπληκτική ζωηρότητα, χωρίς να κουράζεται. 

Καθώς το πλήθος ήταν πυκνό, δεν ξαστοχούσε καμιά βολή. Οι φωνές που 

σηκώνονταν με κάθε τουφεκιά, ερέθιζαν τους υπηρέτες και μεγάλωναν το ζήλο τους.  

Η σύγχυση είχε καταλάβει κιόλας τους στασιαστές. Πολλοί έφευγαν τρέχοντας, 

αφήνοντας καταγής τους τραυματισμένους. 

 Τότε από το υπηρετικό προσωπικό βγήκε μια κραυγή νίκης: 

 -Ζήτω ο δούκας της Οφένα! 

 Οι δειλοί εκείνοι άνθρωποι τώρα αποθρασύνονταν, βλέποντας τα νώτα του 

εχθρού. Δεν κρύβονταν πια ούτε έριχναν πλέον στα τυφλά, αλλά είχαν σηκωθεί 

όρθιοι, με περηφάνια, και προσπαθούσαν να ρίξουν στο ψαχνό. Και κάθε φορά που 

έβλεπαν κάποιον να πέφτει, έβγαζαν μια κραυγή: 

 -Ζήτω ο δούκας! 

 Σε λίγο το αρχοντικό είχε ελευθερωθεί από την πολιορκία. Τριγύρω οι 

τραυματίες βογκούσαν. Τ' απομεινάρια των καλαμιών, που έκαιγαν ακόμη στο 

έδαφος, έριχναν επάνω στα σώματα αβέβαιες λάμψεις, έκαναν ν' αντανακλούν 

κάποιες λακκούβες από αίμα ή τσιτσίριζαν σβήνοντας. Ο αέρας δυνάμωσε και τα 

πουρνάρια ανεμοδέρνονταν θροΐζοντας δυνατά. Τα γαυγίσματα των σκύλων 

αποκρίνονταν το ένα στο άλλο μέσα σ' όλη την κοιλάδα.  



25 

 

 Μεθυσμένοι από τη νίκη, μούσκεμα στον ιδρώτα από την κούραση, οι 

υπηρέτες κατέβηκαν για να τονωθούν. Ήταν όλοι τους άθιχτοι. Έπιναν χωρίς μέτρο 

και έκαναν φασαρία. Μερικοί φώναζαν τα ονόματα εκείνων που είχαν πλήξει και 

περιέγραφαν με αστείο τρόπο το πώς είχαν πέσει.  Οι φύλακες των κυνηγόσκυλων 

έβρισκαν τις ομοιότητες με τα θηράματα. Ένας μάγειρας καυχήθηκε πως σκότωσε 

τον τρομερό Ρόκο Φούρτσι. Θρεμμένες από το κρασί οι καυχησιές 

πολλαπλασιάζονταν.  

 

 

VI 
 

 Την ώρα που ο δούκας της Οφένα, βέβαιος ότι για εκείνη τη νύχτα 

τουλάχιστον είχε εξορκίσει κάθε κίνδυνο, ήταν μόνος, απασχολημένος με τη φύλαξη 

του Καρλέτο που κλαψούριζε, κάποιος καθρέφτης αντιφέγγισε αναπάντεχες λάμψεις 

και η οχλοβοή ξανασηκώθηκε μέσα από το σφύριγμα του λίβα, κάτω από το 

αρχοντικό. Ταυτόχρονα εμφανίστηκαν τέσσερις ή πέντε υπηρέτες που τους είχε πνίξει 

σχεδόν ο καπνός, ενώ κοιμόνταν μεθυσμένοι στα κάτω δωμάτια. Δεν είχαν συνέλθει 

ακόμη· τρέκλιζαν χωρίς να μπορούν να μιλήσουν, αφού αισθάνονταν μουδιασμένη τη 

γλώσσα τους. Έφτασαν κι άλλοι: 

 -Φωτιά! Φωτιά! 

 Έτρεμαν στηριζόμενοι ο ένας επάνω στον άλλο, σαν να ήταν κοπάδι. Η 

έμφυτη δειλία τούς κυρίευε πάλι. Οι αισθήσεις τους είχαν όλες ατονίσει, σαν να 

βρίσκονταν σε όνειρο. Δεν ήξεραν τι έπρεπε να κάνουν. Ακόμη και η πλήρης 

συνειδητοποίηση από μέρους τους του κινδύνου, δεν τους παρακινούσε να 

προσπαθήσουν για τη σωτηρία τους. 

 Αιφνιδιασμένος ο δούκας στην αρχή έμεινε αναποφάσιστος. Ο Καρλέτο 

Γκρούα όμως, βλέποντας να μπαίνει ο καπνός και ακούγοντας εκείνο το μοναδικό 

μουγκρητό που κάνουν οι φλόγες που θεριεύουν, άρχισε να στριγκλίζει τόσο δυνατά 

και να κάνει τέτοιες τρελές χειρονομίες που ο Ντον Φιλίπο ξύπνησε από το βαθύ 

ύπνο που είχε πέσει και αντίκρισε το θάνατο.  

 Ο θάνατος ήταν αναπόφευκτος. Η φωτιά, με το σταθερό φύσημα του αέρα, 

μεταδιδόταν με καταπληκτική ταχύτητα μέσα από τον παλιό σκελετό του κτιρίου, 

καταβροχθίζοντας τα πάντα και μετατρέποντας κάθε πράγμα σε κινητές φλόγες, 

ρευστές, μελωδικές. Οι φλόγες έτρεχαν ελαφρές πάνω στους τοίχους, έγλειφαν τις 

ταπετσαρίες, δίσταζαν για μια στιγμή πάνω στην επιφάνεια του υφάσματος, 

βάφονταν με ακαθόριστους και μεταβαλλόμενους χρωματισμούς, εισχωρούσαν στο 

υφάδι με χίλιες λεπτότατες παλλόμενες γλώσσες, έμοιαζε για μια στιγμή να δίνουν 

ζωή στις εικόνες του τοίχου, ν' ανάβουν για λίγο πάνω στο στόμα των νυμφών και 

των θεαινών ένα πρωτοφανέρωτο γέλιο, να βάζουν για μια στιγμή σε κίνηση τις 

ακίνητες στάσεις και χειρονομίες τους. Περνούσαν παραπέρα, με μια όλο και πιο 

φωτεινή φυγή· τυλίγονταν γύρω από τα ξύλινα αντικείμενα, διατηρώντας μέχρι 

τέλους τη μορφή των αντικειμένων έτσι που τα έκαναν όλα να μοιάζουν σαν 

φτιαγμένα από πυρακτωμένο υλικό, που ξαφνικά κομματιάζονταν και μετατρέπονταν 

σε στάχτη σαν να ήταν μαγεμένα. Οι φωνές που έβγαζαν οι φλόγες ήταν 

αναρίθμητες· σχημάτιζαν μια μεγάλη χορωδία, μια βαθιά αρμονία, σαν ένα δάσος με 

εκατομμύρια φύλλα, σαν ένα εκκλησιαστικό όργανο με εκατομμύρια αυλούς. Έκανε 

ήδη την εμφάνισή του, κατά διαστήματα, μέσα από ανοίγματα που σχηματίζονταν με 

θόρυβο, ο καθαρός ουρανός στεφανωμένος μ' αστέρια. Τώρα πια όλο το αρχοντικό 

βρισκόταν κάτω από την κυριαρχία της φωτιάς. 



26 

 

 -Σώσε με! Σώσε με! - φώναξε ο γέρος, προσπαθώντας μάταια ν' ανασηκωθεί, 

νιώθοντας ήδη από κάτω του το πάτωμα να υποχωρεί, τυφλωμένος από την 

αδυσώπητη πύρα. -Σώσε με! 

 Με πολύ μεγάλη προσπάθεια κατάφερε ν' ανασηκωθεί. Και άρχισε να τρέχει, 

με το κορμί γερμένο εμπρός, πηδώντας με μικρά γρήγορα βήματα, σαν σπρωγμένος 

από μιαν ακανίκητη βαθμιαία ώθηση, κουνώντας τα παραμορφωμένα χέρια του, 

μέχρι που έπεσε κεραυνοβολημένος, λεία της φωτιάς, ξεφουσκώνοντας και 

μαζεύοντας σαν μπαλόνι.  

 Τώρα, κάθε τόσο, οι φωνές του λαού δυνάμωναν και υψώνονταν πιο πάνω και 

από την πυρκαγιά. Οι υπηρέτες, τρελοί από τον τρόμο και από τον πόνο, 

μισοκαμμένοι, πηδούσαν από τα παράθυρα και κατέληγαν νεκροί επάνω στο έδαφος 

ή μισοπεθαμένοι και οι άλλοι τους αποτελείωναν. Κάθε πτώση τη συνόδευε μεγάλος 

αλαλαγμός. 

 -Το δούκα! Το δούκα! - φώναζαν οι βάρβαροι, ανικανοποίητοι, γιατί ήθελαν 

να δουν να πέφτει ο τυραννίσκος με το πουσταρέλι του. 

 -Νάτος! Νάτος! Αυτός είναι! 

 -Κάτω! Κάτω! Εσένα θέλουμε! 

 -Πέθανε, σκύλε! Πέθανε! Πέθανε! Πέθανε! 

 Στην μεγάλη πόρτα, μπροστά ακριβώς από το λαό, εμφανίστηκε ο Ντον 

Λουίτζι με τα ρούχα του τυλιγμένα στις φλόγες, μεταφέροντας στους ώμους το άψυχο 

σώμα του Καρλέτο Γκρούα. Είχε όλο το πρόσωπο καμένο, αγνώριστο· δεν είχε πια 

σχεδόν καθόλου μαλλιά ούτε γένια. Προχωρούσε όμως μέσα από τη φωτιά, 

ατρόμητος, ζωντανός ακόμη, μ' εκείνο το φοβερό πόνο που εμψυχώνει.  

 Στην αρχή ο λαός βουβάθηκε. Κατόπιν ξέσπασε ξανά σε φωνές και 

χειρονομίες, περιμένοντας με αγριότητα να έρθει το μεγάλο θύμα να ξεψυχήσει 

μπροστά του. 

 -Εδώ, εδώ, σκύλε! Θέλουμε να σε δούμε να πεθαίνεις. 

 Ο Ντον Λουίτζι άκουσε μέσα από τις φλόγες τις τελευταίες βρισιές. 

Συγκέντρωσε όλη την ψυχική του δύναμη σε μία πράξη απερίγραπτου χλευασμού. 

Κατόπιν τους γύρισε την πλάτη και εξαφανίστηκε για πάντα εκεί που κόρωνε 

περισσότερο η φωτιά.        



27 

 

Ο περατάρης 
 

Ι 
 

 Η Ντόνα Λάουρα Αλμπόνικο βρισκόταν στον κήπο, κάτω από την πέργολα, 

και δροσιζόταν μες στο μεσημέρι. 

 Η βίλα ήταν σιωπηλή, κάτασπρη, με κλειστά τα παντζούρια ανάμεσα στις 

λεμονιές και στις πορτοκαλιές. Ο ήλιος ακτινοβολούσε μεγάλη θερμότητα και λάμψη. 

Ήταν στα μέσα Ιουνίου και το άρωμα των ανθισμένων πορτοκαλιών και λεμονιών 

ανακατευόταν με τη μυρωδιά των τριαντάφυλλων μες στον ήσυχο αέρα. Τα 

τριαντάφυλλα μεγάλωναν παντού μες στον κήπο μ' έναν ακαταμάχητο δυναμισμό. Η 

υπέροχη μάζα των λουλουδιών κυμάτιζε, κατά μήκος των μονοπατιών του κήπου, σε 

κάθε φύσημα του ανέμου, σκεπάζοντας το έδαφος με την αφθονία του μυρωδάτου 

τους χιονιού. Κάποιες στιγμές ο αέρας, γεμάτος αρώματα, έδινε μια γλυκιά και 

έντονη αίσθηση σαν το δυνατό κρασί. Οι πίδακες, αόρατοι μες στη βλάστηση, 

ψιθύριζαν. Πότε πότε η λαμπερή, κινητή κορυφή τους εμφανιζόταν έξω από το 

φύλλωμα, εξαφανιζόταν, ξαναεμφανιζόταν με διάφορα παιχνιδίσματα και μερικοί 

χαμηλοί πίδακες προκαλούσαν ανάμεσα στα λουλούδια και στα χόρτα  ένα θρόισμα 

κι ένα ανακάτωμα μοναδικά, σαν να ήταν ζώα ζωντανά που έτρεχαν εκεί ανάμεσα  ή 

έβοσκαν ή έσκαβαν φωλιές. Τα πουλιά, αόρατα, τραγουδούσαν. 

 Η Ντόνα Λάουρα καθισμένη κάτω από την πέργολα σκεφτόταν. 

 Ήταν ήδη μια ηλικιωμένη γυναίκα. Είχε ένα λεπτό κι ευγενικό προφίλ· η μύτη 

της ήταν μακριά, ελαφρά γαμψή, το μέτωπο κάπως υπερβολικά πλατύ, το στόμα 

τέλειο, ακόμη δροσερό, όλο πραότητα. Τ' άσπρα της μαλλιά, μαζεμένα επάνω στους 

κροτάφους, σχημάτιζαν γύρω από το κεφάλι ένα είδος στεφανιού. Έπρεπε να ήταν 

πολύ όμορφη στα νιάτα της και αξιαγάπητη. 

 Είχε έρθει πριν δύο μόλις μέρες σ' εκείνο το μοναχικό σπίτι με το σύζυγό της 

και λίγους υπηρέτες. Είχε απορρίψει το αρχοντικό τους που υψωνόταν πάνω σ' ένα 

λόφο στο Πεδεμόντιο, συνηθισμένη θερινή κατοικία· είχε απορρίψει και τη θάλασσα, 

για χάρη εκείνης της έρημης και σχεδόν άνυδρης εξοχής. 

 -Σε παρακαλώ, πάμε στο Πέντι – είχε πει στο σύζυγό της. 

 Ο βαρόνος, εβδομηντάρης, είχε εκπλαγεί κάπως στην αρχή μ' εκείνη την 

παράξενη επιθυμία της συζύγου του. 

 -Γιατί στο Πέντι; Τι να κάνουμε στο Πέντι; 

 -Σε παρακαλώ, πάμε. Για αλλαγή – επέμενε η Ντόνα Λάουρα. 

 Ο βαρόνος, όπως πάντα, πείσθηκε. 

 -Πάμε. 

 Η Ντόνα Λάουρα φύλαγε ένα μυστικό. 

 Στα νιάτα της τη ζωή της την είχε διαπεράσει το πάθος. Στα δεκαοχτώ της είχε 

παντρευτεί το βαρόνο Αλμπόνικο, για λόγους οικογενειακού συμφέροντος. Ο 

βαρόνος υπηρετούσε υπό τον  primo Napoleone, με πολλή γενναιότητα. Απουσίαζε 

σχεδόν πάντα από το σπίτι, αφού ακολουθούσε παντού την πτήση των 

αυτοκρατορικών αετών. Σε μία από εκείνες τις μακροχρόνιες απουσίες, ο μαρκήσιος 

της Φοντανέλα, ένας νεαρός κύριος που είχε γυναίκα και παιδιά, ερωτεύτηκε τη 

Ντόνα Λάουρα και καθώς ήταν πολύ όμορφος και φλογερός, έκαμψε στο τέλος κάθε 

αντίσταση της αγαπημένης του. 

 Για τους δύο εραστές πέρασε τότε μία εποχή μέσα στη γλυκιά ευτυχία. 

Ζούσαν αδιαφορώντας για όλα τα πράγματα. 



28 

 

 Μια μέρα όμως η Ντόνα Λάουρα ένιωσε πως ήταν έγκυος· έκλαψε, 

απελπίστηκε, την κατέλαβε μια φοβερή αγωνία, μη ξέροντας τι λύση να δώσει, πώς 

να γλυτώσει. Με τη συμβουλή του φίλου της αναχώρησε για τη Γαλλία. Κρύφτηκε σ' 

ένα μικρό χωριό της Προβηγκίας, σ' ένα από εκείνα τα προσήλια μέρη τα γεμάτα με 

περιβόλια, όπου οι γυναίκες μιλούν τη γλώσσα των τροβαδούρων. 

 Κατοικούσε σ' ένα αγροτόσπιτο, περιτριγυρισμένο από ένα μεγάλο περιβόλι. 

Τα δέντρα  άνθιζαν, ήταν άνοιξη. Ανάμεσα στους φόβους της και τις μαύρες της 

μελαγχολίες είχε διαλείμματα μιας άπειρης γλυκύτητας. Περνούσε ατέλειωτες ώρες 

καθισμένη στη σκιά, σαν να μη συνειδητοποιούσε την κατάστασή της, ενώ το 

αόριστο συναίσθημα της μητρότητας τής προκαλούσε πότε πότε ένα βαθύ ρίγος. Τα 

λουλούδια γύρω της ανέδιδαν ένα έντονο άρωμα: μια ελαφρά ναυτία της ανέβαινε 

στο λαιμό και σκόρπιζε σ' όλα της τα μέλη μια μεγάλη χαλάρωση. Τι αξέχαστες 

μέρες!    

 Και όταν η μοιραία στιγμή πλησίασε, ήρθε, ύστερα από δική της επιθυμία, ο 

φίλος της.  Η καημένη η γυναίκα υπέφερε. Αυτός της παραστεκόταν, ωχρός, 

ολιγομίλητος, της φιλούσε τα χέρια. Γέννησε τη νύχτα. Φώναζε ανάμεσα στους 

σπασμούς· πιανόταν τρέμοντας από το κρεβάτι·  νόμιζε πως θα πέθαινε. Τα πρώτα 

κλάματα του μωρού τής συγκλόνισαν την ψυχή από τα κατάβαθα.  Ξαπλωμένη 

ανάσκελα, με το κεφάλι ριγμένο λίγο πίσω, πέρα από τα μαξιλάρια, κάτασπρη, χωρίς 

φωνή πια, ανίκανη πλέον να κρατήσει ανοιχτά τα βλέφαρα, κουνούσε μπροστά της τα 

εξαντλημένα  της χέρια, χωρίς δύναμη, με αόριστες κινήσεις, όπως τα κουνούν καμιά 

φορά οι ετοιμοθάνατοι  προς το φως. 

 Την άλλη μέρα, όλη τη μέρα, είχε μαζί της, στο ίδιο κρεβάτι, κάτω από τα ίδια 

σκεπάσματα , το μωρό της. Ήταν μια εύθραυστη ύπαρξη, τρυφερό, λίγο κοκκινωπό, 

που παλλόταν στους ασταμάτητους χτύπους της καρδιάς, στους ρυθμούς μιας 

ολοφάνερης ζωής με αβέβαιη ακόμη την ανθρώπινη μορφή. Τα μάτια έμεναν ακόμη 

κλειστά, λίγο πρησμένα και από το στόμα  έβγαινε ένα αδύναμο κλάμα, σχεδόν ένα 

ακαθόριστο νιαούρισμα. 

 Η μητέρα, εκστατική, δε χόρταινε να ρίχνει εξεταστικές ματιές, ν' αγγίζει, να 

νιώθει στο μάγουλο την ανάσα του παιδιού της. Από το παράθυρο έμπαινε ένα ξανθό 

φως και φαινόταν η γη της Προβηγκίας σκεπασμένη ολόκληρη με σπαρτά. Η μέρα 

είχε κάτι από αγιοσύνη.  Τα τραγούδια του θερισμού εναλλάσσονταν μες στον ήσυχο 

αέρα.  

 Κατόπιν της πήραν το μωρό, το έκρυψαν, το πήγαν ποιος ξέρει πού. Δεν το 

ξανάδε  πια.  Επέστρεψε στο σπίτι της και έζησε με το σύζυγό της μια ζωή όπως όλες 

οι γυναίκες, χωρίς να έρθει να την ταράξει κανένα άλλο γεγονός. Δεν έκανε άλλα 

παιδιά. 

 Η ανάμνηση όμως, ο εξιδανικευμένος θαυμασμός εκείνης της μικρής ύπαρξης 

που δεν την έβλεπε πια, που δεν ήξερε καν πού βρίσκεται, της πλημμύρισαν για 

πάντα την ψυχή. Δεν είχε άλλη σκέψη από αυτή· θυμόταν και τις παραμικρές 

λεπτομέρειες εκείνων των ημερών· ξανάβλεπε καθαρά το χωριό, το σχήμα κάποιων 

δέντρων που βρίσκονταν μπροστά στο σπίτι, τη γραμμή ενός λόφου που έκλεινε τον 

ορίζοντα, το χρώμα και τα σχέδια του υφάσματος που κάλυπτε το κρεβάτι , έναν λεκέ 

στο ταβάνι του δωματίου, ένα μικρό ζωγραφιστό πιάτο με το οποίο της έφερναν το 

ποτήρι, όλα, όλα καθαρά, με κάθε λεπτομέρεια. Κάθε στιγμή το φάντασμα εκείνων 

των μακρινών πραγμάτων ξεπηδούσε μέσα στη μνήμη της, έτσι, άτακτα, ασύνδετα, 

όπως στα όνειρα. Κάποιες φορές την άφηναν σχεδόν εκστατική. Επέστρεφαν 

μπροστά της ζωντανά και και με κάθε λεπτομέρεια τα πρόσωπα κάποιων που είχε δει 

εκεί κάτω, οι κινήσεις τους, κάποια χειρονομία τους χωρίς σημασία, κάποια συνήθειά 



29 

 

τους, κάποιο βλέμμα τους. Της φαινόταν να ηχεί ακόμη μες στ' αυτιά της το κλάμα 

του μωρού, ν' αγγίζει τα τρυφερά του χέρια, ροδαλά, μαλακά, εκείνα τα χεράκια που 

ήταν ίσως το μόνο μέλος του σώματος που είχε σχηματισθεί τέλεια, όμοια με μια 

μικρογραφία ανθρώπινου χεριού, με τις φλέβες μόλις διακριτές, με τις φάλαγγες των 

δακτύλων  τονισμένες από ελαφρές αναδιπλώσεις, με τα νύχια διάφανα, τρυφερά, μια 

ιδέα βιολετιά. Ω, εκείνα τα χέρια! Με τι περίεργο ρίγος η μητέρα έφερνε στο νου της 

τα ασυναίσθητα χάδια τους! Πώς ένιωθε τη μυρωδιά τους, τη μοναδική τους μυρωδιά 

που θυμίζει εκείνη των περιστεριών στο πρώτο τους φτέρωμα! 

 Έτσι η Ντόνα Λάουρα, κλεισμένη σ' έναν τέτοιο εσωτερικό κόσμο που κάθε 

μέρα και περισσότερο έμοιαζε ν' αποτελεί την ίδια της τη ζωή, πέρασε τα χρόνια, 

πολλά χρόνια, μέχρι τα γηρατειά. Πολλές φορές ζήτησε από τον παλιό της εραστή 

νέα του γιου της. Θα ήθελε να τον ξαναδεί, να μάθει για την κατάστασή του. 

 -Πείτε μου πού βρίσκεται, τουλάχιστον. Σας παρακαλώ. 

 Ο μαρκήσιος, φοβούμενος καμιά απερισκεψία, αρνιόταν. “Δεν έπρεπε να τον 

δει. Δε θα μπορούσε να συγκρατηθεί. Ο γιος τους θα τα μάντευε όλα· θα 

εκμεταλλευόταν το μυστικό για δικούς του σκοπούς· θα αποκάλυπτε ίσως τα πάντα... 

Όχι, όχι, δεν έπρεπε να τον δει”. 

 Η Ντόνα Λάουρα, μπροστά σ' αυτά τα επιχειρήματα ενός πρακτικού 

ανθρώπου, έμενε  σαστισμένη. Δεν μπορούσε να φανταστεί πως το μωρό της είχε 

μεγαλώσει, ήταν κιόλας ένας άντρας ενήλικας, είχε φτάσει κιόλας στα πρόθυρα των 

γηρατειών. Είχαν περάσει κιόλας σαράντα χρόνια σχεδόν από την ημέρα της 

γέννησης· και όμως αυτή με τη σκέψη της δεν έβλεπε παρά ένα μωρό, ροδαλό, με τα 

μάτια ακόμη κλειστά.  

 Ήρθε όμως η ώρα να πεθάνει ο μαρκήσιος της Φοντανέλα. 

 Όταν η Ντόνα Λάουρα έμαθε για την αρρώστια του γέρου, την κατέλαβε μια 

αγωνία τόσο βασανιστική που ένα βράδυ, μη μπορώντας πλέον ν' αντέξει το άγχος, 

βγήκε μόνη, κατευθύνθηκε στο σπίτι του αρρώστου, επειδή την έσπρωχνε μια 

επίμονη σκέψη, η σκέψη του γιου της. Ήθελε να μάθει το μυστικό πριν πεθάνει ο 

γέρος. 

 Περπατούσε τοίχο τοίχο, μαζεμένη, σαν να μην ήθελε να τη δουν. Οι δρόμοι 

ήταν γεμάτοι κόσμο· το τελευταίο φως του δειλινού έβαφε ροζ τα σπίτια· ανάμεσα σ' 

ένα σπίτι και σ' ένα άλλο  ένας κήπος έκανε την εμφάνισή του όλος λιλά από τις 

ανθισμένες πασχαλιές. Οι πτήσεις των χελιδονιών, γρήγορες και κυκλικές, 

διασταυρώνονταν μες στο φωτεινό ουρανό. Μπουλούκια παιδιών περνούσαν 

τρέχοντας με φωνές και καλέσματα. Κάποτε περνούσε και καμιά γυναίκα έγκυος, 

αγκαζέ με το σύζυγο και η σκιά της κοιλιάς της διαγραφόταν στον τοίχο. 

 Την Ντόνα Λάουρα λες και την καταδίωκε όλη εκείνη η χαρούμενη ζωντάνια 

των πραγμάτων και των ανθρώπων. Επιτάχυνε το βήμα, το έβαζε στα πόδια. Η 

λαμπρότητα των βιτρινών, των ανοιχτών καταστημάτων, των καφέ δημιουργούσε στα 

μάτια της ένα αίσθημα έντονου πόνου. Σιγά σιγά ένα είδος ζάλης κυρίευε το κεφάλι 

της· ένα είδος αναστάτωσης κυριαρχούσε στο πνεύμα της. -Τι έκανε; Πού πήγαινε; - 

Με μια τέτοια αναστάτωση στη συνείδησή της φαινόταν ότι διέπραττε σχεδόν ένα 

αμάρτημα· της φαινόταν ότι την παρατηρούσαν όλοι, την ερευνούσαν, μάντευαν τη 

σκέψη της. 

 Τώρα η πόλη γινόταν πορφυρή στις τελευταίες κοκκινωπές ακτίνες του ήλιου. 

Εδώ κι εκεί, μες στις ταβέρνες, αντηχούσαν τραγούδια της κρασοπαρέας.   

 Μόλις η Ντόνα Λάουρα έφτασε στην πόρτα, δεν είχε τη δύναμη να μπει. 

Πέρασε, έκανε είκοσι βήματα· κατόπιν γύρισε πίσω, ξαναπέρασε. Τελικά δρασκέλισε 

το κατώφλι, ανέβηκε τις σκάλες· σταμάτησε εξαντλημένη στον προθάλαμο. 



30 

 

 Στο σπίτι επικρατούσε εκείνη η σιωπηλή κινητικότητα με την οποία οι 

άνθρωποι  του σπιτιού περιστοιχίζουν το κρεβάτι του αρρώστου. Οι υπηρέτες 

περπατούσαν στα νύχια των ποδιών, κουβαλώντας κάτι στα χέρια. Στο διάδρομο 

ακούγονταν χαμηλόφωνες κουβέντες. Ένας φαλακρός κύριος, ντυμένος όλος στα 

μαύρα, διέσχισε το σαλόνι, υποκλίθηκε στην  Ντόνα Λάουρα και βγήκε. 

 Η Ντόνα Λάουρα ρώτησε έναν υπηρέτη με φωνή σταθερή τώρα: 

 -Η μαρκησία;  

 Ο υπηρέτης έδειξε στη Ντόνα Λάουρα με μια χειρονομία σεβασμού ένα άλλο 

δωμάτιο. Μετά έτρεξε ν' αναγγείλει την επίσκεψη. 

 Η μαρκησία εμφανίστηκε. Ήταν μία κυρία μάλλον γεμάτη, με γκρίζα μαλλιά. 

Τα μάτια της ήταν γεμάτα δάκρυα. Άνοιξε την αγκαλιά στη φίλη της, χωρίς να 

μιλήσει, πνιγμένη από ένα αναφιλητό.  

 Μετά από λίγο η Ντόνα Λάουρα χωρίς να σηκώσει τα μάτια: 

 -Μπορώ να τον δω; 

 Μόλις πρόφερε τις λέξεις έσφιξε τα σαγόνια για να συγκρατήσει ένα βίαιο 

τρέμουλο. 

 Η μαρκησία είπε: 

 -Έλα. 

 Οι δύο γυναίκες μπήκαν στο δωμάτιο του αρρώστου. Το φως εκεί ήταν 

απαλό· η οσμή ενός φαρμάκου γέμιζε την ατμόσφαιρα· τα αντικείμενα έριχναν 

μεγάλες και παράξενες σκιές. Ο μαρκήσιος της Φοντανέλα, ξαπλωμένος στο κρεβάτι, 

χλωμός, γεμάτος ρυτίδες, χαμογέλασε στην Ντόνα Λάουρα μόλις την είδε. Είπε αργά: 

 -Ευχαριστώ, βαρόνη. 

 Και της άπλωσε το χέρι που ήταν λίγο υγρό και ζεστό. 

 Έμοιαζε να έχει ανακτήσει ξαφνικά τις αισθήσεις του με μια θεληματική 

προσπάθεια. Μίλησε για διάφορα πράγματα φροντίζοντας τις λέξεις του, όπως όταν 

ήταν υγιής.   

 Η Ντόνα Λάουρα όμως, στη σκιά, τον κάρφωνε μ' ένα βλέμμα τόσο φλογερά 

ικετευτικό που αυτός, μαντεύοντας, στράφηκε προς τη σύζυγό του: 

 -Τζοβάνα, σε παρακαλώ, προετοίμασέ μου εσύ το φάρμακο, όπως το πρωί. 

 Η μαρκησία ζήτησε συγνώμη και βγήκε χωρίς να υποψιαστεί τίποτε. Μες στη 

σιωπή του σπιτιού ακούγονταν επάνω στα χαλιά τα βήματά της που απομακρύνονταν. 

Τότε η Ντόνα Λάουρα, με μια απερίγραπτη κίνηση, έσκυψε επάνω στο γέρο, του 

πήρε τα χέρια, του απέσπασε τις λέξεις με τη ματιά της. 

 -Στο Πέντι... Λούκα Μαρίνο... έχει γυναίκα... παιδιά... σπίτι... Μην τον δεις! 

Μην τον δεις! - ψέλλισε ο γέρος με κόπο, κυριευμένος από έναν αναπάντεχο τρόμο 

που έκανε τις κόρες των ματιών του να διαστέλλονται. -Στο Πέντι... Λούκα Μαρίνο... 

Μην του φανερωθείς ποτέ! 

 Η μαρκησία επέστρεφε κιόλας με το φάρμακο. 

 Η Ντόνα Λάουρα κάθισε· συγκρατήθηκε. Ο άρρωστος ήπιε και οι γουλιές 

κατέβαιναν στο λαιμό μ' ένα γουργουρητό, μία μία, διακριτές, κανονικές. 

 Μετά έπεσε σιωπή. Και ο άρρωστος έμοιαζε να πέφτει σε νάρκη: όλο το 

πρόσωπό του έγινε πιο βαθουλό· σκιές πιο βαθιές, σχεδόν μελανές του σκέπαζαν τις 

κόγχες των ματιών, τα μάγουλα, τα ρουθούνια, το λαιμό. Η Ντόνα Λάουρα 

αποχαιρέτησε τη φίλη της· απομακρύνθηκε αργά, κρατώντας την αναπνοή της. 

 

ΙΙ 
 



31 

 

 Όλα αυτά τα έφερνε στο νου της η γηραιά κυρία, κάτω από την πέργολα, μες 

στον ήσυχο κήπο. Τι τη συγκρατούσε τώρα, λοιπόν, από το να ξαναδεί το γιο της; Θα 

είχε τη δύναμη να συγκρατηθεί· δε θα φανερωνόταν, όχι. Της ήταν αρκετό να τον 

ξαναδεί, το γιο της, εκείνον που τον κράτησε στην αγκαλιά της μόνο μια μέρα, πριν 

πολλά χρόνια, πολλά, πολλά χρόνια! Είχε μεγαλώσει; Ήταν μεγαλόσωμος; Ήταν 

όμορφος; Πώς ήταν; Κι ενώ αναρωτιόταν αυτά, στο βάθος του μυαλού της δεν 

κατόρθωνε ν' απεικονίσει τον άντρα. Πάντα μέσα της κυριαρχούσε η εικόνα του 

μωρού, σκέπαζε κάθε άλλη εικόνα, υπερνικούσε, με την καθαρή διαύγεια της μορφής 

της, κάθε άλλη φανταστική μορφή που θα έτεινε ν' αναδυθεί. Δεν προετοίμαζε την 

ψυχή της, αφηνόταν αδύναμα στο ακαθόριστο συναίσθημα. Εκείνη τη στιγμή τής 

έλειπε η αίσθηση της πραγματικότητας. 

 -Θα τον δω! Θα τον δω! - επαναλάμβανε στον εαυτό της, μεθώντας. 

 Όλα τριγύρω σιωπούσαν. Ο άνεμος έγερνε τις τριανταφυλλιές που, μετά το 

πέρασμα της πνοής του, συνέχιζαν να κουνιούνται βαριά. Οι πίδακες άστραφταν και 

τινάζονταν ανάμεσα στις πρασινάδες, σαν σπαθιά.  

 Η Ντόνα Λάουρα έμεινε για λίγο ν' αφουγκράζεται. Μέσα από τη σιωπή, την 

Πανική  εκείνη ώρα αναδυόταν κάτι μεγάλο και αδυσώπητο που πλημμύριζε την 

ψυχή της μ' έναν μυστηριώδη φόβο. Δείλιασε. Κατόπιν εκίνησε με γοργά βήματα μες 

στην αλέα· έφτασε στην εξώπορτα που την αγκάλιαζαν από παντού φυτά και 

λουλούδια· σταμάτησε για να κοιτάξει πίσω: άνοιξε. Μπροστά της απλωνόταν η 

εξοχή ερημική μες στο μεσημέρι. Τα σπίτια του Πέντι άσπριζαν μακριά με φόντο το 

γαλάζιο του ουρανού, μ' ένα καμπαναριό, μ' ένα τρούλο, με δυο τρία πεύκα.  Το 

ποτάμι κυλούσε στην πεδιάδα, ελικοειδές και αστραφτερό, αγγίζοντας τα σπίτια.  

 Η Ντόνα Λάουρα σκέφτηκε: -Εκείνος είναι εκεί. - Και όλες οι μητρικές της 

χορδές πάλλονταν. Εμψυχωμένη, ξανάρχισε να περπατά, κοιτάζοντας μπροστά της με 

μάτια που της τα θάμπωνε ο ήλιος, αψηφώντας τη ζέστη. Σ' ένα σημείο του δρόμου 

άρχιζαν τα δέντρα, ασθενικές, μικρές λεύκες, με τα τζιτζίκια να τραγουδούν επάνω 

τους. Δύο ξυπόλυτες γυναίκες, κάθε μια μ' ένα καλάθι στο κεφάλι, έρχονταν από 

απέναντι. 

 -Ξέρετε το σπίτι του Λούκα Μαρίνο; - ρώτησε η κυρία με μια ακατανίκητη 

επιθυμία να προφέρει εκείνο το όνομα φωναχτά, ελεύθερα. 

 Οι γυναίκες κοντοστάθηκαν και την κοίταξαν έκπληκτες. Η μία είπε απλοϊκά: 

 -Δεν είμαστε από το Πέντι.  

 Η Ντόνα Λάουρα, ανικανοποίητη, συνέχισε το δρόμο της, νιώθοντας ήδη λίγη 

κούραση στα ταλαίπωρα γεροντικά της μέλη. Τα μάτια της θαμπωμένα από το έντονο 

φως, έβλεπαν κάτι κινούμενες κόκκινες κηλίδες στον αέρα. Η αρχή μιας ελαφράς 

ζάλης της βασάνιζε το μυαλό. 

 Το Πέντι όλο και πλησίαζε. Τα πρώτα φτωχόσπιτα έκαναν την εμφάνισή τους 

ανάμεσα στους ηλίανθους. Μια γυναίκα με απαίσια μορφή λόγω του πάχους της, 

καθόταν σ' ένα κατώφλι. Πάνω σ' εκείνο το τεράστιο κορμί στηριζόταν ένα παιδικό 

κεφάλι, με γλυκά μάτια, γερά δόντια κι ένα γαλήνιο χαμόγελο. 

 -Ε, κυρία, πού πηγαίνετε; ρώτησε η γυναίκα μ' έναν τόνο αθώας περιέργειας. 

 Η Ντόνα Λάουρα πλησίασε. Το πρόσωπό της ήταν όλο ξαναμμένο και 

κοντανάσαινε. Οι δυνάμεις της ήταν έτοιμες να την εγκαταλείψουν. 

 -Θεέ μου!  Ω, Θεέ μου! - βογκούσε κρατώντας τους κροτάφους με τα χέρια 

της. -Ω, Θεέ μου! 

 -Κυρία, περάστε να ξεκουραστείτε, είπε η φιλόξενη γυναίκα, προσκαλώντας 

την να μπει στο σπίτι. 



32 

 

 Το σπίτι ήταν χαμηλοτάβανο και σκοτεινό και είχε εκείνη την ξεχωριστή 

μυρωδιά των χώρων όπου ζουν μαζεμένοι πολλοί άνθρωποι. Τρία ή τέσσερα γυμνά 

παιδιά, κι αυτά με την κοιλιά τόσο πρησμένη που έμοιαζαν υδρωπικά, σέρνονταν στο 

έδαφος γκρινιάζοντας, ψαχουλεύοντας, φέρνοντας στο στόμα από ένστικτο οτιδήποτε 

τους έπεφτε στα χέρια. Ενώ η Ντόνα Λάουρα καθισμένη ανακτούσε τις δυνάμεις της, 

η γυναίκα μιλούσε τεμπέλικα κρατώντας στην αγκαλιά της ένα πέμπτο παιδί που είχε 

όλο το σώμα του καλυμμένο με μαυριδερές κρούστες, ανάμεσα από τις οποίες 

ξεχώριζαν δύο μεγάλα μάτια, καθάρια και γαλανά, σαν δύο θαυμάσια λουλούδια.  

 Η Ντόνα Λάουρα ρώτησε: 

 -Ποιο είναι το σπίτι του Λούκα Μαρίνο; 

 Η φιλόξενη γυναίκα έδειξε μα μια χειρονομία ένα κοκκινωπό σπίτι στην άκρη 

του χωριού, κοντά στο ποτάμι, περιτριγυρισμένο σχεδόν από ψηλές λεύκες που 

σχημάτιζαν, λες, κιονοστοιχία. 

 -Εκείνο είναι, γιατί; 

 Η γηραιά κυρία έσκυψε να δει.  

 Της πονούσαν τα μάτια από το φως του ήλιου και τα βλέφαρά της 

ανοιγόκλειναν δυνατά. Έμεινε όμως για λίγο σ' εκείνη τη στάση, ανασαίνοντας με 

δυσκολία, χωρίς ν' απαντήσει, πνιγμένη σχεδόν από μια αναστάτωση των μητρικών 

της συναισθημάτων. -Εκείνο ήταν λοιπόν το σπίτι του γιου της; - Ξαφνικά, φάνηκαν 

μπροστά της το εσωτερικό του μακρινού εκείνου σπιτιού, το χωριό της Προβηγκίας, 

τα πρόσωπα, τα πράγματα σαν μέσα από τη λάμψη μιας αστραπής, ήταν όμως 

ολοφάνερα, πεντακάθαρα. Ξανάπεσε στο κάθισμα και έμεινε σιωπηλή, σαστισμένη, 

σαν να βρισκόταν βυθισμένη σ' ένα είδος φυσικής άνοιας, προερχόμενης ίσως από τη 

δράση του ήλιου. Τ' αυτιά της βούιζαν συνεχώς. 

 Η γυναίκα είπε: 

 -Θέλετε να περάσετε το ποτάμι; 

 Η Ντόνα Λάουρα έκανε ένα ανεπαίσθητο νεύμα, ζαλισμένη από ένα 

στροβιλισμό που έκαναν κόκκινοι κύκλοι μέσα στα μάτια της. 

 -Ο Λούκα Μαρίνο κουβαλάει ανθρώπους και ζώα από τη μια όχθη στην άλλη. 

Έχει μια βάρκα και μια περαταριά, συνέχισε η γυναίκα. Εάν δεν τον προτιμήσετε, θα 

πρέπει να πάτε μέχρι  το Πρέτσι για να βρείτε ένα πέρασμα. Τριάντα χρόνια κάνει 

αυτή τη δουλειά! Είναι πολύ ασφαλής, κυρία. 

 Η Ντόνα Λάουρα άκουγε τώρα, κάνοντας προσπάθειες να συγκεντρώσει τις 

σκέψεις της, που ήταν σκόρπιες. Έμενε, ωστόσο, σαστισμένη μπροστά στα νέα που 

μάθαινε για το γιο της· δεν καταλάβαινε σχεδόν.  

 -Ο Λούκα δεν είναι από το χωριό, συνέχισε η χοντρή γυναίκα, παρασυρμένη 

από την φλυαρία, που χαρακτηρίζει τους ντόπιους. Τον ανάθρεψαν οι Μαρίνο που 

δεν είχαν παιδιά κι ένας  κύριος, που δεν είναι από εδώ, του προίκισε τη γυναίκα. 

Τώρα ζει καλά. Δουλεύει, αλλά έχει το ελάττωμα να πίνει. 

 Η γυναίκα έλεγε αυτά και πολλά άλλα με μεγάλη απλότητα, χωρίς κακόβουλα 

υπονοούμενα  για την άγνωστη καταγωγή του Λούκα. 

 -Αντίο, αντίο – είπε η Ντόνα Λάουρα την ώρα που σηκωνόταν με μια 

προσποιητή ζωντάνια. Ευχαριστώ, καλή μου γυναίκα. 

 Άπλωσε σ' ένα από τα παιδιά ένα νόμισμα και βγήκε στο φως. 

 -Απ' αυτό το δρομάκι! - δείχνοντας φώναξε πίσω της η γυναίκα. 

 Η Ντόνα Λάουρα ακολούθησε το δρομάκι. Γύρω επικρατούσε μεγάλη σιωπή 

και μες στη σιωπή τα τζιτζίκια τραγουδούσαν σαν δαιμονισμένα. Μερικές συστάδες 

ελαιόδεντρων με στριφτούς και ροζιασμένους κορμούς ξεφύτρωναν από την 

ξεραμένη γη. Το ποτάμι, στ' αριστερά, έλαμπε. 



33 

 

 -Ε, ε! Λα Μαρτίνααα! Κάλεσε μια φωνή από μακριά, από τη μεριά του 

ποταμού. 

 Εκείνη η ανθρώπινη φωνή προκάλεσε ξαφνικά ένα τρέμουλο στη γριά. 

Κοίταξε. Πάνω στο ποτάμι γλιστρούσε μια βάρκα, μόλις ορατή μέσα από τη φωτεινή 

αχλή του ποταμού και μια άλλη βάρκα, με πανί όμως αυτή, άσπριζε μακρύτερα. Στην 

πρώτη βάρκα διέκρινε κανείς μορφές ζώων: ίσως ήτα άλογα. 

 -Ε, ε! Λα Μαρτίνααα! Ξανακάλεσε η φωνή. 

 Οι δυο βάρκες πλησίαζαν η μια την άλλη. Στο σημείο εκείνο βρίσκονταν οι 

ξέρες, επικίνδυνες για τους βαρκάρηδες που κουβαλούσαν φορτίο μεγάλου βάρους. 

 Η Ντόνα Λάουρα στάθηκε κάτω από μια ελιά και ακουμπώντας στον κορμό 

της παρακολουθούσε με το βλέμμα όλα όσα γίνονταν. Η καρδιά της χτυπούσε τόσο 

δυνατά που της φαινόταν ότι οι χτύποι γέμιζαν την εξοχή τριγύρω. Το θρόισμα των 

κλαδιών, το τραγούδι των τζιτζικιών, η ανταύγεια των νερών, όλα την αναστάτωναν, 

μπερδεύονταν μες στο μυαλό της με την ακαταστασία που προκαλεί η άνοια. Η αργή 

αιμάτωση του εγκεφάλου, εξαιτίας του ήλιου, της έδινε τώρα ένα ελαφρά κόκκινο 

χρώμα στο πρόσωπο, που προαναγγέλλει τον ίλιγγο. Οι δυο βάρκες, που έφτασαν σε 

μια καμπή του ποταμού, δε φαίνονταν πια. 

 Άρχισε τότε η Ντόνα Λάουρα πάλι το περπάτημα, τρεκλίζοντας λίγο, σαν 

μεθυσμένη.   Μπροστά της φάνηκε μια ομάδα σπιτιών γύρω από κάτι που έμοιαζε με 

αυλή. Έξι ή εφτά ζητιάνοι έπαιρναν τον μεσημεριανό τους ύπνο, ξαπλωμένοι 

ανάκατα στη σκιά, σε μια γωνία. Κάτω από τα κουρέλια φαινόταν η σάρκα τους 

κοκκινωπή με κηλίδες από δερματικά· στα παραμορφωμένα πρόσωπά τους ο ύπνος 

είχε θρονιαστεί μ' ένα ζωώδες βάρος. Κάποιος κοιμόταν μπρούμυτα, με το πρόσωπο 

κρυμμένο ανάμεσα στα χέρια λυγισμένα σε κύκλο. Κάποιος άλλος κοιμόταν 

ανάσκελα με ανοιχτά τα χέρια σαν τον Εσταυρωμένο. Ένα σύννεφο από μύγες 

στριφογύριζε και βούιζε πάνω από εκείνες τις ταλαίπωρες σάρκες, σύννεφο πυκνό και 

αεικίνητο, όπως πάνω από ένα σωρό κοπριάς. Από τις μισάνοιχτες πόρτες έβγαινε 

ένας θόρυβος από αργαλειούς.  

 Η Ντόνα Λάουρα διέσχισε τη μικρή πλατεία. Ο ήχος από τα βήματά της πάνω 

στις πέτρες ξύπνησε ένα ζητιάνο που ανασηκώθηκε στους αγκώνες και, με τα μάτια 

ακόμη κλειστά, ψέλλισε μηχανικά: 

 -Ελεήστε, για το Θεό! 

 Ακούγοντας τη φωνή εκείνη όλοι οι ζητιάνοι ξύπνησαν και σηκώθηκαν. 

 -Ελεήστε, για το Θεό! 

 -Ελεήστε, για το Θεό! 

 Το μπουλούκι των κουρελήδων πήρε στο κατόπι τη γυναίκα που περνούσε, 

ζητώντας ελεημοσύνη, απλώνοντας τα χέρια. Ένας ήταν σακάτης και προχωρούσε με 

μικρά πηδήματα, σαν πληγωμένη μαϊμού. Ένας άλλος σερνόταν πάνω στον πισινό 

του, στηριζόμενος στα δυο του χέρια, όπως κάνουν με τα πόδια τους οι ακρίδες, 

επειδή ήταν παράλυτο το κάτω μέρος του σώματός του. Σ' έναν  άλλο κρεμόταν μια 

μεγάλη μπλάβα γκούσα ρυτιδωμένη που πήγαινε πέρα-δώθε σε κάθε του βήμα, σαν 

λαμυρίδα. Ένας άλλος είχε το βραχίονά του συνεστραμμένο σαν να ήταν μεγάλη ρίζα 

δέντρου.  

 -Ελεήστε, για το Θεό!  

 Οι φωνές τους διέφεραν, μερικές βραχνές και σπηλαιώδεις, άλλες λεπτές και 

γυναικείες σαν εκείνες των ευνούχων. Επαναλάμβαναν πάντα τα ίδια λόγια, με τον 

ίδιο τόνο, με λυπημένο ύφος. 

 -Ελεήστε, για το Θεό! 



34 

 

 Η Ντόνα Λάουρα, ακολουθούμενη έτσι από εκείνους τους τερατόμορφους 

ανθρώπους, ένιωθε μια ενστικτώδη επιθυμία να το βάλει στα πόδια, να γλυτώσει. 

Ένας τυφλός πανικός την κυρίευε. Θα έβαζε ίσως τις φωνές, αν της είχε απομείνει 

φωνή στο λαιμό. Οι ζητιάνοι την είχαν πάρει από κοντά, της άγγιζαν τα μπράτσα με 

απλωμένα τα χέρια. Όλοι ήθελαν ελεημοσύνη.  

 Η γηραιά κυρία έψαξε μέσα στην τσέπη της, πήρε μερικά κέρματα, τα άφησε 

να πέσουν  πίσω της. Οι πεινασμένοι σταμάτησαν, έπεσαν με τα μούτρα πάνω στα 

νομίσματα, πάλευαν, σωριάζονταν στο έδαφος, έδιναν κλωτσιές, πατούσαν ο ένας τον 

άλλο. Βλαστημούσαν. 

 Τρεις έμειναν με άδεια χέρια και συνέχισαν ν' ακολουθούν τη γριά, όλο κακία. 

 -Εμείς δεν πήραμε! Εμείς δεν πήραμε! 

 Η Ντόνα Λάουρα αλλόφρων από εκείνη τη καταδίωξη, έδωσε και άλλα 

νομίσματα, χωρίς να γυρίσει. Η μάχη ξέσπασε ανάμεσα στο σακάτη και σ' εκείνον με 

τη γκούσα. Κάτι πήραν και οι δυο. Ένας ηλίθιος επιληπτικός όμως, που τον 

καταπίεζαν όλοι και τον κορόιδευαν, δεν κατόρθωσε να πάρει τίποτα και άρχισε να 

κλαψουρίζει γλείφοντας τα δάκρυά του και τη μύξα που έτρεχε από τη μύτη του, 

βγάζοντας γελοίες κραυγές: 

 -Άου, άου, άουουου! 

 

ΙΙΙ 
 

 Η Ντόνα Λάουρα έφτασε τελικά στο σπίτι με τις λεύκες. Ένιωθε 

εξαντλημένη: μια θολούρα σκέπαζε τα μάτια της, οι κρόταφοί της χτυπούσαν δυνατά, 

η γλώσσα της έκαιγε, λύγιζαν τα πόδια της. Μπροστά της ήταν ανοιχτή μια 

εξώπορτα. Μπήκε. 

 Η περιφερειακή αλέα περιβαλλόταν από πολύ ψηλές λεύκες. Δύο από τα 

δέντρα στήριζαν ένα σωρό από άχυρο σταριού, μέσα από το οποίο έβγαιναν τα 

κλαδιά γεμάτα φύλλα. Καθώς τριγύρω φύτρωνε το χορτάρι, δύο σκουροκίτρινες 

αγελάδες έβοσκαν εκεί γαλήνια , χτυπώντας με την ουρά τα κρεατωμένα τους 

πλευρά, και ανάμεσα στα πόδια τους κρέμονταν τα μαστάρια τους  πρησμένα από 

γάλα, ροδαλά σαν φρούτα όλο χυμό. Πολλά αγροτικά εργαλεία ήταν σκορπισμένα 

στο έδαφος. Τα τζιτζίκια πάνω στα δέντρα τραγουδούσαν. Ανάμεσα σε όλα αυτά τρία 

ή τέσσερα κουτάβια έπαιζαν γαυγίζοντας τις αγελάδες ή κυνηγώντας τις κότες. 

 -Ε, κυρία, τι ψάχνεις; - ρώτησε ένας γέρος βγαίνοντας από το σπίτι. -Θέλεις 

να περάσεις απέναντι; 

 Ο γέρος, φαλακρός, ξυρισμένος, είχε λυγισμένο το κορμί του προς τα εμπρός, 

στηριγμένος στα στραβά του πόδια. Τα μέλη του ήταν παραμορφωμένα από τη 

σκληρή δουλειά: από το όργωμα, που κάνει ν' ανυψώνεται ο αριστερός ώμος και να 

συστρέφεται το κορμί· από το θέρισμα του χόρτου, που κάνει να μένουν ανοιχτά τα 

γόνατα· από το κλάδεμα, που διπλώνει στα δυο τον άνθρωπο· από όλες τις 

καλλιεργητικές εργασίες που γίνονται αργά και με υπομονή. Προφέροντας την 

τελευταία λέξη ο γέρος έδειξε προς το ποτάμι. 

 -Ναι, ναι – απάντησε η Ντόνα Λάουρα χωρίς να ξέρει τι να πει, χωρίς να ξέρει 

τι να κάνει, χαμένη. 

 -Έλα τότε. Να ο Λούκα που γυρίζει, είπε στρέφοντας προς το ποτάμι, όπου 

έπλεε μια περαταριά γεμάτη προβατίνες, σπρωγμένη από τη δύναμη που έβαζε επάνω 

σ' ένα κοντάρι ο βαρκάρης. 

 Ο γέρος οδήγησε την ταξιδιώτισσα, μέσα από ένα ποτιστικό περιβόλι, σε μια 

πέργολα κάτω από την οποία περίμεναν και άλλοι ταξιδιώτες. Προχωρώντας 



35 

 

μπροστά, μιλούσε με τα καλύτερα λόγια για τα λαχανικά του κάνοντας προβλέψεις, 

όπως συνηθίζουν οι αγρότες που έχουν γεράσει ανάμεσα στα προϊόντα της γης.  

 Στρέφοντας ξαφνικά, επειδή η κυρία έμενε σιωπηλή σαν να μην άκουγε, είδε 

ότι δάκρυα πλημμύριζαν τα μάτια της.  

 -Όχι, όχι... τίποτα... - μουρμούρισε η Ντόνα Λάουρα που αισθανόταν να την 

εγκαταλείπουν οι δυνάμεις της.  

 Ο γέρος δεν είπε τίποτα άλλο. Τον είχε σκληρύνει τόσο η ζωή που ο πόνος 

των άλλων δεν τον συγκινούσε. Έβλεπε κάθε μέρα τόσους διαφορετικούς ανθρώπους 

να περνούν! 

 Κάθισε – είπε, μόλις έφτασε στην πέργολα. 

 Εκεί περίμεναν τρεις χωριάτες, νέοι άντρες, φορτωμένοι με δέματα. Και οι 

τρεις κάπνιζαν μεγάλες πίπες με βαθιά περισυλλογή, σαν να ήθελαν ν' απολαύσουν 

όλη την ευχαρίστηση του καπνίσματος, όπως συνηθίζουν οι χωριάτες στις ελάχιστες 

ευκαιρίες απόλαυσης που τους τυχαίνουν. Κατά διαστήματα έλεγαν εκείνα τ' 

ανεξάντλητα και ασήμαντα πράγματα που ο αγρότης επαναλαμβάνει χωρίς τελειωμό 

και που ικανοποιούν το αργό και περιορισμένο πνεύμα του. 

 Κοίταξαν για λίγο ξαφνιασμένοι τη Ντόνα Λάουρα. Κατόπιν βυθίστηκαν πάλι 

στην αταραξία τους. 

 Ένας τους ανήγγειλε ήρεμα: 

 -Να η περαταριά. 

 Ένας άλλος πρόσθεσε: 

 -Φέρνει τις προβατίνες του Μπιντένα. 

 Ο τρίτος: 

 -Θα είναι καμιά δεκαπενταριά. 

 Και σηκώθηκαν μαζί βάζοντας στην τσέπη τις πίπες τους. 

 Η Ντόνα Λάουρα είχε πέσει σ' ένα είδος αδρανούς αποβλάκωσης. Τα μάτια 

της ήταν βουρκωμένα. Είχε χάσει την αίσθηση της πραγματικότητας. Πού βρισκόταν; 

Τι έκανε; 

 Η περαταριά χτύπησε ελαφρά στην όχθη. Οι προβατίνες, στριμωγμένες η μια 

με την άλλη, βέλαζαν τρομαγμένες από το νερό. Ο βοσκός, ο περατάρης και ο γιος 

του τις βοηθούσαν να κατέβουν στην ξηρά. Οι προβατίνες, μόλις κατέβαιναν, έτρεχαν 

για λίγο, κατόπιν σταματούσαν, συγκεντρώνονταν και ξανάρχιζαν να βελάζουν. Δύο 

ή τρία αρνιά πηδούσαν με τα μακριά και ασουλούπωτα πόδια τους προσπαθώντας να 

πιάσουν τις μητρικές ρώγες. 

 Μόλις τέλειωσε το ξεφόρτωμα, ο Λούκα Μαρτίνο έδεσε την περαταριά. 

Κατόπιν με μεγάλες και αδρές δρασκελιές ανέβηκε την όχθη κατευθυνόμενος προς το 

περιβόλι. Ήταν ένας άντρας σαραντάρης περίπου, ψηλός, αδύνατος, με κοκκινωπό 

πρόσωπο, με γυμνούς τους κροτάφους. Είχε ένα μουστάκι ακαθορίστου χρώματος και 

μια τούφα τρίχες σκορπισμένες ακανόνιστα στο σαγόνι κι στα μάγουλα. Τα μάτια του 

ήταν λίγο θαμπά, χωρίς να τα διαπερνά καμία λάμψη ευφυΐας, με κόκκινες φλέβες, 

όπως εκείνα των μπεκρήδων. Το ανοιχτό πουκάμισο άφηνε να φαίνεται το τριχωτό 

του στήθους. Ένας σκούφος όλο γλίτσα σκέπαζε το κεφάλι του. 

 -Ουφ! - έκανε ξαφνικά, μπροστά στην πέργολα, σταματώντας με ανοιχτά τα 

πόδια και σκουπίζοντας με τα δάχτυλα το μέτωπό του που έσταζε ιδρώτα. 

 Πέρασε μπροστά από τους ταξιδιώτες, χωρίς να τους κοιτάξει. Σε όλες τις 

κινήσεις του και σε όλη του τη συμπεριφορά ήταν άχαρος και σχεδόν άγριος. Τα 

χέρια του τεράστια, με φλέβες να ξεπηδούν στην ανάστροφή τους, μαθημένα στο 

κουπί, έμοιαζαν να του είναι εμπόδιο. Τα κρατούσε κρεμασμένα στα πλευρά του και 

τα κουνούσε περπατώντας. 



36 

 

 -Ουφ! Τι δίψα!... 

 Η Ντόνα Λάουρα έμοιαζε αποσβολωμένη, χωρίς μιλιά, χωρίς συνείδηση, 

χωρίς θέληση πια. 

 Εκείνος ήταν ο γιος της! Εκείνος ήταν ο γιος της! 

 Μια γυναίκα έγκυος, που έμοιαζε κιόλας γριά, με το σώμα της να έχει χαλάσει 

από τη δουλειά και από τις πολλές γέννες, ήρθε και έφερε στο διψασμένο άντρα της 

ένα μπουκάλι κρασί. Ο άντρας το ήπιε μονορούφι. Κατόπιν σκούπισε τα χείλη του με 

την ανάστροφη του χεριού και  πλατάγισε τη γλώσσα του. Είπε απότομα, σαν να του 

ήταν μεγάλο βάρος το καινούργιο δρομολόγιο: 

 -Πάμε. 

 Μαζί με τον πρωτότοκό του, ένα χοντρό δεκαπεντάχρονο αγόρι, προετοίμασε 

την περαταριά: έβαλε ανάμεσα στο πλεούμενο και στην όχθη δυο σανίδες για να 

διευκολύνει την επιβίβαση των ταξιδιωτών. 

 -Γιατί δεν ανεβαίνεις, κυρία; ρώτησε ο γέρος βλέποντας την Ντόνα Λάουρα 

να μην κινείται και να μη μιλά. 

 Η Ντόνα Λάουρα σηκώθηκε μηχανικά και ακολούθησε το γέρο που τη 

βοήθησε ν' ανέβει. Γιατί ανέβαινε; Γιατί περνούσε το ποτάμι; Δε σκεφτόταν, δεν 

έκρινε τις πράξεις της. Το πνεύμα της είχε επηρεαστεί τόσο που τώρα έμενε αδρανές, 

σχεδόν ακίνητο σ' ένα σημείο. -Εκείνος ήταν ο γιος της. - Και λίγο λίγο αισθανόταν 

μέσα της κάτι να σβήνει, να χάνεται· ένιωθε μες στο μυαλό της σιγά σιγά να 

δημιουργείται ένα μεγάλο κενό. Δεν καταλάβαινε πια τίποτα. Έβλεπε, άκουγε σαν σε 

όνειρο.  

 Όταν ο πρωτότοκος του Λούκα ήρθε κοντά της να της ζητήσει το αντίτιμο τπυ 

περάσματος, πριν η βάρκα απομακρυνθεί από την όχθη, εκείνη δεν κατάλαβε. Το 

αγόρι κουδούνιζε στη χούφτα του τα κέρματα που έλαβε από έναν από τους 

ταξιδιώτες και επαναλάμβανε την ερώτηση πιο φωναχτά, πιστεύοντας πως η κυρία 

ήταν κουφή λόγω των γηρατειών.  

 Όταν αυτή είδε τους άλλους δύο άντρες να βάζουν το χέρι στην τσέπη και να 

πληρώνουν, μιμήθηκε την κίνησή τους, ξαναβρίσκοντας τον εαυτό της. Έδωσε όμως 

περισσότερα από όσο έπρεπε. 

 Το αγόρι θέλησε να της δώσει να καταλάβει ότι δεν μπορούσε να της 

επιστρέψει τα ρέστα, επειδή δεν είχε. Αυτή δεν κατάλαβε και το αγόρι κράτησε όλα 

τα χρήματα με μια γκριμάτσα διαβολιάς. Οι παρευρισκόμενοι χαμογέλασαν μ' εκείνο 

το πονηρό χαμόγελο που έχουν οι χωριάτες όταν εξαπατούν κάποιον. 

 Κάποιος είπε: 

 -Πάμε; 

 Ο Λούκα, που μέχρι εκείνη τη στιγμή είχε στραμμένη την προσοχή του στο 

σήκωμα της άγκυρας, έσπρωξε τη βάρκα που γλίστρησε απαλά πάνω στο νερό που 

πάφλαζε. Η όχθη έμοιαζε ν΄ απομακρύνεται με τα καλάμια και τις λεύκες της και να 

κυρτώνει σαν δρεπάνι. Ο ήλιος έκαιγε όλο το ποτάμι, γέρνοντας μόλις προς τη δύση 

απ' όπου αναδύονταν μενεξεδένιοι ατμοί. Στην όχθη τώρα διακρινόταν μια ομάδα 

ανθρώπων που χειρονομούσαν. Ήταν  οι ζητιάνοι, που είχαν πέσει επάνω στον 

ηλίθιο. Πότε πότε ο αέρας έφερνε κουρέλια από λέξεις και γέλια όμοια με ταραγμένα 

κύματα. 

 Οι κωπηλάτες, με γυμνό το επάνω μέρος του κορμιού, τραβούσαν κουπί με 

μεγάλη δύναμη για να υπερνικήσουν το ρεύμα του ποταμού. Η Ντόνα Λάουρα 

έβλεπε το κορμί του Λούκα, μαυρισμένο, όπου διακρίνονταν τα πλευρά του και από 

όπου έτρεχε ποτάμι ο ιδρώτας. Τα μάτια του ήταν απλανή, ελαφρά διεσταλμένα, 

γεμάτα ηλιθιότητα.  



37 

 

 Ένας από τους ταξιδιώτες ανήγγειλε, παίρνοντας κάτω από τον πάγκο τα 

πράγματά του: 

 -Φτάσαμε. 

 Ο Λούκα άρπαξε την άγκυρα και την πέταξε στην όχθη. Το ρεύμα παρέσυρε 

τη βάρκα σε απόσταση όσο το μήκος του σχοινιού που τη συγκρατούσε, μετά 

σταμάτησε μ' ένα απότομο τράβηγμα. Οι ταξιδιώτες μ' ένα πήδημα βρέθηκαν στην 

ξηρά και βοήθησαν με ηρεμία τη γηραιά κυρία. Κατόπιν πήραν πάλι το δρόμο.  

 Σ' εκείνο το μέρος τα χωράφια ήταν αμπελώνες. Τ' αμπέλια, μικρά και 

καχεκτικά, πρασίνιζαν σε γραμμές. Εδώ κι εκεί μερικά δέντρα διέκοπταν το επίπεδο 

της πεδιάδας με τα στρογγυλά τους σχήματα. 

 Η Ντόνα Λάουρα βρέθηκε μόνη, χαμένη, σ΄ εκείνη την όχθη χωρίς σκιά, μη 

έχοντας πια συνείδηση του εαυτού της παρά μόνο μέσα από τους συνεχείς χτύπους 

των αρτηριών της, μέσα από έναν υπόκωφο και εκκωφαντικό συνάμα θόρυβο που 

πλημμύριζε τ' αυτιά της. Το έδαφος υποχωρούσε κάτω από τα πόδια της και έμοιαζε 

να βυθίζεται σε κάθε βήμα μέσα στη λάσπη και στην άμμο. Όλα γύρω της 

στριφογύριζαν και χάνονταν· καθετί, ακόμα και η ύπαρξή της, πρόβαλλαν μπροστά 

της θολά, μακρινά, ξεχασμένα, τελειωμένα για πάντα. Σάλευε ο νους της. Αντίκρισε 

ξαφνικά ανθρώπους, σπίτια, ένα άλλο χωριό, έναν άλλο ουρανό. Έπεσε επάνω σ' ένα 

δέντρο, σκόνταψε σε μια πέτρα και έπεσε· ξανασηκώθηκε. Και το ταλαίπωρο, 

εξασθενημένο κορμί της τρέκλιζε με κινήσεις φοβερές και ταυτόχρονα αστείες. Σαν 

τα άσπρα μαλλιά της όμως δεν άστραφτε τριγύρω τίποτα κάτω από το δυνατό ήλιο. 

 Οι ζητιάνοι τώρα, από την άλλη όχθη, περιγελώντας τον ηλίθιο, τον είχαν 

παρακινήσει να διασχίσει κολυμπώντας το ποτάμι και να φτάσει τη γυναίκα, για να 

του δώσει ελεημοσύνη. Τον είχαν ρίξει μες στο νερό, αφού προηγουμένως του 

έβγαλαν τα κουρέλια,. Και ο ηλίθιος κολυμπούσε σαν σκυλί, ανάμεσα στις πετριές 

που του έριχναν σαν βροχή, για να τον εμποδίσουν να γυρίσει πίσω. Οι 

παραμορφωμένοι εκείνοι άνθρωποι σφύριζαν και ούρλιαζαν, διασκεδάζοντας με την 

αγριότητά τους. Καθώς το ρεύμα παρέσερνε τον ηλίθιο, αυτοί σέρνονταν κατά μήκος 

της όχθης εξαγριωμένοι. 

 -Πνίξου! Πνίξου! 

 Ο ηλίθιος, με απεγνωσμένες προσπάθειες, έφτασε στην απέναντι όχθη. Και 

γυμνός όπως ήταν, αφού μαζί με το λογικό είχε νεκρωθεί μέσα του και το αίσθημα 

της ντροπής, άρχισε να προχωρά προς τη γυναίκα, βαδίζοντας λοξά, όπως το 

συνήθιζε, απλώνοντας κάθε τόσο το χέρι. 

 Η σαλεμένη, μόλις ανασηκώθηκε, τον είδε και με μια κίνηση φρίκης και με 

διαπεραστική φωνή άρχισε να τρέχει προς το ποτάμι. Ήξερε τι έκανε; Ήθελε να 

πεθάνει; Τι σκεφτόταν εκείνη τη στιγμή; Φτάνοντας στο έσχατο όριο της όχθης, 

έπεσε στο νερό. Το νερό πάφλασε κι έκλεισε αργά από πάνω της, σχηματίζοντας 

πολλούς ομόκεντρους κύκλους που ξεκινούσαν από το σημείο της πτώσης και 

πλάταιναν με ελαφρούς φωτεινούς κυματισμούς μέχρι που έσβησαν. 

 Οι ζητιάνοι από την άλλη όχθη φώναζαν προς μια βάρκα που απομακρυνόταν: 

 -Εεε, Λούκα! Εεε, Λούκα Μαρίνοοο! 

 Και έτρεχαν προς το σπίτι με τις λεύκες να φέρουν την είδηση. 

 Τότε, μόλις πληροφορήθηκε το γεγονός, ο Λούκα έσπρωξε τη βάρκα προς το 

μέρος που του έδειχναν και φώναξε το Λα Μαρτίνα, που πήγαινε ήρεμα με τη βάρκα 

του ακολουθώντας το ρεύμα. 

 Είπε ο Λούκα: 

 -Είναι μια πνιγμένη εκεί κάτω. 



38 

 

 Δεν μπήκε στον κόπο να διηγηθεί το γεγονός και να μιλήσει για το πρόσωπο, 

μιας και δεν του άρεσαν τα πολλά λόγια. 

 Οι δύο ποταμίσιοι ένωσαν τις βάρκες τους και κωπηλατούσαν ήρεμα. 

 -Είπε ο Λα Μαρτίνα: 

 -Δοκίμασες το γιοματάρι του Κιακιού; Ένα πράγμα!... 

 Κι έκανε μια χειρονομία που έδειχνε την εξαιρετική ποιότητα του ποτού. 

 Ο Λούκα απάντησε: 

 -Όχι ακόμη. 

 Είπε ο Λα Μαρτίνα: 

 -Θέλεις μια γουλιά; 

 Ο Λούκα απάντησε: 

 -Ναι, 

 Ο Λα Μαρτίνα: 

 -Μετά. Μας περιμένει ο Γιανάντζελο. 

 Ο Λούκα: 

 -Εντάξει. 

  Έφτασαν επιτόπου. Ο ηλίθιος, που θα μπορούσε καλύτερα να τους δείξει το 

σημείο, το είχε  βάλει στα πόδια και μέσα στους αμπελώνες τον έπιασε κρίση 

επιληψίας. Στην άλλη όχθη άρχισαν να μαζεύονται οι περίεργοι.  

 Ο Λούκα είπε στο σύντροφό του: 

 -Σταμάτησε τη βάρκα σου και πήδα στη δική μου. Ο ένας θα τραβάει κουπί κι 

ο άλλος θα ψάχνει. 

 Έτσι κι έκανε ο Λα Μαρτίνα. Κωπηλατούσε πάνω κάτω καμιά εικοσαριά 

μέτρα και ο Λούκα έψαχνε το βυθό μ' ένα μακρύ κοντάρι. Κάθε φορά που ο Λούκα 

συναντούσε κάποια αντίσταση μουρμούριζε: 

 -Να! 

 Έπεφτε όμως πάντα έξω. Στο τέλος, ύστερα από πολύ ψάξιμο, ο Λούκα είπε: 

 -Αυτή τη φορά τη βρήκα. 

 Και σκύβοντας με λυγισμένα τα πόδια για να  δώσει δύναμη, σήκωσε αργά 

αργά το βάρος στην άκρη του κονταριού. Οι δικέφαλοί του έτρεμαν. 

 Ο Λα Μαρτίνα ρώτησε αφήνοντας το κουπί. 

 -Θέλεις να σε βοηθήσω; 

 Ο Λούκα απάντησε: 

 -Δεν πειράζει. 



39 

 

  

Το τέλος της Κάντια 
 

Ι 
 

 Η Ντόνα Κριστίνα Λαμόνικα, τρεις μέρες μετά το πασχαλινό τραπέζι, που στο 

σπίτι των Λαμόνικα συνηθιζόταν από παράδοση να είναι μεγάλο και μεγαλοπρεπές, 

με πολλούς καλεσμένους, μετρούσε τα τραπεζομάντιλα και τα ασημικά του τραπεζιού 

και με τέλεια τάξη τοποθετούσε κάθε τι στη σιφονιέρα και στην κάσα για να τα 

χρησιμοποιήσει σε μελλοντικά τραπεζώματα. 

 Τη συνόδευαν, ως συνήθως, στη δουλειά αυτή και τη βοηθούσαν η υπηρέτρια 

Μαρία Μπιζάτσα και η πλύστρα Κάντιντα Μαρκάντα που όλοι τη φώναζαν Κάντια. 

Τα μεγάλα πανέρια, γεμάτα με φίνα υφάσματα, ήταν τοποθετημένα στη σειρά επάνω 

στο πάτωμα. Τα ασημένια πιατικά και τα άλλα είδη του τραπεζιού αστραποβολούσαν 

επάνω σ’ έναν δίσκο και ήταν συμπαγή, κάπως χοντροδουλεμένα, από αργυροχόους 

χωρικούς, με σχέδια σχεδόν εκκλησιαστικά, όπως είναι όλα τα πιατικά που περνούν 

από γενιά σε γενιά στις πλούσιες οικογένειες της επαρχίας. Ένα φρέσκο άρωμα 

μπουγάδας απλωνόταν μες στο δωμάτιο. 

 Η Κάντια έπαιρνε από τα πανέρια τα τραπεζομάντιλα και τις πετσέτες του 

φαγητού· έδινε στην κυρία να επιθεωρήσει το ανέπαφο του υφάσματος και περνούσε 

κάθε φορά ένα ένα κομμάτι στη Μαρία που γέμιζε τα συρτάρια, ενώ η κυρία 

σκορπούσε στα ενδιάμεσα ένα άρωμα και σημείωνε στο βιβλίο τον αριθμό. Η Κάντια 

ήταν μια ψηλή γυναίκα, κοκαλιάρα, ξερακιανή, πενηντάρα· είχε λίγο κυρτή την 

πλάτη εξαιτίας  της συνηθισμένης στάσης που απαιτούσε το επάγγελμά της, τα χέρια 

της ήταν πολύ μακριά, είχε ένα κεφάλι αρπακτικού πουλιού επάνω σ’ ένα λαιμό 

χελώνας. Η Μαρία Μπιζάτσα ήταν από την Ορτόνα, λίγο χοντρή, με λευκή 

επιδερμίδα σαν γάλα, με πολύ ανοιχτόχρωμα μάτια· μιλούσε μαλακά και οι 

χειρονομίες της ήταν αργές και απαλές, όπως εκείνης που είναι συνηθισμένη να 

απασχολεί τα χέρια της σχεδόν πάντα μες στη γλυκιά ζύμη, στα σιρόπια, στις 

κονσέρβες και στα γλυκά του κουταλιού. Η Ντόνα Κριστίνα, και αυτή από την 

Ορτόνα, σπουδαγμένη σε μοναστήρι Βενεδικτίνων, ήταν κοντή, με το μπούστο να 

γέρνει λίγο εμπρός· τα μαλλιά της ήταν προς το κόκκινο, το πρόσωπό της διάσπαρτο 

με φακίδες, η μύτη της μακριά και χοντρή, τα δόντια της χαλασμένα, τα μάτια της 

ωραιότατα και ντροπαλά. Έμοιαζε με κληρικό ντυμένο γυναικεία. 

 Οι τρεις γυναίκες καταγίνονταν με τη δουλειά με μεγάλη φροντίδα και 

πέρασαν έτσι ένα μεγάλο μέρος του απογεύματος. 

 Κάποια στιγμή, όταν η Κάντια βγήκε με άδεια τα πανέρια, η Ντόνα Κριστίνα, 

μετρώντας τα μαχαιροπίρουνα βρήκε ότι έλειπε ένα κουτάλι. 

 -Μαρία! Μαρία! – φώναξε με τρόμο. – Μέτρα! Λείπει ένα κουτάλι… Μέτρα 

κι εσύ! 

 - Μα πώς; Δεν μπορεί, κυρά – απάντησε η Μαρία. – Για να δούμε. 

 Και άρχισε να ξαναμετρά τα μαχαιροπίρουνα, προφέροντας δυνατά τον κάθε 

αριθμό. Η Ντόνα Κριστίνα κοίταζε κουνώντας το κεφάλι. Το ασήμι κουδούνιζε μ’ 

έναν διαυγή ήχο. 

 -Πράγματι! – αναφώνησε στο τέλος η Μαρία, με μια κίνηση απελπισίας. – 

Τώρα τι κάνουμε; 

 Η ίδια ήταν υπεράνω κάθε υποψίας. Είχε δώσει αποδείξεις της αφοσίωσής της 

και της τιμιότητάς της σ’ εκείνη την οικογένεια επί δεκαπέντε χρόνια. Είχε έρθει από 



40 

 

την Ορτόνα μαζί με την Ντόνα Κριστίνα, όταν η τελευταία παντρεύτηκε, 

αποτελώντας σχεδόν μέρος της γαμήλιας οικοσκευής και τώρα πια είχε αποκτήσει 

μέσα στο σπίτι κάποια εξουσία, υπό την προστασία της κυρίας. Ήταν κυριευμένη από 

θρησκευτικές δεισιδαιμονίες, αφοσιωμένη στον άγιό της  και στην εκκλησία της, 

πανούργα.  

 Με την κυρία της είχε συνάψει ένα είδος συμμαχίας εχθρικής προς όλα τα 

πράγματα της Πεσκάρας και κυρίως ενάντια στον προστάτη άγιο των Πεσκαρέζων. 

Με κάθε ευκαιρία ανέφερε την πατρίδα της, τις ομορφιές και τα πλούτη της, τη 

λαμπρότητα της βασιλικής της, τους θησαυρούς του Σαν Τομάζο, τη μεγαλοπρέπεια 

των θρησκευτικών τελετών, σε αντίθεση προς τον Σαν Τσετέο που διέθετε μόνο έναν 

μικρό ασημένιο βραχίονα. 

 Η Ντόνα Κριστίνα είπε: 

 -Κοίταξε καλά από εκεί. 

 Η Μαρία βγήκε από το δωμάτιο για να πάει να ψάξει. Έψαξε σε όλες τις 

γωνιές της κουζίνας και του εξώστη χωρίς αποτέλεσμα. Γύρισε με άδεια χέρια. 

 -Δεν είναι πουθενά! Δεν είναι πουθενά!   

 Τότε και οι δυο βάλθηκαν να σκέφτονται, να κάνουν υποθέσεις, να 

ανασκαλεύουν τη μνήμη τους. Βγήκαν στον εξώστη που έβλεπε στην αυλή, στον 

εξώστη του πλυσταριού, για ένα τελευταίο ψάξιμο. Καθώς μιλούσαν φωναχτά στα 

παράθυρα των γύρω σπιτιών βγήκαν οι γειτόνισσες. 

 -Τι πάθατε Ντόνα Κριστί’; Για πείτε μας! 

 Η Ντόνα Κριστίνα και η Μαρία διηγήθηκαν τα καθέκαστα με πολλά λόγια και 

πολλές χειρονομίες. 

 -Χριστέ μου! Χριστέ μου! Έχουμε κλέφτες λοιπόν; 

 Αμέσως τα νέα για την κλοπή διαδόθηκαν σ’ όλη τη γειτονιά, σ’ όλη την 

Πεσκάρα. Άντρες και γυναίκες άρχισαν να συζητούν, να κάνουν υποθέσεις για το 

ποιος θα μπορούσε να είναι ο κλέφτης. Η είδηση, φτάνοντας στα τελευταία σπίτια 

του Σαντ’ Αγκοστίνο , γιγαντώθηκε: δεν είχε να κάνει πια μ’ ένα απλό κουτάλι, αλλά 

με όλα τα ασημικά της οικίας Λαμόνικα. 

 Τώρα, καθώς ο καιρός ήταν καλός και επάνω στον εξώστη οι τριανταφυλλιές 

είχαν αρχίσει ν’ ανθίζουν και δύο σπίνοι στο κλουβί τραγουδούσαν, οι γειτόνισσες 

παρέμεναν στα παράθυρα απολαμβάνοντας την ευχαρίστηση της φλυαρίας με τέτοιον 

όμορφο καιρό, μέσα σ’ εκείνη τη γλυκιά ζέστη. Τα κεφάλια των γυναικών 

διακρίνονταν ανάμεσα στις γλάστρες με βασιλικό και η μωρολογία τους έμοιαζε να 

διασκεδάζει τους γάτους στις στέγες. 

 Η Ντόνα Κριστίνα είπε πλέκοντας τα χέρια: 

 -Ποιος να είναι; 

 Η Ντόνα Ισαμπέλα Σερτάλε, γνωστή και σαν «το Κουνάβι», που οι κινήσεις 

της ήταν γρήγορες και ύπουλες σαν αρπακτικού, ρώτησε με στριγκιά φωνή: 

 -Ποιος ήταν μαζί σας Ντόνα Κριστί’; Μου φαίνεται ότι είδα να περνά η 

Κάντια… 

 -Ααα! – αναφώνησε η Ντόνα Φελιτσέτα Μαργκασάντα που τη φώναζαν «η 

Καρακάξα» εξαιτίας της πολυλογίας της. 

 -Α! – επανέλαβαν οι άλλες γειτόνισσες. 

 -Και δεν το σκεφτήκατε; 

 -Και δεν το πήρατε είδηση; 

 -Και δεν ξέρετε ποια είναι η Κάντια; 

 -Θα σας το πούμε εμείς ποια είναι η Κάντια! 

 -Βέβαια! 



41 

 

 -Θα σας το πούμε εμείς! 

 -Τα ρούχα τα πλένει καλά, δεν μπορούμε να πούμε τίποτα. Είναι η καλύτερη 

πλύστρα της Πεσκάρας, δεν το συζητούμε. Έχει όμως το κουσούρι ν’ απλώνει μακρύ 

το χέρι. Δεν το ξέρατε γειτόνισσες; 

 -Εμένα μια φορά μου έλειψαν δυο πετσέτες. 

 -Εμένα ένα τραπεζομάντιλο. 

 -Εμένα ένα πουκάμισο. 

 -Εμένα τρία ζευγάρια κάλτσες. 

 -Εμένα δύο μαξιλαροθήκες. 

 -Εμένα ένα καινούριο μεσοφόρι. 

 -Εγώ δεν μπόρεσα να ξαναβρώ τίποτα. 

 -Ούτε εγώ. 

 -Ούτε εγώ. 

 -Εγώ δεν την έδιωξα, γιατί ποια να πάρω; Τη Σιλβέστρα; 

 -Α, πα, πα! 

 -Την Αντζελαντόνια; Την Μπαμπασέτα; 

 -Η μια χειρότερη από την άλλη! 

 -Χρειάζεται υπομονή. 

 -Ένα κουτάλι όμως! 

 -Πάει πολύ! 

 -Μην το κρατήσετε κρυφό, Ντόνα Κριστί’, μην το κρατήσετε κρυφό! 

 -Τι να το κρατήσουμε κρυφό και να μην το κρατήσουμε – ξέσπασε η Μαρία 

Μπιζάτσα που, παρόλο που είχε ήρεμη και καλοσυνάτη εμφάνιση, δεν άφηνε να της 

ξεφύγει καμιά ευκαιρία προκειμένου να καταπιέσει ή να εκθέσει τους άλλους 

υπηρέτες του σπιτιού. – Θα το φροντίσουμε εμείς, Ντον’ Ιζαμπέ’, θα το φροντίσουμε! 

 Και η φλυαρία από τον εξώστη προς τα παράθυρα συνεχιζόταν. Και η 

κατηγόρια από στόμα σε στόμα διαδόθηκε σ’ όλη την πόλη. 

 

ΙΙ 
 

 Το επόμενο πρωί, ενώ η Κάντια Μαρκάντα είχε τα χέρια της μες στην 

αλισίβα, εμφανίστηκε στο κατώφλι της ο χωροφύλακας Μπιάτζο Πέσε, με το 

παρατσούκλι «ο Δεκανίσκος». 

 Είπε στην πλύστρα: 

 -Σε θέλει ο κυρ Δήμαρχος στη Δημαρχία, αμέσως. 

 -Τι λες; - ρώτησε η Κάντια σμίγοντας τα φρύδια, χωρίς ν’ αφήσει τη δουλειά 

της. 

 -Σε θέλει ο κυρ Δήμαρχος στη Δημαρχία, αμέσως. 

 -Με θέλει; Και γιατί; - συνέχισε να ρωτά η Κάντια, μ’ έναν τρόπο κάπως 

απότομο, μη ξέροντας σε τι ν’ αποδώσει εκείνη την ξαφνική κλήση, εξοργισμένη σαν 

τα δύστροπα ζώα μπροστά σε μια σκιά. 

 -Δεν μπορώ να ξέρω το γιατί – απάντησε ο Δεκανίσκος – Πήρα διαταγή. 

 -Τι διαταγή; 

 Η γυναίκα, πεισματάρα από φυσικού της, δεν σταματούσε τις ερωτήσεις. Δεν 

πείθονταν για το γεγονός. 

 -Με θέλει ο Δήμαρχος; Και γιατί; Τι έκανα; Δε θέλω να έρθω. Δεν έκανα 

τίποτα. 

 Ο Δεκανίσκος, χάνοντας την υπομονή του, είπε: 

 -Α, ώστε δε θέλεις να έρθεις; Πρόσεξε καλά! 



42 

 

 Και έφυγε μουρμουρίζοντας με το χέρι στη λαβή του παλιού του σπαθιού. 

 Στο μεταξύ, μες στο σοκάκι, μερικοί που είχαν ακούσει το διάλογο βγήκαν 

στις εξώπορτες και κοίταζαν την Κάντια που ανακάτευε με τα χέρια της την αλισίβα. 

Και, καθώς γνώριζαν για το ασημένιο κουτάλι, γελούσαν μεταξύ τους και έλεγαν 

υπονοούμενα που η Κάντια δεν καταλάβαινε. Εκείνα τα γέλια και τα υπονοούμενα 

γέμισαν ανησυχία την ψυχή της γυναίκας, που μεγάλωσε μόλις ξαναφάνηκε ο 

Δεκανίσκος συνοδευόμενος και από άλλον ένα χωροφύλακα. 

 -Περπάτα! – είπε με αποφασιστικότητα ο Δεκανίσκος. 

 Η Κάντια στέγνωσε σιωπηλά τα χέρια της και τους ακολούθησε. Στην πλατεία 

ο κόσμος σταματούσε. Η Ρόζα Πανάρα, που την εχθρεύονταν, φώναξε μ’ ένα άγριο 

γέλιο από το κατώφλι του μαγαζιού: 

 -Κατέβαινε τα κλεψιμαίικα! 

 Η πλύστρα σαστισμένη, μη βάζοντας στο νου της την αιτία εκείνης της 

δίωξης, δεν ήξερε τι ν’ απαντήσει. 

 Μπροστά στη Δημαρχία στεκόταν μία ομάδα περιέργων που ήθελαν να τη 

δουν να περνάει. Η Κάντια, όλο θυμό, ανέβηκε γρήγορα τις σκάλες· έφτασε μπροστά 

στο Δήμαρχο λαχανιασμένη και ρώτησε:  

 -Μα τι θέλετε από μένα; 

 Ο Ντον Σίλα, ήρεμος άνθρωπος, ταράχτηκε για μια στιγμή από την άγια φωνή 

της πλύστρας κι έριξε μια ματιά στους δυο πιστούς φύλακες της δημοτικής 

αξιοπρέπειας. Κατόπιν είπε, παίρνοντας καπνό από το κουτί από κέρατο. 

 -Καθίστε, κόρη μου. 

 Η Κάντια έμεινε όρθια. Η γαμψή μύτη της είχε πρηστεί απ’ το θυμό και τα 

ρυτιδωμένα μάγουλά της τρεμόπαιζαν από το σφίξιμο των σαγονιών, που ήταν έτοιμα 

να δαγκώσουν. 

 -Λέγετε, Ντον Σι’. 

 -Πήγατε χθες τα ασπρόρουχα στη Ντόνα Κριστίνα Λαμόνικα; 

 -Λοιπόν; Τι τρέχει; Τι έγινε; Λείπει κάτι; Όλα μετρημένα ένα προς ένα… Δε 

λείπει τίποτε. Τι τρέχει, λοιπόν; 

 -Μια στιγμή, κόρη μου. Μες στο δωμάτιο ήταν τ’ ασημικά… 

 Η Κάντια, μαντεύοντας, στράφηκε σαν γεράκι εξαγριωμένο που είναι έτοιμο 

ν’ αρπάξει με τα νύχια του. Κι έτρεμαν τα λεπτά της χείλη. 

 -Μες στο δωμάτιο ήταν τ’ ασημικά και η Ντόνα Κριστίνα βρήκε να της λείπει 

ένα κουτάλι… Καταλαβαίνετε, κόρη μου; Μήπως το πήρατε εσείς… κατά λάθος;  

 Η Κάντια πήδησε σαν ακρίδα στο άκουσμα εκείνης της άδικης κατηγόριας. 

Δεν είχε πάρει τίποτε, πράγματι. 

 -Α, εγώ; Α, εγώ; Ποιος το λέει; Ποιος με είδε; Απορώ μ’ εσάς, Ντον Σι’! 

Απορώ μ’ εσάς! Εγώ κλέφτρα; Εγώ; Εγώ; 

 Και η αγανάκτησή της δεν είχε όρια. Την πλήγωνε περισσότερο η άδικη 

κατηγόρια, επειδή αισθανόταν ικανή να κάνει εκείνο που της καταλόγιζαν.  

 -Λοιπόν, δεν το πήρατε εσείς; - διέκοψε ο Ντον Σίλα, ενώ μαζευόταν 

φρόνημα μέσα στο μεγάλο του θώκο. 

 -Απορώ! – ξαναφώναξε η γυναίκα, κουνώντας τα μακριά της χέρια σαν δυο 

μπαστούνια. 

 -Πηγαίνετε, λοιπόν. Θα δούμε. 

 Η Κάντια βγήκε χωρίς να χαιρετήσει, πέφτοντας επάνω στον παραστάτη της 

πόρτας. Είχε πρασινίσει, ήταν εκτός εαυτού. Βγαίνοντας στο δρόμο και βλέποντας 

όλο εκείνο το συγκεντρωμένο πλήθος κατάλαβε ότι τώρα πια η γνώμη του κόσμου 

ήταν εναντίον της, ότι κανείς δε θα πίστευε στην αθωότητά της. Παρόλα αυτά άρχισε 



43 

 

να διαλαλεί τις δικαιολογίες της. Ο κόσμος γελούσε σκορπίζοντας. Εκείνη οργισμένη 

γύρισε σπίτι της. Ήταν απελπισμένη, άρχισε να κλαίει με λυγμούς στο κατώφλι της. 

Ο Ντον Ντονάτο Μπραντιμάρτε, που κατοικούσε δίπλα της, είπε αστειευόμενος: 

 -Κλαίγε δυνατά, κλαίγε δυνατά τώρα που περνά ο κόσμος. 

 Καθώς ο σωρός των ρούχων περίμενε την αλισίβα, ηρέμησε τελικά. 

Ανασκουμπώθηκε και ξανάρχισε τη δουλειά. Δουλεύοντας σκεφτόταν πώς να 

δικαιολογηθεί· κατασκεύαζε μια μέθοδο υπεράσπισης, έψαχνε μες στο πανούργο 

θηλυκό της μυαλό ένα επιδέξιο κόλπο για ν’ αποδείξει την αθωότητά της· 

φαντασιοκοπώντας με πολύ μεγάλη λεπτομέρεια χρησιμοποιούσε όλα τα τεχνάσματα 

της διαλεκτικής της πλέμπας προκειμένου να κατασκευάσει μια επιχειρηματολογία 

που θα έπειθε τους καχύποπτους. 

 Κατόπιν, αφού τελείωσε τη δουλειά της, βγήκε. Ήθελε να πάει πρώτα στη 

Ντόνα Κριστίνα. 

 Η Ντόνα Κριστίνα δεν εμφανίστηκε. Η Μαρία Μπιζάτσα άκουσε την 

πολυλογία της Κάντια κουνώντας το κεφάλι χωρίς ν’ απαντήσει και αποσύρθηκε με 

αξιοπρέπεια. 

 Τότε η Κάντια έκανε το γύρο όλων των πελατισσών της. Σε κάθε μια 

διηγήθηκε το γεγονός, σε κάθε μια εξέθεσε τις δικαιολογίες της, προσθέτοντας πάντα 

και ένα νέο επιχείρημα, πληθαίνοντας τα λόγια, με έξαψη απελπισμένη από την 

καχυποψία και τη δυσπιστία. Άδικος κόπος. Ένιωθε ότι τώρα δεν ήταν δυνατή η 

υπεράσπιση. Ένα είδος σκοτεινής κατάθλιψης της κυρίεψε την ψυχή. – Τι άλλο να 

κάνω! Τι άλλο να κάνω! 

 

ΙΙΙ 
 

 Η Ντόνα Κριστίνα Λαμόνικα στο μεταξύ έστειλε να φωνάξουν την Τσινίτζα, 

μια γυναίκα του λαού, που είχε επάγγελμα τη μαγεία και την ιατρική με πολύ 

επιτυχία. Η Τσινίτζα είχε κάποτε βρει κλεμμένα πράγματα και διαδιδόταν πως είχε 

πάρε-δώσε με κλεφτρόνια. 

 Η Ντόνα Κριστίνα της είπε: 

 -Βρες μου το κουτάλι κι εγώ θα σου κάνω ένα καλό δώρο. 

 Η Τσινίτζα απάντησε: 

 -Εντάξει. Μου φτάνουν μονάχα εικοσιτέσσερις ώρες. 

 Και μετά εικοσιτέσσερις ώρες έφερε την απάντηση: 

 -Το κουτάλι βρίσκεται σε μια τρύπα, στην αυλή, κοντά στο πηγάδι. 

 Η Ντόνα Κριστίνα και η Μαρία κατέβηκαν στην αυλή, έψαξαν και το βρήκαν 

προς μεγάλη τους έκπληξη. 

 Η είδηση διαδόθηκε γρήγορα στην Πεσκάρα. 

 Η Κάντια Μαρκάντα άρχισε τότε να περιφέρεται θριαμβευτικά στους 

δρόμους. Έμοιαζε πιο ψηλή· κρατούσε όρθιο το κεφάλι, χαμογελούσε, κοίταζε όλους 

μες στα μάτια σαν να ήθελε να πει: 

 -Είδατε; Είδατε; 

 Ο κόσμος στα μαγαζιά, βλέποντάς την να περνά, μουρμούριζε κάτι και 

κατόπιν ξέσπαγε σε σαρκαστικά γέλια όλο νόημα. Ο Φιλίπο Λα Σέλβι, που έπινε μια 

ρακή στον καφενέ του Αντζελαντρέα, φώναξε την Κάντια. 

 -Ένα ποτήρι απ’ αυτό και για την Κάντια. 

 Η γυναίκα, που της άρεσε να πίνει δυνατά ποτά, έκανε με τα χείλη ένα 

μορφασμό απληστίας.  

 Ο Φιλίπο Λα Σέλβι πρόσθεσε: 



44 

 

 -Το αξίζεις, δεν μπορώ να πω. 

 Ένα μπουλούκι χασομέρηδων ήταν μαζεμένοι μπροστά στον καφενέ. Σ’ 

ολονών τα πρόσωπα ήταν ζωγραφισμένη η κοροϊδία.  

 Ο Φιλίπο Λα Σέλβι είπε, απαυθυνόμενος στο ακροατήριο, την ώρα που η 

γυναίκα έπινε: 

 -Ήξερε πού να το ‘βρει, έτσι; Η γριά αλεπού… 

 Και χτύπησε με οικειότητα τον κοκαλιάρικο ώμο της πλύστρας. 

 Όλοι γέλασαν. 

 Ο Μανιαφάβε, ένας μικρός καμπούρης, ηλίθιος και τραυλός, ενώνοντας το 

δείκτη του δεξιού χεριού με εκείνον του αριστερού και σκοντάφτοντας στις 

συλλαβές, είπε: 

 -Η Κα…Κα…Κα…Κάντια και η… η… Τσινίτζα.  

 Και συνέχιζε να χειρονομεί και να τραυλίζει με πονηρό ύφος για να δείξει ότι 

η Κάντια και η Τσινίτζα ήταν κουμπάρες. Όλοι, βλέποντάς τον, ξέσπασαν σε γέλια. 

 Η Κάντια έμεινε για μια στιγμή σαστισμένη, με το ποτήρι στο χέρι. Έπειτα 

κατάλαβε αμέσως. – Δεν πίστευαν στην αθωότητά της. Την κατηγορούσαν ότι είχε 

επιστρέψει το ασημένιο κουτάλι κρυφά, συνεννοημένη με τη μάγισσα, για να μην έχει 

μπλεξίματα. 

 Ένα κύμα τυφλής οργής την κυρίεψε τότε. Δεν έβρισκε τα λόγια της. Όρμησε 

επάνω στον πιο αδύναμο, στο μικρό καμπούρη και τον άρχισε στις γροθιές και στις 

γρατσουνιές. Ο κόσμος, με άγρια ευχαρίστηση μπροστά σ’ εκείνη τη μάχη, 

ξεκαρδιζόταν στα γέλια σχηματίζοντας κύκλο σαν να βρισκόταν μπροστά σε αγώνα 

ζώων και παρακινούσε τα δύο μέρη με φωνές και χειρονομίες. 

 Ο Μανιαφάβε, τρομαγμένος από εκείνη την ξαφνική οργή, προσπαθούσε να 

ξεφύγει κλωτσώντας σαν μαϊμουδίτσα και πιασμένος ανάμεσα στα τρομερά χέρια της 

πλύστρας στριφογύριζε με επιταχυνόμενη ταχύτητα, σαν την πέτρα στη σφεντόνα 

μέχρι που έπεσε με μεγάλη ορμή μπρούμυτα. 

 Μερικοί έτρεξαν να τον σηκώσουν. Η Κάντια απομακρύνθηκε μέσα σε 

σφυρίγματα. Πήγε να κλειστεί στο σπίτι της. Έπεσε επάνω στο κρεβάτι κλαίγοντας μ’ 

αναφιλητά και δαγκώνοντας τα δάχτυλά της από τον μεγάλο πόνο που ένιωθε. Η νέα 

κατηγόρια την έκαιγε πιο πολύ από την πρώτη και μάλιστα τόσο περισσότερο, όσο 

καταλάβαινε ότι ήταν ικανή για εκείνη τη συνενοχή για την οποία την κατηγορούσαν. 

–Πώς να δικαιολογηθεί τώρα; Πώς να κάνει να λάμψει η αλήθεια; - Την έπιανε 

απελπισία όταν σκεφτόταν ότι δεν ήταν δυνατόν για την υπεράσπισή της να 

επικαλεσθεί αντικειμενικές δυσκολίες που θα μπορούσαν να την εμποδίσουν να 

προχωρήσει στην εξαπάτηση. Η πρόσβαση στην αυλή ήταν πολύ εύκολη: μια πόρτα, 

που δεν έκλεινε, έβγαζε στο πρώτο πλατύσκαλο της μεγάλης σκάλας· για την 

απομάκρυνση των σκουπιδιών ή για άλλες δουλειές αρκετοί μπαινόβγαιναν ελεύθερα 

από εκείνη την πόρτα. Δεν μπορούσε, επομένως, να κλείσει τα στόματα όσων την 

κατηγορούσαν  λέγοντάς τους: -Πώς θα τα κατάφερνα να μπω; - Τα μέσα για να 

πραγματοποιήσει το σχέδιό της ήταν πολλά και εύκολα και σ’ αυτή την ευκολία 

βασιζόταν η πεποίθηση του κόσμου. 

 Η Κάντια τότε έψαξε να βρει διάφορα επιχειρήματα για να πείσει· όξυνε την 

πανουργία της· σκέφτηκε τρεις, τέσσερις, πέντε περιπτώσεις διαφορετικές για να 

εξηγήσει πώς βρέθηκε το κουτάλι στην τρύπα της αυλής· προσέφυγε σε κάθε είδους 

τεχνάσματα και σοφίσματα· λεπτολογούσε με μια μοναδική επινοητικότητα. Μετά 

άρχισε να περιφέρεται στα μαγαζιά, στα σπίτια, προσπαθώντας με κάθε τρόπο να 

κάμψει τη δυσπιστία των ανθρώπων. Οι άνθρωποι άκουγαν τα παραπειστικά 

επιχειρήματά της διασκεδάζοντας. Στο τέλος έλεγαν: 



45 

 

 Εντάξει! Εντάξει! 

Με τέτοιον τόνο όμως στη φωνή που η Κάντια ένιωθε εκμηδενισμένη. – Όλοι οι 

κόποι της, λοιπόν, πήγαν χαμένοι! Κανείς δεν την πίστευε! Κανείς δεν την πίστευε! – 

Μ’ ένα αξιοθαύμαστο πείσμα άρχιζε πάλι την επίθεση. Περνούσε ολόκληρες νύχτες 

με τη σκέψη να βρει νέα επιχειρήματα, να κατασκευάσει ένα νέο οικοδόμημα, να 

ξεπεράσει τα καινούρια εμπόδια. Και λίγο λίγο, με τη συνεχή προσπάθεια, το μυαλό 

της αδυνάτιζε, δεν μπορούσε πια ν’ αντέξει άλλη σκέψη που να μην έχει σχέση με το 

κουτάλι, δεν είχε σχεδόν πια συνείδηση της κοινής ζωής. Αργότερα, εξαιτίας της 

σκληρότητας του κόσμου, μια νέα μανία κατέλαβε το μυαλό της κακόμοιρης 

γυναίκας.  

 Παραμελώντας τη δουλειά της έπεσε στη μιζέρια. Έπλενε άσχημα τα ρούχα, 

τα έχανε, τα έσχιζε. Όταν κατέβαινε στην όχθη του ποταμού, κάτω από τη σιδερένια 

γέφυρα, όπου ήταν μαζεμένες οι άλλες πλύστρες, της ξέφευγαν καμιά φορά από τα 

χέρια τα ρούχα και τα παρέσερνε για πάντα το ρεύμα του ποταμού. Μιλούσε συνέχεια 

για το ίδιο πράγμα χωρίς ποτέ να κουράζεται. Για να μην την ακούν οι νεαρές 

πλύστρες άρχιζαν να τραγουδούν και την κορόιδευαν με το τραγούδι τους 

αυτοσχεδιάζοντας. Φώναζε και χειρονομούσε  σαν τρελή. 

 Δεν της έδινε πια κανείς δουλειά. Από λύπηση οι παλιές πελάτισσές της της 

έστελναν κάτι να φάει. Σιγά σιγά συνήθισε να ζητιανεύει. Περιφερόταν στους 

δρόμους μες στα κουρέλια, κυρτή και γερασμένη. Τα χαμίνια την έπαιρναν από πίσω 

φωνάζοντας: 

 -Πες μας την ιστορία με το κουτάλι, γιατί δεν την ξέρουμε, θεια Κα’!  

 Καμιά φορά σταματούσε τους άγνωστους διαβάτες για να τους διηγηθεί την 

ιστορία της και να δικαιολογηθεί με τεχνάσματα. Οι αλήτες την καλούσαν και για 

λίγες δεκάρες την έβαζαν να πει τρεις ή τέσσερις φορές την ιστορία της · αντέκρουαν 

τα επιχειρήματά της. Άκουγαν μέχρι το τέλος για να την πληγώσουν στη συνέχεια με 

μια μόνο λέξη. Αυτή κουνούσε το κεφάλι · προχωρούσε πιο πέρα· έμπαινε στην 

παρέα των άλλων γυναικών που ζητιάνευαν και συνομιλούσε μαζί τους ακούραστη 

πάντα, απτόητη. Προτιμούσε μια κουφή, που είχε στο δέρμα της ένα είδος 

κοκκινωπής λέπρας  και που κούτσαινε από το ένα πόδι. 

 Το χειμώνα του 1874 την έπιασε ένας άσχημος πυρετός. Την παράστεκε η 

λεπρή. Η Ντόνα Κριστίνα Λαμόνικα της έστειλε ένα τονωτικό ποτό και ένα μαγκάλι 

ανθρακιά.  

 Η άρρωστη, ξαπλωμένη επάνω στο παλιοκρέβατό της, παραμιλούσε για το 

κουτάλι · σηκωνόταν στους αγκώνες, προσπαθούσε να κουνήσει τα χέρια για να 

συνοδέψει την αγόρευσή της. Η λεπρή της έπιανε τα χέρια και με λύπηση την έβαζε 

να ξαπλώσει ξανά. 

 Μες στην επιθανάτια αγωνία της, όταν ήδη τα ορθάνοιχτα μάτια της τα 

θάμπωνε ένα θολό υγρό που ανάβλυζε από μέσα της, η Κάντια ψέλλιζε: 

 -Δεν ήμουν εγώ, κύριε… βλέπετε… επειδή … το κουτάλι…   



46 

 

Η κασέλα 

 
 Μόλις ο Λούκα άκουσε το θόρυβο από τις πατερίτσες, άνοιξε τα μάτια και 
έστρεψε το άτονο από τον πυρετό βλέμμα του προς την πόρτα, περιμένοντας να 

εμφανιστεί ο αδελφός του στο κατώφλι. Όλο το πρόσωπό του, εξαντλημένο από την 

αρρώστια, καταφαγωμένο από τον πυρετό, διάσπαρτο από κοκκινωπές φλύκταινες, 

πήρε ξαφνικά μια σκληρή όψη, σχεδόν οργισμένη. Άρπαξε τα χέρια της μάνας του 

σπασμωδικά φωνάζοντας με βραχνή και σπασμένη φωνή: 
 -Διώξε τον! Διώξε τον! Δε θέλω να τον δω. Το καταλαβαίνεις; Δεν θέλω να 

τον δω, ποτέ πια. Το καταλαβαίνεις; 
 Τον έπνιγαν οι λέξεις. Έσφιγγε δυνατά τα χέρια της μάνας, βήχοντας με 

κομμένη την ανάσα, ενώ το πουκάμισο επάνω στο στήθος παλλόταν και άνοιγε λίγο 

με την κάθε προσπάθεια. Το στόμα του ήταν πρησμένο και στο σαγόνι οι 

αποξηραμένες φλύκταινες σχημάτιζαν κάτι σαν κρούστα  που έσκαζε και έτρεχε αίμα 

σε κάθε βήξιμο.  
 Η μητέρα προσπαθούσε να τον ηρεμήσει. 
 -Ναι, ναι, γιε μου. Δε θα τον ξαναδείς. Θα κάνω ό, τι θέλεις. Θα τον διώξω, θα 

τον διώξω. Αυτό είναι το σπίτι σου, γιε μου, όλο δικό σου. Μ' ακούς; 
 Ο Λούκα έβηχε μπρος στο πρόσωπό της. 
 -Τώρα, τώρα, αμέσως – έλεγε, με μια άγρια επιμονή, ενώ ανασηκωνόταν στο 

κρεβάτι, σπρώχνοντας τη μάνα του προς την πόρτα. 

 -Ναι, γιε μου. Τώρα, αμέσως. 
 Ο Τσίρο φάνηκε στο κατώφλι, στηριζόμενος στις πατερίτσες του. Ήταν 

λεπτοκαμωμένος, μ' ένα μεγάλο βαρύ κεφάλι. Τα μαλλιά του ήταν τόσο ξανθά που 

έμοιαζαν σχεδόν άσπρα. Είχε γλυκά μάτια σαν αγγέλου, γαλάζια, πίσω από μακριές 

ανοιχτόχρωμες βλεφαρίδες.  

 Μπαίνοντας δεν είπε τίποτα, αφού ήταν μουγγός εξαιτίας μιας παραλυσίας. 

Είδε όμως τα μάτια του αρρώστου, που τον κοίταζαν προσεχτικά και απάνθρωπα, και 

σταμάτησε στη μέση του δωματίου, στηριζόμενος στις πατερίτσες, αναποφάσιστος, 

μην τολμώντας να προχωρήσει. Το δεξί του πόδι, στρεβλό και κοντό, είχε ένα ορατό 

τρέμουλο. 

 Ο Λούκα είπε στη μητέρα του: 

 -Τι θέλει εδώ αυτός ο σακάτης; Διώξε τον! Θέλω να τον διώξεις. Το 

καταλαβαίνεις; Αμέσως. 

 Ο Τσίρο κατάλαβε και κοίταξε τη μητριά που ετοιμαζόταν να σηκωθεί. Την 

κοίταξε με τόσο ικετευτικά μάτια, που δεν της βάσταξε η καρδιά να εξασκήσει επάνω 

του βία. Έπειτα, κρατώντας κάτω από την αμασχάλη τη μία πατερίτσα, με το 

ελεύθερο χέρι του έκανε μια χειρονομία απελπισίας. Κι έριξε ένα βλέμμα λαιμαργίας 

προς την κασέλα που βρισκόταν σε μιαν άκρη. Ήθελε να πει: 

 -Πεινάω. 

 -Όχι, όχι, μην του δώσεις τίποτα – άρχισε να φωνάζει ο Λούκα, 

αναστατωμένος στο κρεβάτι, επιβάλλοντας στη γυναίκα το μοχθηρό καπρίτσιο του. -

Τίποτα! Διώξε τον. 

 Ο Τσίρο έσκυψε στο στήθος το μεγάλο κεφάλι του, τρέμοντας, με τα μάτια 

γεμάτα δάκρια. Όταν η μητριά έβαλε το χέρι της στον ώμο του και το έσπρωξε προς 

την πόρτα, εκείνος ξέσπασε σε αναφιλητά, αλλά αφέθηκε τον βγάλουν έξω. Έπειτα 

άκουσε να κλείνει η πόρτα πίσω του κι απέμεινε στο πλατύσκαλο να κλαίει με 



47 

 

αναφιλητά, που ήταν δυνατά και συνεχόμενα.  

 Είπε ο Λούκα στη μητέρα του με θυμωμένο ύφος: 

 -Τον ακούς; Επίτηδες το κάνει, για να με συγχύσει. 

 Τα αναφιλητά του αδελφού συνέχιζαν, διακοπτόμενα πότε πότε από ένα 

ασυνήθιστο λυπημένο ούρλιασμα που προκαλούσε θλίψη, όπως το αγκομαχητό ενός 

ζώου που πρόκειται να πεθάνει. 

 -Μα τον ακούς; Πήγαινε. Πέταξέ τον από τις σκάλες! 

 Η γυναίκα σηκώθηκε με ορμή· έτρεξε στην είσοδο και σήκωσε επάνω το 

μουγκό με τα σκληρά της χέρια, χέρια που ήταν συνηθισμένα να ξεσπούν και να 

χτυπούν. 

 Ο Λούκα, ανασηκωμένος στους αγκώνες, άκουγε τα χτυπήματα κι έλεγε: 

 -Κι άλλο, κι άλλο! 

 Ο Τσίρο έμενε σιωπηλός κάτω από τα χτυπήματα. Συγκρατώντας τα δάκρυά 

του κατέβηκε στο δρόμο. Ήταν πεινασμένος, είχε να φάει δυο μέρες. Με κόπο έσερνε 

τις πατερίτσες. 

 Πέρασε γρήγορα μια παρέα από αλητάκια που έτρεχαν πίσω από έναν αετό, ο 

οποίος έπαιρνε ύψος με κλυδωνισμούς. Μερικά τον έσπρωξαν φωνάζοντάς τον: 

 -Ε, κούτσαβλε! 

 Άλλα έκαναν αστεία μαζί του και φώναζαν: 

 -Έλα, πρωταθλητή στο τρέξιμο! 

 Άλλα, υπονοώντας το μεγάλο του κεφάλι, τον ρωτούσαν κοροϊδευτικά: 

 -Πόσο ζυγίζει το μυαλό, κούτσαβλε; 

 Ένα από αυτά, το πιο απάνθρωπο, του έριξε κάτω τη μία πατερίτσα και το' 

βαλε στα πόδια. Ο μουγκός τραμπαλίστηκε, τη μάζεψε από κάτω με δυσκολία και 

συνέχισε την πορεία του. Τα ουρλιαχτά και τα γέλια των παιδιών σκόρπιζαν προς το 

ποτάμι. Ο αετός όλο και ανέβαινε, σαν πουλί από παράξενες χώρες, σ' έναν ουρανό 

όλο ρόδινο και τερπνό. Παρέες στρατιωτών τραγουδούσαν κατά μήκος του ποταμού 

Μπάνιο. Ήταν άνοιξη και Πάσχα. 

 Ο Τσίρο ένιωθε να του τρώει η πείνα τα σωθικά και σκέφτηκε: 

 -Τώρα θα ζητήσω ελεημοσύνη. 

 Από έναν φούρνο έφερνε ο ανοιξιάτικος άνεμος τη μοσχοβολιά του φράκου 

ψωμιού. Πέρασε ένας άντρας ντυμένος στα λευκά, κουβαλώντας επάνω στο κεφάλι 

του μια μακριά τάβλα στην οποία ήταν τοποθετημένα στη σειρά πολλά χρυσοκίτρινα 

καρβέλια που άχνιζαν ακόμη. Τον ακολουθούσαν δυο σκυλιά με το μουσούδι τους 

σηκωμένο ψηλά και κουνώντας την ουρά. 

 Του Τσίρο του ήρθε κάτι σαν λιγοθυμιά, σαν ατονία. Σκεφτόταν: 

 -Τώρα θα ζητήσω ελεημοσύνη, διαφορετικά θα πεθάνω από την πείνα. 

 Η μέρα λιγόστευε αργά. Ο διαφανής ουρανός ήταν όλος διάσπαρτος από 

αετούς που επέστρεφαν στη γη λικνιζόμενοι. Οι καμπάνες σκόρπιζαν στον ηχηρό 

αέρα μια συνεχή και βαθιά βουή. 

 Ο Τσίρο σκέφτηκε: 

 -Τώρα θα πάω να σταθώ στην είσοδο της εκκλησίας. 

 Κι σύρθηκε έως εκεί. 

 Η εκκλησία ήταν ανοιχτή. Στο βάθος φαινόταν η Αγία Τράπεζα φωτισμένη 

από τις φλόγες των κεριών που τρεμόπαιζαν σαν αστερισμός. Έβγαινε έξω η 

μεθυστική μοσχοβολιά του λιβανιού και της βενζόης. Στιγμές στιγμές το 

εκκλησιαστικό όργανο εξέπεμπε μια ισχυρή δέσμη ήχων. 

 Ο Τσίρο ξαφνικά ένιωσε να σκεπάζουν τα μάτια του νέα δάκρια. Παρακάλεσε 

από τα βάθη της ευλαβικής του καρδιάς: 



48 

 

 -Θεέ μου, βοήθησέ με εσύ!  

 Το εκκλησιαστικό όργανο έβγαλε έναν βροντερό ήχο που έκανε να πάλλονται 

οι παραστάδες σαν να ήταν όργανα, κατόπιν οι νότες γίνανε πιο καθαρές και 

χαρούμενες. Υψώθηκαν οι φωνές των ψαλτών. Και τα ζευγάρια των ευσεβών 

χριστιανών έμπαιναν στην εκκλησία από τη μοναδική είσοδο. Ο Τσίρο δεν τολμούσε 

ακόμη ν' απλώσει το χέρι της ελεημοσύνης. Ένας ζητιάνος, λίγο πιο πέρα, ικέτευε με 

παράπονο: 

 -Ελεήστε, για το Θεό! 

 Τότε ο μουγκός ντράπηκε. Είδε τη μητριά του να μπαίνει στην εκκλησία, 

σκεπασμένη ολόκληρη με τη μαύρη της κάπα. Σκέφτηκε: 

 -Εάν πάω στο σπίτι, τώρα που η μητριά μου είναι έξω; 

 Η λαχτάρα για φαΐ τον κέντρισε τόσο δυνατά που δεν χρονοτρίβησε άλλο. 

Πετούσε πάνω στις πατερίτσες με την ελπίδα για λίγο ψωμί. Μια γυναικούλα, 

περνώντας, του φώναξε γελώντας: 

 -Αγώνα δρόμου κάνεις, κούτσαβλε; 

 Έφτασε στο σπίτι σαν αστραπή, ασθμαίνοντας και καρδιοχτυπώντας. Ανέβηκε 

τις σκάλες με μεγάλη προσοχή, χωρίς να κάνει θόρυβο. Έψαξε το κλειδί ψαχουλευτά, 

σε μια κοιλότητα του τοίχου, όπου συνήθιζε να το βάζει η μητριά βγαίνοντας. Το 

βρήκε· και πριν ανοίξει κοίταξε από την κλειδαρότρυπα. Ο Λούκα, επάνω στο 

κρεβάτι έμοιαζε ναρκωμένος. 

 Ο Τσίρο σκέφτηκε: 

 -Εάν μπορούσα να πάρω το ψωμί, χωρίς να τον ξυπνήσω! 

 Και γύρισε το κλειδί, σιγά σιγά, κρατώντας την αναπνοή του και 

καρδιοχτυπώντας από φόβο μήπως ξυπνήσει τον αδελφό του. Φοβόταν μήπως εκείνοι 

οι χτύποι της καρδιάς γέμιζαν το σπίτι μ' ένα φοβερό θόρυβο.  

 -Και εάν ξυπνήσει; - σκέφτηκε ο Τσίρο μ'  ένα ρίγος να του διαπερνά τη 

ραχοκοκαλιά, όταν ένιωσε την πόρτα ν' ανοίγει. 

 Η πείνα όμως τον έκανε ριψοκίνδυνο. Μπήκε, πατώντας απαλά τις πατερίτσες 

και δεν έπαιρνε τα μάτια από τον αδελφό του. 

 -Και εάν ξυπνήσει; 

 Ο αδελφός, ξαπλωμένος ανάσκελα, ανάπνεε με δυσκολία στην κατάσταση της 

νάρκωσης που βρισκόταν. Στιγμές στιγμές έβγαινε από τα χείλη του κάτι σαν ελαφρό 

σφύριγμα. Ένα μόνο κερί άναβε επάνω στο τραπέζι ρίχνοντας στον τοίχο πλατιές 

σκιές με διάφορα σχήματα. 

 Ο Τσίρο, μόλις έφτασε κοντά στην κασέλα, σταμάτησε για να νικήσει το 

τρέμουλο· κοίταξε εκείνον που κοιμόταν· έπειτα, βάζοντας και τις δύο πατερίτσες 

κάτω από τις μασχάλες, άρχισε ν' ανασηκώνει το σκέπασμα. Η κασέλα έτριζε δυνατά. 

 Ξαφνικά ο Λούκα ξύπνησε και πετάχτηκε επάνω. Είδε τον αδελφό του κι 

άρχισε να του φωνάζει, κουνώντας τα χέρια σαν δαιμονισμένος: 

 -Α, κλέφτη! Α, κλέφτη! Βοήθεια! Η οργή τον έπνιγε. Ενώ ο αδελφός, 

τυφλωμένος από τη πείνα, σκυμμένος επάνω στην κασέλα, ψαχούλευε με τρεμάμενα 

χέρια ένα κομμάτι ψωμί, εκείνος κατρακύλησε από το κρεβάτι και έτρεξε κατεπάνω 

του για να τον εμποδίσει να πάρει. 

 -Κλέφτη! Κλέφτη! - φώναζε, εκτός εαυτού. 

 Εκτός εαυτού κατέβασε το βαρύ σκέπασμα επάνω στο λαιμό του Τσίρο που 

έκανε απελπισμένες κινήσεις σαν το θύμα που έχει πιαστεί στο δόκανο. Ο Λούκα 

αντιστεκόταν σ' εκείνες τις προσπάθειες, έχοντας χάσει κάθε συνείδηση των πράξεών 

του, πιέζοντας το σκέπασμα με όλο του σώμα, σαν να ήθελε ν' αποκεφαλίσει τον 

αδελφό του. Το σκέπασμα έτριζε, ενώ εισχωρούσε στη ζωντανή σάρκα του λαιμού, 



49 

 

συνθλίβοντας τις αρτηρίες και τα νεύρα του λαιμού. Κρεμόταν έξω από την κασέλα 

ένα άψυχο σώμα, που δεν κουνιόταν πλέον. 

 Τότε, μπροστά στον άγρια δολοφονημένο σακάτη, ένας τρελός πανικός 

κατέλαβε την ψυχή του αδελφού. 

 Δυο ή τρεις φορές, παραπαίοντας, διέσχισε το δωμάτιο που πλημμύριζαν με 

φόβο οι αναλαμπές του κεριού. Άπλωσε τα χέρια στις κουβέρτες, τις τράβηξε επάνω 

του και τυλίχτηκε ολόκληρος μ' αυτές, σκεπάζοντας ακόμη και το κεφάλι του· έπειτα 

κουλουριάστηκε κάτω από το κρεβάτι. Και μες στη σιωπή έτριζαν τα δόντια του, 

όπως η λίμα επάνω στο σίδερο.  



50 

 

Ο Τουρλεντάνα επιστρέφει 

 
 Η κομπανία περπατούσε στην ακροθαλασσιά. 

 Στους παραθαλάσσιους γήλοφους ξανάρχιζε κιόλας η άνοιξη· η ταπεινή 

αλυσίδα ήταν πράσινη, με το πράσινο κάθε φυτού να ξεχωρίζει, και κάθε κορυφή τη 

στεφάνωναν ανθισμένα δέντρα. Με το φύσημα του μαΐστρου τα δέντρα εκείνα 

κουνιόνταν και το κούνημα πρέπει να τα έγδυνε από πολλά άνθη, γιατί από κοντινή 

απόσταση τα υψώματα εκείνα έμοιαζαν να είναι σκεπασμένα μ’ ένα χρώμα μεταξύ 

του ροζ και του βιολετί και όλο το θέαμα για μια στιγμή έμοιαζε να πάλλεται και να 

χλομιάζει σαν μια εικόνα μέσα από το πέπλο του νερού ή σαν μια ζωγραφιά που 

πλυμένη ξεθωριάζει. 

 Η θάλασσα απλωνόταν με μία ηρεμία σχεδόν παρθενική κατά μήκος της 

ακτής, που έμοιαζε κάπως με μισοφέγγαρο που εκτεινόταν προς το νότο, και στη 

λάμψη της είχε τη ζωντάνια του τουρκουάζ της Περσίας. Εδώ κι εκεί, σημαδεύοντας 

το πέρασμα των ρευμάτων, σέρνονταν μερικές ζώνες με πιο σκούρο χρώμα. 

 Ο Τουρλεντάνα, που είχε σχεδόν εντελώς ξεχάσει τον τόπο, εξαιτίας της 

πολύχρονης απουσίας του, και που είχε σχεδόν σβήσει μέσα του το πατριωτικό 

συναίσθημα, λόγω των μακροχρόνιων περιπλανήσεών του, προχωρούσε χωρίς να 

γυρίσει να ξανακοιτάξει μ’ εκείνο το κουρασμένο και χωλό βήμα του. 

 Καθώς η καμήλα χρονοτριβούσε σε κάθε τούφα αγριόχορτων, εκείνος έβγαζε 

μια σύντομη, βραχνή φωνή παρακινώντας την να προχωρήσει. Και το μεγάλο 

πυρρόξανθο τετράποδο ανασήκωνε αργά το λαιμό αλέθοντας ανάμεσα στις 

πολυάσχολες μασέλες του την τροφή. 

 -Ω, Μπαρμπαρά! 

 Η γαϊδούρα, η μικρή και λευκή Σουζάνα, πότε πότε, εξαιτίας των συνεχών 

πειραγμάτων που της έκανε η μαϊμού, άρχιζε το γκάρισμα μ’ ένα παραπονιάρικο ήχο, 

ζητώντας ν’ απαλλαγεί από τον ενοχλητικό καβαλάρη. Ο Τζαβαλί όμως, ακούραστος 

, χωρίς αναπαμό, μ’ ένα είδος μανίας, με γρήγορες και κοφτές χειρονομίες, άλλοτε 

οργισμένες και άλλοτε παιχνιδιάρικες, έτρεχε πάνω στη ράχη του ζώου, πηδούσε 

επάνω στο κεφάλι του αρπάζοντας τα μεγάλα του αυτιά, έπιανε με τα δυο του χέρια 

την ουρά σηκώνοντάς την και σείοντας την τούφα με τις τρίχες, έψαχνε ανάμεσα στο 

τρίχωμα ξύνοντας επίμονα με τα νύχια, έφερνε κατόπιν τα νύχια στο στόμα και 

μασούσε με χίλιες διαφορετικές κινήσεις όλων των μυών του προσώπου. Έπειτα, 

ξαφνικά, καθόταν κρατώντας με το ένα χέρι το πόδι του, στριμμένο σαν μια ρίζα 

θάμνου, έμενε ακίνητος, σοβαρός, καρφώνοντας προς το νερό τα στρόγγυλα 

πορτοκαλί μάτια του γεμάτα απορία, ενώ το μέτωπό του ζάρωνε και τα λεπτά και 

ροδαλά αυτιά του έτρεμαν σχεδόν από ανησυχία. Κατόπιν, ξαφνικά, με μια 

χειρονομία κακίας, ξανάρχιζε τα ίδια. 

 -Ω, Μπαρμπαρά! 

 Η καμήλα άκουγε και ξανάπιανε την πορεία. 

 Όταν η κομπανία έφτασε στο δάσος με τις ιτιές, κοντά στις εκβολές του 

ποταμού της Πεσκάρας, στην αριστερή όχθη (διακρίνονταν ήδη οι ανεμοδείκτες-

πετεινοί επάνω στις αντένες των τρατών, που ήταν αγκυροβολημένες στη σκάλα της 

Μπαντιέρας), ο Τουρλεντάνα σταμάτησε, επειδή ήθελε να ξεδιψάσει στο ποτάμι. 

 Το ποτάμι της πατρίδας έφερνε στη θάλασσα τον αιώνιο κυματισμό της 

γαλήνης του. Οι όχθες, σκεπασμένες με ποταμίσια φυτά, ησύχαζαν και αναπαύονταν, 

λες και είχαν κουραστεί από την πρόσφατη δραστηριότητα της γονιμοποίησης. Η 

βαθειά σιωπή έπεφτε πάνω σε όλα τα πράγματα. Οι κολπίσκοι του ποταμού στις 



51 

 

εκβολές άστραφταν ήρεμοι στον ήλιο σαν καθρέφτες κλεισμένοι μέσα σε μια κορνίζα 

από κρύσταλλο αλατιού. Ανάλογα με το φύσημα του ανέμου οι ιτιές γίνονταν 

πράσινες ή λευκές. 

 -Η Πεσκάρα! – είπε ο Τουρλεντάνα, μ’ έναν τόνο περιέργειας στη φωνή και 

μια ενστικτώδη αναγνώριση και κοντοστάθηκε. Κι έμεινε να κοιτάζει. 

 Έπειτα κατέβηκε στην ακροποταμιά, όπου τα χαλίκια ήταν καθαρά, γονάτισε 

και γέμισε τις χούφτες του με νερό. Η καμήλα έσκυψε το λαιμό και ήπιε με αργές και 

κανονικές ρουφηξιές. Ήπιε και το γαϊδούρι. Η μαϊμού μιμήθηκε τον άνθρωπο 

κάνοντας κοίλες τις λεπτές παλάμες της, που είχαν χρώμα βιολετί, όπως τα άγουρα 

φραγκόσυκα. 

 -Ω, Μπαρμπαρά! 

 Η καμήλα άκουσε και σταμάτησε να πίνει. Από τα μαλακά της χείλη έσταζε 

άφθονο το νερό επάνω στο σκληρό της στήθος και φαίνονταν τα χλωμά της ούλα και 

τα μεγάλα κιτρινωπά δόντια της. 

 Από το μονοπάτι, που χάραξαν στο δάσος οι θαλασσινοί, η κομπανία 

συνέχισε το ταξίδι. Ο ήλιος πήγαινε στη δύση όταν έφτασε στο Ναύσταθμο της 

Ραμπίνια. 

 Ο Τουρλεντάνα ρώτησε έναν ναυτικό που περπατούσε κατά μήκος του 

τούβλινου παραπέτου: 

 -Εκείνη είναι η Πεσκάρα; 

 Ο ναυτικός, έκπληκτος από τη θέα των ζώων, απάντησε: 

 -Εκείνη είναι. 

 Και άφησε τη δουλειά του για ν’ ακολουθήσει τον ξένο. 

 Κι άλλοι ναυτικοί ενώθηκαν με τον πρώτο. Με λίγα λόγια ένα μπουλούκι 

περίεργων συγκεντρώθηκε γύρω από τον Τουρλεντάνα που πήγαινε μπροστά ήρεμος, 

μη δίνοντας σημασία στα διάφορα σχόλια του κόσμου. Στη γέφυρα που σχημάτιζαν 

οι βάρκες η καμήλα αρνήθηκε να περάσει.  

 -Ω, Μπαρμπαρά! Ω, ω! 

 Ο Τουρλεντάνα άρχισε να την παρακινεί με τις φωνές, υπομονετικά, 

κουνώντας το σκοινί του χαλινού με το οποίο τώρα την οδηγούσε. Το ζώο όμως, 

πεισματωμένο, ξάπλωσε καταγής και ακούμπησε το κεφάλι μες στη σκόνη, σαν να 

ήθελε να μείνει εκεί πολλή ώρα. 

 Η πλέμπα τριγύρω, αφού συνήλθε από την πρώτη έκπληξη, έκανε φασαρία, 

φωνάζοντας εν χωρώ: 

 -Μπαρμπαρά! Μπαρμπαρά! 

 Και καθώς γνώριζαν από μαϊμούδες, επειδή μερικές φορές οι ναυτικοί, που 

ταξίδευαν σε μακρινές θάλασσες, τις έφερναν στην πατρίδα μαζί με παπαγάλους και 

κακατούα, πείραζαν τον Τζαβαλί με χίλιους τρόπους και του έδιναν κάτι μεγάλα 

τσάγαλα που η μαϊμού τα άνοιγε για να φάει με λαιμαργία τον τρυφερό και γλυκό 

σπόρο. 

 Μετά από μεγάλη επιμονή, τραβήγματα του σχοινιού και φωνές, τελικά ο 

Τουρλεντάνα κατάφερε να νικήσει την αντίσταση της καμήλας κι εκείνη, τερατώδης 

αρχιτεκτονική από κόκκαλα και δέρμα, ανασηκώθηκε τρεκλίζοντας, ανάμεσα στο 

πλήθος που την έπαιρνε από πίσω. 

 Από όλες τις μεριές οι στρατιώτες και οι πολίτες έτρεχαν για να απολαύσουν 

το θέαμα επάνω στη γέφυρα την καμωμένη από βάρκες. Πίσω από το βουνό του Γραν 

Σάσο ο ήλιος που έδυε ακτινοβολούσε σ’ όλον τον ανοιξιάτικο ουρανό ένα ζωντανό 

ρόδινο χρώμα και, καθώς από την υγρή ύπαιθρο και από τα νερά του ποταμού και 

από τη θάλασσα και από τα έλη είχαν υψωθεί πολλοί ατμοί κατά τη διάρκεια της 



52 

 

ημέρας, τα σπίτια και τα ιστία και οι αντένες και τα φυτά και όλα τα πράγματα 

έπαιρναν κι εκείνα ένα ρόδινο χρώμα. Και τα σχήματα, που είχαν αποχτήσει ένα 

είδος διαφάνειας, έχαναν τη βεβαιότητα των περιγραμμάτων τους και σχεδόν 

κυμάτιζαν βυθισμένα μέσα σ’ εκείνο το φως. 

 Η γέφυρα, κάτω από το βάρος, έτριζε επάνω στις αλυσοδεμένες βάρκες και 

έμοιαζε με μια πολύ ευρύχωρη επιπλέουσα σχεδία. Ο κόσμος έκανε φασαρία 

χαρούμενος. Εξαιτίας του συνωστισμού ο Τουρλεντάνα με τα ζώα του έμεινε 

στάσιμος στη μέση της γέφυρας και η καμήλα, τεράστια, που εξείχε πάνω από όλα τα 

κεφάλια, ανάπνεε κόντρα στον άνεμο, αργοκουνώντας το λαιμό της, όμοια θαρρείς με 

κάποιο μυθικό ερπετό καλυμμένο με τρίχες. 

 Και αφού ανάμεσα στο πλήθος των περιέργων που προσέτρεξαν διαδόθηκε το 

όνομα του ζώου, όλοι, λόγω μιας τοπικής αρέσκειας προς τις φωνασκίες, και μιας 

κοινής χαράς που πήγαζε από τη γλύκα εκείνου του δειλινού και της εποχής, όλοι 

φώναζαν: 

 -Μπαρμπαρά! Μπαρμπαρά! 

 Ακούγοντας τις θορυβώδεις επευφημίες ο Τουρλεντάνα, που στέκονταν 

κολλημένος στο στήθος της καμήλας, ένιωθε να τον κυριεύει μια ικανοποίηση σχεδόν 

πατρική. 

 Η γαϊδούρα όμως άρχισε ξαφνικά να γκαρίζει τόσο δυνατά, με τέτοιες άχαρες 

διακυμάνσεις της φωνής και με τόσο λυπητερό πάθος, που μια γενική ευθυμία 

διέτρεξε το πλήθος. Και τα άδολα γέλια της πλέμπας περνούσαν από τη μια μεριά της 

γέφυρας στην άλλη, σαν ένα βουητό μιας πηγής που τα νερά της πέφτουν από τα 

βράχια μιας κατηφοριάς. 

 Ο Τουρλεντάνα τότε ξανάρχισε να κινείται μέσα από το πλήθος χωρίς κανείς 

να τον γνωρίζει. 

 Όταν έφτασε στην πύλη της πόλης, όπου οι γυναίκες πουλούσαν φρέσκα 

ψάρια μέσα σε πλατιά πανέρια πλεγμένα με βουρλόχορτο, ο Μπίνκι-Μπάνκε, το 

ανθρωπάκι με το χλωμό και ρυτιδωμένο πρόσωπο, σαν ένα λεμόνι δίχως χυμό, μπήκε 

μπροστά του και, καθώς συνήθιζε με όλους τους ξένους που τύχαιναν στην περιοχή, 

του πρόσφερε τις υπηρεσίες του για διαμονή. 

 Πρώτα ρώτησε, δείχνοντας τη Μπαρμπαρά: 

 -Είναι άγρια; 

 Ο Τουρλεντάνα χαμογελώντας απάντησε όχι. 

 -Λοιπόν – συνέχισε ο Μπίνκι-Μπάνκι καθησυχασμένος – εδώ έχουμε το σπίτι 

της Ρόζα Σκιαβόνα. 

 Έστριψαν και οι δύο για την Πεσκάρα και στη συνέχεια για τον Σαν 

Αγκοστίνο, ακολουθούμενοι από το πλήθος. Οι γυναίκες και τα παιδιά έβγαιναν στα 

παράθυρα και στα μπαλκόνια και έβλεπαν με έκπληξη το πέρασμα της καμήλας, 

θαύμαζαν τη λεπτή χάρη της γαϊδουρίτσας και γελούσαν με τα κατορθώματα του 

Τζαβαλί. 

 Κάποια στιγμή η Μπαρμπαρά είδε να κρέμεται από κάποιο χαμηλό μπαλκόνι 

ένα μισοξεραμένο φυτό, τέντωσε το λαιμό και άπλωσε τα χείλη για να το φτάσει και 

τελικά το ξερίζωσε. Οι γυναίκες, που έστεκαν σκυφτές στο μπαλκόνι, έβγαλαν μια 

κραυγή τρόμου και η κραυγή επαναλήφθηκε από τα κοντινά μπαλκόνια. Ο κόσμος 

στο δρόμο ξεκαρδίστηκε στα γέλια φωνάζοντας όπως στο καρναβάλι πίσω από τους 

μασκαράδες: 

 -Ζήτω! Ζήτω! 

 Όλους τους είχε μεθύσει το θέαμα και η ανοιξιάτικη ατμόσφαιρα. 



53 

 

 Μπρος στο σπίτι της Ρόζα Σκιαβόνα, κοντά στο Πορτασάλε, ο Μπίνκι-

Μπάνκε έκανε νόημα να σταματήσουν. 

 -Εδώ είναι – είπε. 

 Το σπίτι, πολύ ταπεινό, με μια σειρά μόνο παράθυρα, είχε στο κάτω μέρος 

των τοίχων άσεμνες εικόνες και επιγραφές. Μια σειρά από καρφωμένες νυχτερίδες 

στόλιζε το ανώφλι
2
 κι ένα φανάρι σκεπασμένο με κόκκινο χαρτί κρεμόταν από το 

μεσαίο παράθυρο. 

 Εδώ έβρισκαν στέγη κάθε είδους περαστικοί και γυρολόγοι. Κοιμόντουσαν 

όλοι μαζί: καροτσιέρηδες του Λέτο Μονοπέλο, εύσωμοι και κοιλαράδες, τσιγγάνοι 

της Σαλμόνα, ζωέμποροι αλόγων και γανωματήδες, τορνευτές ξύλου του 

Μπουκιάνικο, γυναίκες της Τσιτά Σαντ’ Άντζελο, που έρχονταν να εξασκήσουν το 

δημόσιο επάγγελμα της πόρνης μεταξύ των στρατιωτών, τσαμπουνάρηδες της Ατίνα, 

ορεσίβιοι αρκουδιάρηδες, τσαρλατάνοι, ψευτοζητιάνοι, κλέφτες, μάγοι.  

 Μέγας μεσάζων αυτού του συρφετού ήταν ο Μπίνκι-Μπάνκε, καταλληλότερη 

προστάτιδα η Ρόζα Σκιαβόνα. 

 Μόλις άκουσε το θόρυβο η γυναίκα βγήκε στο κατώφλι. Έμοιαζε στην 

πραγματικότητα με μια ύπαρξη που γεννήθηκε από έναν νάνο και μια γουρούνα. 

 Ρώτησε πρώτη, με δύσπιστο ύφος: 

 -Τι τρέχει; 

 -Είναι εδώ αυτός ο χριστιανός που ζητά διαμονή με τα ζώα του, Ντόνα Ρόζα. 

 -Πόσα ζώα; 

 -Τρία, βλέπετε, Ντόνα Ρόζα: μια μαϊμού, μια γαϊδούρα και μια καμήλα. 

 Ο κόσμος δεν έδινε προσοχή στο διάλογο. Μερικοί πείραζαν τον Τζαβαλί. 

άλλοι χάιδευαν τα πόδια της Μπαρμπαρά, παρατηρώντας επάνω στα γόνατα και στο 

τρίχωμα τους σκληρούς δίσκους των κάλων. Δυο φύλακες του αλατιού, που είχαν 

ταξιδέψει μέχρι τα λιμάνια της Μικράς Ασίας, εξηγούσαν φωναχτά τα διάφορα 

προτερήματα που είχαν οι καμήλες και διηγιόντουσαν αόριστα ότι είχαν δει μερικές 

να κάνουν χορευτικά βήματα κουβαλώντας στο μακρύ λαιμό τους μουσικούς και 

ημίγυμνες γυναίκες. 

 Οι ακροατές, αχόρταγοι να ακούν παράξενα πράγματα, παρακαλούσαν: 

 -Συνεχίστε! Συνεχίστε! 

 Όλοι στέκονταν τριγύρω σιωπηλοί, με τα μάτια λίγο γουρλωμένα, όλο 

λαχτάρα για την απόλαυση της αφήγησης. 

 Τότε, ένας από τους φύλακες, ένα γέροντας που είχαν τα βλέφαρά του γυρίσει 

από τους ανέμους της θάλασσας, άρχισε τα παραμύθια για τις χώρες της Ασίας. Και 

σιγά-σιγά τα ίδια του τα λόγια τον παρέσερναν και τον μεθούσαν. 

 Κάτι σαν εξωτική απαλότητα έμοιαζε να διαχέεται στο λιόγερμα. Ξεπηδούσαν 

στη λαϊκή φαντασία οι παραμυθένιες ακροθαλασσιές και έλαμπαν. Μέσα από την 

αψίδα της Πύλης, που τη σκέπαζε κιόλας το μισοσκόταδο, διακρίνονταν οι βάρκες 

που μετέφεραν το αλάτι να λικνίζονται στο ποτάμι και καθώς το ίδιο το αλάτι 

απορροφούσε όλο το φως του δειλινού οι βάρκες έμοιαζαν να είναι φτιαγμένες από 

πολύτιμα κρύσταλλα. Στον πρασινωπό ουρανό ανέτειλε κιόλας το πρώτο τέταρτο της 

σελήνης.  

 -Συνεχίστε! συνεχίστε! – ζητούσαν ακόμη οι νεότεροι. 

                                                 
2
 Στο Αμπρούτσο και ίσως και σε άλλες περιοχές της Ιταλίας συνήθιζαν να καρφώνουν ζωντανές 

νυχτερίδες στα ανώφλια των σπιτιών για να διώξουν μακριά τα κακά πνεύματα (σ.τ.μ.) 



54 

 

 Ο Τουρλεντάνα στο μεταξύ είχε σταλιάσει τα ζώα και τους έδωσε να φάνε· 

κατόπιν βγήκε μαζί με τον Μπίνκι-Μπάνκε, ενώ ο κόσμος παρέμενε ακόμη μπροστά 

στην είσοδο του στάβλου, απ’ όπου το κεφάλι της καμήλας εμφανιζόταν κι έπειτα 

εξαφανιζόταν πίσω από το ψηλό δικτυωτό φτιαγμένο από τριχιά. 

 Στο δρόμο ο Τουρλεντάνα ρώτησε: 

 -Υπάρχουν καπηλειά τριγύρω; 

 Ο Μπίνκι-Μπάνκε απάντησε: 

 -Μάλιστα, κύριε· υπάρχουν. 

 Έπειτα σηκώνοντας τα μεγάλα μαυριδερά του χέρια και περνώντας τον 

αντίχειρα και το δείκτη του δεξιού χεριού μπροστά από τα δάχτυλα του αριστερού, 

άρχισε να μετράει: 

 -Το καπηλειό της Ελπίδας, το καπηλειό του Καλού, το καπηλειό του Ασαού, 

το καπηλειό του Τζαρικάντε, το καπηλειό της τυφλής του Τουρλεντάνα… 

 -Α! – έκανε ήρεμα ο άντρας. 

 Ο Μπίνκι-Μπάνκε σήκωσε τα διαπεραστικά πρασινωπά ματάκια του. 

 -Περάσατε κι άλλη φορά από εκεί, κύριε; 

 Και μη περιμένοντας την απάντηση, συνέχισε με την ντόπια πολυλογία που 

χαρακτηρίζει τους Πεσκαρέζους. 

 -Το καπηλειό της τυφλής είναι μεγάλο κι εκεί πουλάνε το καλύτερο κρασί. Η 

τυφλή έχει τέσσερις άντρες… 

 Άρχισε να γελάει, μ’ ένα γέλιο που του ρυτίδωνε όλο το κιτρινιάρικο 

πρόσωπο και το έκανε να μοιάζει με στομάχι μηρυκαστικού. 

 -Ο πρώτος άντρας της ήταν ο Τουρλεντάνα, που ήταν ναυτικός και ταξίδευε 

με τα καράβια του βασιλιά της Νάπολης στην Ινδία και στη Γαλλία και στην Ισπανία, 

μέχρι και στην Αμερική. Αυτός χάθηκε στη θάλασσα μαζί με όλο το καράβι, ποιος να 

ξέρει πού, και δεν ξαναβρέθηκε. Πέρασαν τριάντα χρόνια. Ήταν δυνατός σαν το 

Σαμψών, σήκωνε την άγκυρα με το ένα του δάχτυλο… Ο φουκαράς! Ε, όποιος πάει 

στη θάλασσα, τέτοια κατάληξη έχει. 

 Ο Τουρλεντάνα άκουγε ήρεμος. 

 -Ο δεύτερος άντρας, πέντε χρόνια αφού έμεινε χήρα, ήταν ένας από την 

Ορτόνα, ο γιος του Φεράντε, μια βρώμικη ψυχή, που τα βρήκε με τους 

κοντραμπαντιέρηδες τον καιρό που ο Ναπολέοντας τα είχε βάλει με τους Εγγλέζους. 

Έκαναν κοντραμπάντο, από την Φρανκαβίλα μέχρι το Σίλβι και το Μοντεσιλβάνο, 

ζάχαρης και καφέ, με εγγλέζικα καράβια. Κοντά στο Σίλβι ήταν ένας πύργος 

Σαρακηνών, κάτω από το δάσος, απ’ όπου έκαναν τα σινιάλα. Αφού περνούσε η 

περίπολος, κατεβαίναμε ένας ένας από τα δέντρα… -Τώρα ο πολυλογάς έπαιρνε 

φωτιά με τη θύμηση και αποξεχνιόταν περιγράφοντας με απεραντολογίες όλη την 

παράνομη δραστηριότητα, βοηθώντας την αφήγηση με χειρονομίες και επιφωνήματα. 

Το μικρό, ισχνό του σώμα συστελλόταν και διαστελλόταν από την προσπάθεια. – 

Τελικά, ο γιός του Φεράντε σκοτώθηκε, αφού τον πυροβόλησαν πισώπλατα οι 

στρατιώτες του Τζοακίνο Μουράτ τη νύχτα στην ακτή. 

 -Ο τρίτος άντρας ήταν ο Τιτίνο Πασακαντάντο, που πέθανε στο κρεβάτι του 

από κακιά αρρώστια. Ο τέταρτος ζει ακόμη. Είναι ο Βερντούρα, καλός άνθρωπος που 

δε νοθεύει τα κρασιά. Θα δείτε, κύριε. 

 Όταν έφτασαν στο καπηλειό, χώρισαν. 

 -Καλό βράδυ, κύριε! 

 -Καλό βράδυ. 

 Ο Τουρλεντάνα μπήκε ήρεμος και όλοι οι πότες, που κάθονταν σε μακριά 

τραπέζια ένα γύρω, τον κοίταξαν με περιέργεια. 



55 

 

 Ζήτησε να φάει και ο Βερντούρα τον κάλεσε ν’ ανέβει σ’ ένα δωμάτιο επάνω, 

όπου τα τραπέζια ήταν κιόλας στρωμένα για το δείπνο. 

 Κανένας πελάτης δε βρισκόταν ακόμη μες στο δωμάτιο. Ο Τουρλεντάνα 

κάθισε και άρχισε νε τρώει με μεγάλες μπουκιές, το κεφάλι σκυμμένο επάνω στο 

πιάτο, χωρίς διαλείμματα, σαν λιμασμένος. Ήταν σχεδόν ολοκληρωτικά φαλακρός, 

μια βαθιά κοκκινωπή ουλή του αυλάκωνε το μέτωπο από τη μιαν άκρη ως την άλλη 

και κατέβαινε μέχρι τα μισά από το μάγουλο. Τα πυκνά και γκρίζα γένια του έφταναν 

μέχρι τα προεξέχοντα ζυγωματικά. Το δέρμα του, μελαχρινό, ξηρό, τραχύ, αργασμένο 

από τον καιρό, καμένο από τον ήλιο, σκαμμένο από τα βάσανα, έμοιαζε να μην έχει 

πια κανένα ίχνος ανθρώπινης ζωντάνιας. Τα μάτια και όλα τα χαρακτηριστικά είχαν 

από καιρό πετρώσει μέσα στην απάθεια. 

 Ο Βερντούρα, όλος περιέργεια, κάθισε απέναντί του και έμεινε να κοιτάζει 

τον ξένο. Εκείνος ήταν μάλλον παχύς, με πρόσωπό ροδαλό, που το διέτρεχαν άλικες 

φλεβίτσες, σαν σπλήνα βοδιού. 

 Τελικά ρώτησε: 

 -Από ποιο μέρος έρχεστε; 

 Ο Τουρλεντάνα, χωρίς να σηκώσει το κεφάλι, είπε απλά. 

 -Έρχομαι από μακριά. 

 -Και πού πηγαίνετε; - ρώτησε ο Βερντούρα. 

 -Θα μείνω εδώ. 

 Ο Βερντούρα έπαψε έκπληκτος. Ο Τουρλεντάνα έβγαζε από τα ψάρια το 

κεφάλι και την ουρά και τα έτρωγε έτσι ένα-ένα, αλέθοντας τα ψαροκόκαλα. Κάθε 

δύο ή τρία ψάρια κατέβαζε και μια ρουφηξιά κρασί. 

 -Γνωρίζετε κανέναν εδώ; - ξανάρχισε ο Βερντούρα, φλεγόμενος από την 

επιθυμία να μάθει. 

 -Μπορεί – απάντησε ο άλλος απλά. 

 Αποθαρρυμένος από τις σύντομες απαντήσεις του συνομιλητή του, ο κάπελας 

έπαψε για δεύτερη φορά. Ακουγόταν το αργό και επίμονο μάσημα του Τουρλεντάνα, 

ανάμεσα στο θόρυβο που έκαναν κάτω οι πότες. 

 Μετά από λίγο ο Βερντούρα ξανάνοιξε το στόμα του: 

 -Η καμήλα από ποια μέρη κατάγεται; Οι δυο της καμπούρες είναι φυσικές; 

Ένα ζώο τόσο μεγάλο και δυνατό πώς μπορεί να εξημερωθεί; 

 Ο Τουρλεντάνα τον άφηνε να λέει, χωρίς να κουνιέται από τη θέση του. 

 -Το όνομά σας, ξένε; 

 Ο ερωτώμενος σήκωσε το κεφάλι από το πιάτο και απάντησε απλά: 

 -Ονομάζομαι Τουρλεντάνα. 

 -Πώς; 

 -Τουρλεντάνα. 

 -Α! 

 Η έκπληξη του κάπελα δεν είχε πλέον όρια και μαζί ένα είδος ακαθόριστου 

τρόμου άρχισε να φουντώνει βαθιά μες στην ψυχή του. 

 -Τουρλεντάνα!... Από εδώ; 

 -Από εδώ. 

 Ο Βερντούρα γούρλωσε τα μεγάλα γαλάζια μάτια του εμπρός στο πρόσωπο 

του ξένου. 

 -Άρα, δεν είστε πεθαμένος;  

 -Δεν είμαι πεθαμένος. 

 -Επομένως είστε ο άντρας της Ροζάλμπα Κατένα; 

 -Είμαι ο άντρας της Ροζάλμπα Κατένα. 



56 

 

 -Και τώρα; - αναφώνησε ο Βερντούρα, με μια χειρονομία αμηχανίας. –

Είμαστε δύο. 

 -Είμαστε δύο. 

 Για λίγο μείνανε σιωπηλοί. Ο Τουρλεντάνα μασούσε την τελευταία κρούστα 

του ψωμιού ήρεμα και μες στη σιωπή ακουγόταν το ελαφρό μάσημα. Εξαιτίας μιας 

εκ φύσεως καλοσυνάτης ψυχικής ανεμελιάς και μιας μεγαλοπρεπούς επιπολαιότητας 

ο Βερντούρα δεν κατάλαβε τίποτα άλλο παρά τη μοναδικότητα του γεγονότος. Τον 

κυρίευσε ξαφνικά ένα κύμα ιλαρότητας που ανέβαινε αυθόρμητα από τα βάθη της 

καρδιάς του. 

 -Πάμε στη Ροζάλμπα! Πάμε, πάμε, πάμε! 

 Τραβούσε τον  επαναπατρισθέντα από το μπράτσο, μέσα από το ισόγειο που 

κάθονταν οι πότες και φώναζε ξεσηκωμένος: 

 -Να τος ο Τουρλεντάνα, ο Τουρλεντάνα ο ναυτικός, ο άντρας της γυναίκας 

μου, ο Τουρλεντάνα που είχε πεθάνει! Να τος εδώ ο Τουρλεντάνα! Να τος εδώ ο 

Τουρλεντάνα!   



57 

 

Ο θαλασσινός χειρουργός 

 
 Το τραμπάκουλο Αγία Τριάδα, φορτωμένο με στάρι, σαλπάρισε προς το βράδυ 

με κατεύθυνση τη Δαλματία. Έπλευσε κατά μήκος του ήρεμου ποταμού, ανάμεσα 

στις βάρκες της Ορτόνα, αγκυροβολημένες στη σειρά, ενώ στην όχθη άναβαν φωτιές 

και οι ναυτικοί που είχαν επιστρέψει τραγουδούσαν. Περνώντας έπειτα αργά τη 

στενή εκβολή του ποταμού βγήκε στη θάλασσα.  

 Ο καιρός ήταν ευνοϊκός. Στον Οκτωβριανό ουρανό η πανσέληνος κρεμόταν, 

ακουμπώντας σχεδόν στα νερά, σαν ένα όμορφο ροζ φανάρι. Από πίσω τα βουνά και 

οι λόφοι έπαιρναν σχήματα ξαπλωμένων γυναικών. Ψηλά περνούσαν οι αγριόχηνες 

χωρίς να κρώζουν και χάνονταν.  

 Οι έξι άντρες και ο μούτσος έκαναν στις αρχή μανούβρες για να πιάσουν τον 

άνεμο. Κατόπιν, μόλις φούσκωσαν τα πανιά, όλα κατακόκκινα, ζωγραφισμένα με 

υποτυπώδεις φιγούρες, οι έξι άντρες κάθισαν και άρχισαν να καπνίζουν ήσυχα. 

 Ο μούτσος άρχισε να τραγουδά ένα τραγούδι της πατρίδας καβάλα πάνω στην 

πλώρη. 

 Είπε ο μεγάλος Ταλαμόντε φτύνοντας με μπόλικο σάλιο στο νερό και 

ξαναβάζοντας έπειτα στο στόμα την περίφημη πίπα του: 

 -Ο καιρός θ’ αλλάξει. 

 Ακούγοντας την προφητεία όλοι κοίταξαν μακριά και δεν μίλησε κανείς. 

Ήταν δυνατοί ναυτικοί και σκληραγωγημένοι από τη δουλειά στη θάλασσα. Είχαν 

και άλλες φορές ταξιδέψει στα δαλματικά νησιά, και στη Τζάρα και στο Τριέστι και 

στο Σπάλατο· γνώριζαν το δρόμο. Μερικοί θυμόντουσαν επίσης με νοσταλγία το 

κρασί του Ντινιάνο, που έχει το άρωμα των τριαντάφυλλων, και τα φρούτα των 

νησιών. 

 Κυβερνήτης του τραμπάκουλου ήταν ο Φεράντε Λα Σέλβι. Τα δυο αδέλφια 

Ταλαμόντε, ο Τσιρού και ο Μασατσέζε, καθώς και ο Τζαλούκα ήταν το πλήρωμα, 

όλοι από την Πεσκάρα. Ο Νατζαρένο ήταν ο μούτσος. 

 Με την πανσέληνο την είχαν αράξει στο κατάστρωμα. Η θάλασσα ήταν 

διάσπαρτη από βάρκες που ψάρευαν. Κάθε τόσο ένα ζευγάρι από βάρκες περνούσε 

πλάι από το τραμπάκουλο και οι ναυτικοί αντάλλασσαν κουβέντες φιλικά. Η ψαριά 

φαινόταν να είναι καλή. Όταν οι βάρκες απομακρύνθηκαν και τα νερά ερήμωσαν 

πάλι, ο Φεράντε και οι Ταλαμόνε κατέβηκαν κάτω απ’ το κατάστρωμα για ν’ 

αναπαυθούν. Ο Μασατσέζε και ο Τζαλούκα, αφού τέλειωσαν το κάπνισμα, 

ακολούθησαν το παράδειγμα των πρώτων. Ο Τσιρού έμεινε φύλακας. 

 Πριν κατέβει ο Τζαλούκα, δείχνοντας στο σύντροφό του  ένα τμήμα του 

λαιμού του, είπε: 

 -Κοίτα τι έχω εδώ. 

 Ο Μασατσέζε κοίταξε και είπε: 

 -Δεν είναι τίποτα. Μην το σκέφτεσαι. 

 Ήταν μια κοκκινίλα, όμοια μ’ εκείνη που προκαλεί το τσίμπημα ενός εντόμου, 

και στη μέση της κοκκινίλας ένα κομπάκι. 

 Ο Τζαλούκα πρόσθεσε: 

 -Μου πονάει. 

 Τη νύχτα άλλαξε ο άνεμος και η θάλασσα άρχισε ν’ αγριεύει. Το 

τραμπάκουλο άρχισε να χορεύει πάνω στα κύματα, σπρωγμένο ανατολικά, 

βγαίνοντας από την πορεία του. Ο Τζαλούκα, με τις μανούβρες, έβγαζε κάθε τόσο μια 

μικρή κραυγή, επειδή σε κάθε απότομη κίνηση του κεφαλιού του πονούσε. 



58 

 

 Ο Φεράντε Λα Σέλβι τον ρώτησε: 

 -Τι έχεις; 

 Ο Τζαλούκα, με το φως της αυγής, έδειξε την πληγή του. Πάνω στην 

επιδερμίδα η κοκκινίλα είχε μεγαλώσει κι ένας μικρός, μυτερός εξόγκωμα 

εμφανίστηκε στη μέση. 

 Ο Φεράντε, αφού κοίταξε, είπε κι αυτός: 

 -Δεν είναι τίποτα. Μην το σκέφτεσαι. 

 Ο Τζαλούκα πήρε ένα μαντίλι και το έδεσε γύρω από το λαιμό. Έπειτα άρχισε 

να καπνίζει. 

 Το τραμπάκουλο, που το έσειαν τ’ αφρισμένα κύματα και το έσερνε ο 

αντίθετος άνεμος, συνέχιζε να τρέχει προς την ανατολή. Ο θόρυβος της θάλασσας 

σκέπαζε τις φωνές. Κάποια κύματα έσκαγαν πάνω στο κατάστρωμα, κατά 

διαστήματα, μ’ έναν υπόκωφο θόρυβο. 

 Προς το βράδυ η καταιγίδα ηρέμησε και το φεγγάρι βγήκε σαν ένας φλόγινος 

θόλος. Όμως, αφού έπεσε ο αέρας, το τραμπάκουλο έμεινε σχεδόν ακίνητο μες στην 

μπουνάτσα με ξεφούσκωτα τα πανιά. Πότε πότε φυσούσε ένα περαστικό αεράκι. 

 Ο Τζαλούκα παραπονιόταν ότι πονούσε. Μην έχοντας άλλη δουλειά οι 

σύντροφοί του άρχισαν ν’ ασχολούνται με την πληγή του. Καθένας πρότεινε κι από 

ένα διαφορετικό φάρμακο. Ο Τσιρού, που ήταν ο μεγαλύτερος στα χρόνια, πήρε το 

λόγο και πρότεινε ένα κατάπλασμα από μέλι και αλεύρι. Είχε κάποιες αόριστες 

γνώσεις ιατρικής, επειδή η συχωρεμένη η γυναίκα του εξασκούσε την ιατρική μαζί με 

την τέχνη της μαγείας και γιάτρευε τις αρρώστιες με τα φάρμακα και με τα ξόρκια. 

Αλεύρι όμως και μέλι δεν είχε το τραμπάκουλο. Η γαλέτα δεν μπορούσε να κάνει 

τίποτα. 

 Τότε ο Τσιρού πήρε ένα κρεμμύδι και μια χούφτα σιτάρι. Κοπάνισε το σιτάρι, 

έκοψε σε κομματάκια το κρεμμύδι κι έφτιαξε το κατάπλασμα. Στην επαφή μ’ αυτό το 

υλικό ο Τζανλούκα ένιωσε μεγαλύτερο πόνο. Μετά μία ώρα τράβηξε από το λαιμό 

του τον επίδεσμο και τα έριξε όλα στη θάλασσα, κυριευμένος από μιαν οργισμένη 

ανυπομονησία. Για να ξεγελάσει την ενόχληση έπιασε το τιμόνι και κρατούσε το 

δοιάκι πολλή ώρα. Σηκώθηκε αέρας και τα πανιά πάλλονταν χαρούμενα. Μες στην 

καθάρια νύχτα ένα νησάκι, θα έπρεπε να είναι η Πελαγκόζα, έκανε την εμφάνισή του 

στο βάθος, σαν ένα σύννεφο ακουμπισμένο πάνω στο νερό. 

 Το πρωί ο Τσιρού, που είχε τώρα αναλάβει τη θεραπεία του αρρώστου, 

θέλησε να εξετάσει το απόστημα. Το πρήξιμο είχε εξαπλωθεί και έπιανε μεγάλο 

μέρος του λαιμού, παίρνοντας νέο σχήμα και χρώμα πιο σκούρο που στην κορυφή 

του γινόταν μπλαβό. 

 -Τι να’ ναι αυτό; - απόρησε αμήχανος, μ’ έναν τόνο στη φωνή που έκανε τον 

άρρωστο να τιναχτεί. Και κάλεσε το Φεράντε, τους δύο Ταλαμόντε και τους άλλους. 

 Οι γνώμες ποίκιλαν. Ο Φεράντε φανταζόταν ότι ήταν μια φοβερή αρρώστια,  

που θα μπορούσε να πνίξει τον Τζαλούκα. Ο Τζαλούκα με γουρλωμένα τα μάτια, 

λίγο χλωμός, άκουγε τις προβλέψεις. Καθώς ο ουρανός ήταν σκεπασμένος με 

σύννεφα και η θάλασσα φαινόταν μουντή και σμήνη γλάρων έπεφταν πάνω στην 

ακτή φωνάζοντας, τρόμος κατέλαβε την ψυχή του. 

 Στο τέλος ο Ταλαμόντε ο μικρότερος αποφάνθηκε: 

 -Έχει βγάλει το κακό σπυρί. 

 Οι άλλοι συμφώνησαν: 

 -Ε, μπορεί. 

 Πράγματι, την επόμενη μέρα ένα αιμάτινο υγρό ανασήκωσε το κάκαδο του 

αποστήματος και σκίστηκε. Και η πληγή πήρε τη μορφή μιας σφηκοφωλιάς απ’ όπου 



59 

 

έβγαινε άφθονο πύον. Η φλεγμονή και το κακοφόρμισμα βάθαιναν και επεκτείνονταν 

γρήγορα. 

 Ο Τζαλούκα, έντρομος, καλούσε σε βοήθεια τον άγιο Ρόκο που γιατρεύει τις 

πληγές. Του έταξε δέκα λίβρες κερί, είκοσι λίβρες. Γονάτιζε στη μέση του 

καταστρώματος, σήκωνε τα χέρια στον ουρανό, έκανε τα τάματα με μεγαλοπρεπείς 

χειρονομίες, καλούσε τον πατέρα, τη μητέρα, τη γυναίκα και τα παιδιά του. Τριγύρω 

οι σύντροφοί του, σε κάθε επίκληση, έκαναν το σταυρό τους σοβαροί.  

 Ο Φεράντε Λα Σέλβι, που ένιωσε να πλησιάζει ένα δυνατό φύσημα του αγέρα, 

φώναξε με βραχνή φωνή μια διαταγή, μες στο θόρυβο που έκανε η θάλασσα. Το 

τραμπάκουλο έγειρε όλο μονόπατα. Ο Μασατσέζε, οι Ταλαμόντε, ο Τσιρού ρίχτηκαν 

στις μανούβρες. Ο Νατζαρένο σύρθηκε κατά μήκος ενός καταρτιού. Στα γρήγορα 

μαϊνάρισαν τα πανιά· απόμειναν οι δύο φλόκοι. Και το τραμπάκουλο, παραπαίοντας 

από τη μια πάντα στην άλλη, άρχισε να τρέχει σα δαιμονισμένο πάνω στον αφρό των 

κυμάτων.  

 -Άγιε Ρόκο κου! Άγιε Ρόκο μου! – φώναζε με μεγαλύτερη ζέση ο Τζαλούκα, 

ερεθισμένος και από την αναταραχή τριγύρω, σκυμμένος στα τέσσερα, για να μην 

κατρακυλήσει. 

 Κάθε τόσο ένα κύμα πιο δυνατό σκέπαζε την πλώρη και το αλμυρό νερό 

διέτρεχε το κατάστρωμα από τη μια άκρη στην άλλη. 

 -Κατέβα κάτω! – φώναξε ο Φεράντε στον Τζαλούκα. 

 Ο Τζαλούκα κατέβηκε στο αμπάρι  Αισθανόταν μια ενοχλητική κάψα και μια 

ξηρότητα πυρετού σε όλο του το δέρμα και ο φόβος της αρρώστιας του ανακάτευε το 

στομάχι. Εκεί κάτω στο ημίφως τα σχήματα των πραγμάτων έπαιρναν περίεργες 

μορφές. Ακούγονταν τα βαθιά χτυπήματα των κυμάτων πάνω στα πλευρά του 

σκάφους και το τρίξιμο ολόκληρου του καραβιού.  

 Μισή ώρα μετά ο Τζαλούκα έκανε πάλι την εμφάνισή του στο κατάστρωμα, 

μισοπεθαμένος, λες και έβγαινε από τάφο. Προτιμούσε να μείνει έξω, να είναι 

εκτεθειμένος στα κύματα, να βλέπει τους ανθρώπους, να αναπνέει τον άνεμο. 

 Ο Φεράντε, όταν τον είδε έτσι χλωμό, τον ρώτησε έκπληκτος: 

 -Και τώρα τι έχεις; 

 Οι υπόλοιποι ναύτες, από τις θέσεις τους, άρχισαν να συζητούν για τα 

γιατρικά, δυνατά, σχεδόν φωναχτά, για ν’ ακούγονται μέσα στην αντάρα της 

καταιγίδας. Ζωήρευαν. Καθένας είχε και τη δική του μέθοδο. Μιλούσαν με τη 

σιγουριά γιατρού. Στη συζήτηση ξεχνούσαν τον κίνδυνο. Ο Μασατσέζε είχε δει, πριν 

δύο χρόνια, έναν πραγματικό γιατρό να χειρουργεί το πλευρό του Τζοβάνι 

Μαργκαντόνα, σε μια παρόμοια περίπτωση. Ο γιατρός έκοψε, κατόπιν έτριψε με 

κομμάτια ξύλο βουτηγμένα μέσα σ’ ένα υγρό που άχνιζε κι έτσι έκαψε την πληγή. 

Σήκωσε με κάτι που έμοιαζε με κουτάλι την καμένη σάρκα που ήταν σαν το κατακάθι 

του καφέ και ο Μαργκαντόνα σώθηκε.  

 Ο Μασατσέζε επαναλάμβανε, σχεδόν συνεπαρμένος, σαν άγριος χειρουργός: 

 -Θέλει κόψιμο! Θέλει κόψιμο! 

 Και έκανε προς τον άρρωστο τη χειρονομία του κοψίματος. 

 Ο Τσιρού ήταν της ίδιας γνώμης με το Μασατσέζε. Οι δύο Ταλαμόντε 

συμφωνούσαν κι εκείνοι. Ο Φεράντε Λα Σέλβι κουνούσε το κεφάλι. 

 Τότε ο Τσιρού έκανα στο Τζαλούκα την πρόταση. Ο Τζαλούκα αρνήθηκε. 

 Ο Τσιρού, μ’ ένα άγριο ξέσπασμα που δεν μπόρεσε να συγκρατήσει, φώναξε: 

 -Πέθανε τότε! 

 Ο Τζαλούκα χλόμιασε περισσότερο και κοίταξε το σύντροφο με γουρλωμένα 

τα μάτια, γεμάτα τρόμο. 



60 

 

 Έπεφτε η νύχτα. Η θάλασσα μες στο σκοτάδι έμοιαζε να λυσσομανά με 

μεγαλύτερη δύναμη. Τα κύματα γυάλιζαν περνώντας κάτω από το φως που έριχνε το 

φανάρι της πλώρης. Η ξηρά ήταν μακριά. Οι ναυτικοί κρατιόντουσαν από μία τριχιά, 

για ν’ αντισταθούν στα μεγάλα κύματα. Ο Φεράντε κρατούσε το πηδάλιο, 

φωνάζοντας πότε πότε μες στην καταιγίδα: 

 -Κατέβα κάτω, Τζαλού! 

 Ο Τζαλούκα, εξαιτίας μιας περίεργης απέχθειας να βρίσκεται μόνος δεν ήθελε 

να κατέβει, παρόλο που η πληγή τον ταλαιπωρούσε. Κι εκείνος κρατιόταν από την 

τριχιά, σφίγγοντας τα δόντια από τον πόνο. Όταν ερχόταν ένα κύμα, οι ναυτικοί 

χαμήλωναν το κεφάλι και φώναζαν όλοι μαζί, όπως όταν συνοδεύουν με τη φωνή μια 

κοινή προσπάθεια.  

 Βγήκε το φεγγάρι πίσω από ένα σύννεφο και απάλυνε κάπως το φόβο. Η 

θάλασσα όμως εξακολουθούσε να είναι φουρτουνιασμένη όλη τη νύχτα. 

 Το πρωί ο Τζαλούκα, χαμένος, είπε στους συντρόφους του: 

 -Κόψτε! 

 Οι σύντροφοι πρώτα συζήτησαν το θέμα σοβαρά, κάνοντας ένα είδος 

συμβουλίου για ν’ αποφασίσουν. Έπειτα παρατήρησαν το απόστημα που είχε το 

μέγεθος μιας γροθιάς. Όλα τα ανοίγματα που προηγουμένως του έδιναν την όψη μιας 

σφηκοφωλιάς ή ενός κόσκινου, τώρα σχημάτιζαν ένα και μοναδικό. 

 Είπε ο Μασατσέζε: 

 -Κουράγιο! Πάμε! 

 Εκείνος θα ήταν ο χειρουργός. Δοκίμασε πάνω στο νύχι την κόψη από τις 

λάμες. Τελικά διάλεξε το μαχαίρι του μεγάλου Ταλαμόντε, που είχε πρόσφατα 

ακονιστεί. Επανέλαβε: 

 -Κουράγιο! Πάμε! 

 Σχεδόν ένα ρίγος ανυπομονησίας διαπέρασε τον ίδιο και τους άλλους. 

 Ο άρρωστος έμοιαζε να πέφτει τώρα σε μιαν ακαθόριστη αποβλάκωση. Είχε 

τα μάτια καρφωμένα στο μαχαίρι, χωρίς να λέει τίποτα, με το στόμα μισάνοιχτο, με 

τα χέρια να κρέμονται στα πλευρά του, σαν ηλίθιος. 

 Ο Τσιρού τον έβαλε να καθίσει, του έβγαλε τον επίδεσμο, εκφράζοντας 

ενστικτωδώς την αηδία του με τους αντίστοιχους ήχους που έβγαιναν από τα χείλη 

του. Για μια στιγμή όλοι έσκυψαν πάνω από την πληγή, κοιτάζοντας σιωπηλοί. Ο 

Μασατσέζε είπε: 

 -Έτσι κι έτσι, - δείχνοντας με την αιχμή του μαχαιριού την κατεύθυνση των 

τομών. 

 Τότε ξαφνικά ο Τζαλούκα ξέσπασε σε αναφιλητά. Όλο του το κορμί 

τρανταζόταν από τους λυγμούς. 

 -Κουράγιο! Κουράγιο! – του επαναλάμβαναν οι ναυτικοί, πιάνοντάς τον από 

τα μπράτσα. 

 Ο Μασατσέζε άρχισε την επέμβαση. Στην πρώτη επαφή με τη λάμα, ο 

Τζαλούκα έβγαλε κραυγή, έπειτα, σφίγγοντας τα δόντια, μούγκριζε πνιχτά. 

 Ο Μασατσέζε έκοβε αργά, αλλά με σιγουριά, βγάζοντας έξω την άκρη της 

γλώσσας του, όπως το είχε συνήθειο όταν έκανε κάτι με προσοχή. Καθώς το 

τραμπάκουλο λικνιζόταν η τομή ήταν άνιση· το μαχαίρι μια έμπαινε πιο βαθιά, μια 

λιγότερο βαθιά. Ένα ταρακούνημα από τη θάλασσα έκανε τη λάμα να βυθιστεί μέχρι 

τους υγιείς ιστούς. Ο Τζαλούκα έβγαλε μια δεύτερη κραυγή και χτυπιόταν μες στα 

αίματα σαν ζώο στα χέρια του χασάπη. 

 Δεν ήθελε πια να υποταχτεί. 

 -Όχι, όχι, όχι! 



61 

 

 -Έλα δω! Έλα δω! – του φώναζε ο Μασατσέζε παίρνοντάς τον από πίσω, γιατί 

ήθελε να συνεχίσει το έργο του, φοβούμενος ότι θα ήταν πιο επικίνδυνο, εάν η τομή 

έμενε στη μέση. 

 Η θάλασσα, ακόμη φουρτουνιασμένη, βούιζε τριγύρω χωρίς τελειωμό. 

Σύννεφα σε σχήμα σίφουνα ανέβαιναν από τον ορίζοντα και αγκάλιαζαν το ουρανό 

που ήταν έρημος από πουλιά. Τώρα, στο μέσο αυτής της αντάρας, κάτω από εκείνο 

το φως μία παράξενη διέγερση κατέλαβε εκείνους τους άντρες. Άθελά τους, 

παλεύοντας με τον τραυματία για να τον ακινητοποιήσουν, θύμωναν: 

 -Έλα εδώ!   

 Ο Μασατσέζε έκανε άλλε τέσσερις ή πέντε τομές, γρήγορα, στην τύχη. Από 

τα ανοίγματα έτρεχε αίμα ανάμεικτο με ένα ασπριδερό υλικό. Όλοι είχαν λερωθεί 

από τα αίματα, εκτός από το Νατζαρένο, που ήταν στην πλώρη και έτρεμε 

κατάπληκτος μπροστά στο φρικαλέο θέαμα. 

 Ο Φεράντε Λα Σέλβι, που έβλεπε να διατρέχει κίνδυνο το πλεούμενο, έδωσε 

μια διαταγή φωνάζοντας δυνατά: 

 -Μόλα τις σκότες! Όρτσα το τιμόνι! 

 Οι δύο Ταλαμόντε, ο Μασατσέζε και ο Τσιρού έκαναν τις μανούβρες. Το 

τραμπάκουλο άρχισε πάλι να τρέχει σκαμπανεβάζοντας. Μακριά διακρινόταν η Λίσα. 

Το φως του ήλιου, γλιστρώντας ανάμεσα από τα σύννεφα,  σχημάτιζε μακριές ζώνες 

πάνω στα νερά, που άλλαζε το σχήμα τους ανάλογα με τα ουράνια φαινόμενα. 

 Ο Φεράντε έμεινε στο τιμόνι. Οι άλλοι ναυτικοί επέστρεψαν στο Τζανλούκα. 

Έπρεπε να καθαρίσουν τα ανοίγματα των τομών, να τα καυτηριάσουν, να βάλουν τα 

σφιλάτσα. 

 Τώρα ο τραυματίας βρισκόταν σε βαθιά κατάπτωση. Έμοιαζε να μην 

καταλαβαίνει πια τίποτα. Κοίταζε τους συντρόφους με σβησμένα μάτια, θολά, σαν κι 

εκείνα των ετοιμοθάνατων ζώων. Επαναλάμβανε κατά διαλείμματα, σα να 

μονολογούσε: 

 -Πεθαίνω! Πεθαίνω! 

 Ο Τσιρού προσπαθούσε να καθαρίσει την πληγή με λίγο ακατέργαστο στουπί, 

αλλά το χέρι του ήταν άγριο και την ερέθιζε. Ο Μασατσέζε, θέλοντας ν’ ακολουθήσει 

μέχρι το τέλος το παράδειγμα του χειρουργού του Μαρκαντόνα, έξυνε με προσοχή 

μερικά κομμάτια ελατόξυλο. Οι δύο Ταλαμόντε ασχολιόντουσαν με το κατράμι, αφού 

το βρασμένο κατράμι είχε επιλεγεί για να καυτηριάσει την πληγή. Ήταν όμως 

αδύνατο ν’ ανάψουν φωτιά πάνω στο κατάστρωμα που κάθε τόσο πλημμύριζε. Οι δύο 

Τελαμόντε κατέβηκαν στο αμπάρι. 

 Ο Μεσατσέζε φώναξε στον Τσιρού: 

 -Πλύνε με θαλασσινό νερό! 

 Ο Τσιρού ακολούθησε τη συμβουλή. Ο Τζαλούκα υπέκυπτε σε όλα μ’ ένα 

συνεχές παράπονο, χτυπώντας τα δόντια. Ο λαιμός του πρήστηκε κι έγινε τεράστιος, 

κατακόκκινος, σε μερικά σημεία σχεδόν μπλάβος. Γύρω από τις τομές είχαν αρχίσει 

να κάνουν την εμφάνισή τους κάτι σκουρόχρωμες κηλίδες. Ο άρρωστος 

δυσκολευόταν ν’ αναπνεύσει και να καταπιεί και τον βασάνιζε η δίψα. 

 -Κάνε προσευχή στον άγιο Ρόκο – του είπε ο Μασατσέζε, που τέλειωσε με το 

ξύσιμο του ξύλου και περίμενε τώρα το κατράμι. 

 Σπρωγμένο από τον άνεμο το τραμπάκουλο λοξοδρομούσε προς το 

Σεμπένικο, χάνοντας την οπτική επαφή με το νησί. Αλλά, παρόλο που τα κύματα 

ήταν ακόμη μεγάλα, η καταιγίδα έδειχνε να υποχωρεί. Ο ήλιος ήταν καταμεσής του 

ουρανού, ανάμεσα σε σύννεφα στο χρώμα της σκουριάς. 

 Οι δύο Ταλαμόντε ήρθαν μ’ ένα πήλινο βάζο γεμάτο με αχνιστό κατράμι. 



62 

 

 Ο Τζαλούκα γονάτισε για να επαναλάβει το τάμα. Όλοι σταυροκοπήθηκαν. 

 -Άγιε μου Ρόκο, σώσε με! Σου τάζω ένα ασημένιο καντήλι και λάδι για όλο το 

χρόνο και τριάντα λίβρες κερί. Άγιε μου Ρόκο, σώσε με εσύ! Έχω γυναίκα και 

παιδιά… Λυπήσου με! Έλεος, άγιε μου Ρόκο! 

 Ο Τζαλούκα είχε σταυρωμένα τα χέρια και μιλούσε με μια φωνή που δεν 

έμοιαζε πλέον δικιά του. Έπειτα ξανακάθισε λέγοντας απλά στο Μασατσέζε: 

 -Εμπρός. 

 Ο Μασατσέζε τύλιξε γύρω από τα κομμάτια από ξύλο λίγο στουπί και κάθε 

φορά βουτούσε ένα από αυτά μες στο βραστό κατράμι, το έβγαζε και μ’ αυτό έτριβε 

την πληγή. Για να είναι πιο αποτελεσματικός και σε βάθος ο καυτηριασμός, έριχνε 

και υγρό μέσα στα τραύματα. Ο Τζαλούκα δεν παραπονέθηκε ούτε μια φορά. Οι 

άλλοι ανατρίχιαζαν μπροστά σ’ αυτό το βασανιστήριο. 

 Ο Φεράντε Λα Σέλβι είπε από τη θέση του, κουνώντας το κεφάλι: 

 -Τον ξεκάνατε! 

 Οι άλλοι κατέβασαν στο αμπάρι το μισοπεθαμένο Τζαλούκα και τον 

απίθωσαν πάνω σ’ ένα ράντζο. Ο Νατζαρένο έμεινε να φυλάει τον άρρωστο. Από 

πάνω ακούγονταν οι λαρυγγισμοί του Φεράντε, που έδινε διαταγές για τις μανούβρες, 

και τα τρεχαλητά των ναυτικών. Η Αγία Τριάδα βιράριζε τρίζοντας. Ξαφνικά ο 

Νατζαρένο αντιλήφθηκε ένα ρήγμα που έμπαζε νερό. Φώναξε. Οι ναυτικοί 

κατέβηκαν με φασαρία. Φώναζαν όλοι μαζί, προσπαθούσαν στα γρήγορα να γίνει η 

επισκευή. Κόντευαν να βουλιάξουν. 

 Ο Τζαλούκα, αν και τον είχαν εγκαταλείψει οι δυνάμεις και το ψυχικό σθένος, 

ανασηκώθηκε στο ράντζο, νομίζοντας πως το πλεούμενο βούλιαζε, και ρίχτηκε 

απελπισμένος επάνω σ’ έναν από τους Ταλαμόντε. Ικέτευε σα γυναικούλα: 

 -Μη μ’ αφήνετε! Μη μ’ αφήνετε! 

 Τον ηρέμησαν και τον ξάπλωσαν πάλι. Τώρα φοβόταν, τραύλιζε ακατανόητες 

λέξεις, έκλαιγε, δεν ήθελε να πεθάνει. Η φλεγμονή απλωνόταν και κάλυπτε όλο το 

λαιμό του και τον αυχένα, επεκτεινόταν σιγά σιγά και στο κορμί και το πρήξιμο 

γινόταν όλο και πιο απαίσιο. Ο Τζαλούκα ένιωθε να πνίγεται. Άνοιγε κάθε τόσο το 

στόμα γι ν’ αναπνεύσει. 

 -Ανεβάστε με απάνω! Εδώ μου λείπει ο αέρας· εδώ κάτω θα πεθάνω… 

 Ο Φεράντε ξαναφώναξε τους άντρες στο κατάστρωμα. Το τραμπάκουλο 

πηγαίνοντας τώρα ζιγκ-ζαγκ κόντρα στον άνεμο προσπαθούσε να βρει την πορεία 

του. Η μανούβρα ήταν περίπλοκη. Ο Φεράντε παρακολουθούσε τον άνεμο και έδινε 

την κατάλληλη διαταγή κουμαντάροντας πάντα το τιμόνι. Όσο πλησίαζε το βράδυ τα 

κύματα κόπαζαν. 

 Ύστερα από κάμποση ώρα ο Νατζαρένο ανέβηκε επάνω σαστισμένος, 

φωνάζοντας: 

 -Ο Τζαλούκα πεθαίνει! Ο Τζαλούκα πεθαίνει! 

 Οι ναυτικοί έτρεξαν και βρήκαν το σύντροφό τους ήδη νεκρό, επάνω στο 

ράντζο, σε μια στάση ασυνήθιστη, με τα μάτια ανοιχτά, με το πρόσωπο πρησμένο, 

σαν στραγγαλισμένος. 

 Ο Τελαμόντε ο μεγαλύτερος είπε: 

 -Και τώρα; 

 Οι άλλοι σώπαιναν, τα είχαν κάπως χαμένα μπροστά στο πτώμα. 

 Ξανανέβηκαν στο κατάστρωμα σιωπηλοί. Ο Ταλαμόντε επαναλάμβανε: 

 -Και τώρα; 



63 

 

 Η μέρα έφευγε σιγά σιγά πάνω από τα νερά. Στην ατμόσφαιρα απλωνόταν 

ηρεμία. Τα πανιά ήταν πάλι ξεφούσκωτα και το σκαρί έμεινε στο ίδιο μέρος χωρίς να 

προχωρά. Διακρινόταν το νησί Σόλτα. 

 Οι ναυτικοί, συγκεντρωμένοι στην πρύμνη, συζητούσαν το γεγονός. Μια 

έντονη ανησυχία είχε καταλάβει όλων τις ψυχές. Ο Μασατσέζε ήταν χλωμός και 

σκεφτικός. Παρατήρησε: 

 -Θα πουν ότι τον θανατώσαμε εμείς; Θα έχουμε μπελάδες; 

 Αυτός ο φόβος τυραννούσε το μυαλό εκείνων των δεισιδαιμόνων  και 

καχύποπτων ανθρώπων. Απάντησαν: 

 -Αυτή είναι η αλήθεια. 

 Ο Μεσατσέζε πίεζε: 

 -Λοιπόν; Τι κάνουμε; 

 Ο Ταλαμόντε ο μεγαλύτερος είπε απλά: 

 -Πέθανε; Ας τον πετάξουμε στη θάλασσα. Θα πούμε πως τον χάσαμε μες στη 

φουρτούνα… Θα τα καταφέρουμε, σίγουρα. 

 Οι άλλοι συμφώνησαν. Φώναξαν το Νατζαρένο. 

 -Ε, εσύ, τσιμουδιά! 

 Και του σφράγισαν το μυστικό με μια απειλητική χειρονομία. 

 Έπειτα κατέβηκαν για να πάρουν το πτώμα. Ήδη οι σάρκες του λαιμού είχαν 

αρχίσει να μυρίζουν άσχημα. Τα υγρά της διαπύησης έσταζαν με κάθε κίνηση. 

 Ο Μασατσέζε είπε: 

 -Να τον βάλουμε μέσα σ’ έναν σάκο. 

 Πήραν ένα σάκο, αλλά χωρούσε μόνο το μισό πτώμα. Δέσανε το σάκο στα 

γόνατα και τα πόδια έμειναν έξω. Κοίταζαν τριγύρω, από ένστικτο, εκτελώντας το 

έργο της εξαφάνισης του νεκρού. Δεν φαίνονταν πουθενά πανιά, η θάλασσα είχε έναν 

πλατύ και ήρεμο κυματισμό μετά την καταιγίδα. Το νησί της Σόλτα γαλάζιο έκανε 

την εμφάνισή του στο βάθος. 

 Ο Μασατσέζε είπε: 

 -Να βάλουμε και καμιά πέτρα. 

 Πήραν μια πέτρα από το έρμα και την έδεσαν στα πόδια του Τζαλούκα. 

 Ο Μασατσέζε είπε: 

 -Εμπρός! 

 Σήκωσαν το πτώμα πάνω από την κουπαστή και το άφησαν να γλιστρήσει στη 

θάλασσα. Το νερό έκλεισε γουργουρίζοντας. Το σώμα κατέβηκε στην αρχή με μία 

αργή, ταλαντευόμενη κίνηση, έπειτα εξαφανίστηκε. 

 Οι ναυτικοί επέστρεψαν στη πρύμνη και περίμεναν τον άνεμο. Κάπνιζαν, 

δίχως να μιλούν. Ο Μασατσέζε κάθε τόσο έκανε άθελά του μια κίνηση, όπως κάνουν 

καμιά φορά οι άνθρωποι που είναι απορροφημένοι.  

 Άρχισε να φυσά. Φούσκωσαν τα πανιά, αφού προηγουμένως τρεμόπαιξαν για 

μια στιγμή. Η Αγία Τριάδα έβαλε πλώρη για τη Σόλτα. Μετά δυο ώρες καλής ρότας 

πέρασε το στενό. 

 Το φεγγάρι φώτιζε τις ακτές. Η θάλασσα ήταν ήρεμη, σχεδόν σα λίμνη. Από 

το λιμάνι του Σπάλατο έβγαιναν δύο πλεούμενα και πλησίαζαν την Αγία Τριάδα. Το 

τσούρμο και των δύο τραγουδούσε.  

 Όταν άκουσε το τραγούδι ο Τσιρού είπε: 

 -Α! Είναι από την Πεσκάρα. 

 Βλέποντας τις φιγούρες και τους αριθμούς επάνω στα πανιά ο Φεράντε είπε: 

 -Είναι τα τραμπάκουλα του Ραϊμόντο Καλάρε. 

 Και φώναξε. 



64 

 

 Οι συμπατριώτες ναυτικοί απάντησαν με μεγάλο σαματά. Ένα από τα 

πλεούμενα ήταν γεμάτο με ξερά σύκα και το άλλο με γαϊδουράκια. 

 Καθώς το δεύτερο περνούσε σε απόσταση δέκα μέτρων από την Αγία Τριάδα, 

άρχισαν τα χαιρετίσματα. Μια φωνή ακούστηκε: 

 -Ε, Τζαλούκα! Πού είναι ο Τζαλούκα; 

 Ο Μασατσέζε απάντησε: 

 -Τον χάσαμε στη θάλασσα, μες στη φουρτούνα. Να το πείτε στη μάνα του. 

 Με έκπληξη άκουσαν το νέο εκείνοι που βρίσκονταν στο τραμπάκουλο με τα 

γαϊδουράκια και ακολούθησαν οι αποχαιρετισμοί. 

 -Αντίο! Αντίο! Καλή αντάμωση στην Πεσκάρα! Στην Πεσκάρα! 

 Και καθώς απομακρύνονταν τα τσούρμα ξανάρχισαν το τραγούδι κάτω από το 

φεγγάρι.  



65 

 

 
  

 

 

Λίγα λόγια για το συγγραφέα 

 
 Ο Γκαμπριέλε Ντ' Ανούντσιο (Gabrielle D' Annunzio) γεννήθηκε στην Πεσκάρα 

στις 12 Μαρτίου του 1863 και πέθανε στο Γκαρντόνε την 1η Μαρτίου του 1938. 

 Κάνει πολύ νωρίς την εμφάνισή του στα ιταλικά γράμματα. Σε ηλικία μόλις 

δεκαέξι ετών εκδίδει την πρώτη ποιητική του συλλογή με τίτλο Primo vere, φανερά 

επηρεασμένος από το μεγάλο Ιταλό ποιητή της εποχής Τζοζουέ Καρντούτσι (Giosuè 

Carduci). Πληθωρικός συγγραφέας, θα συνεχίσει ακατάπαυστα τη λογοτεχνική του 

δραστηριότητα μέχρι το τέλος της ζωής του, αφήνοντας πίσω του ένα τεράστιο έργο από 

ποιητικές συλλογές, διηγήματα, μυθιστορήματα και θεατρικά έργα. 

 Με την πολυτάραχη ζωή του, τους θυελλώδεις έρωτές του, αλλά και το 

αναμφισβήτητο ταλέντο του καταφέρνει να βρίσκεται πάντα στην επικαιρότητα και να 

πρωταγωνιστεί (μαζί με άλλα σπουδαία ονόματα) στην ιταλική λογοτεχνική σκηνή των 

αρχών του 20ου αιώνα. Επιζητεί τη δόξα και το μεγαλείο με κάθε τρόπο. Μαθητής του 

γυμνασίου ακόμη, την ώρα που κάνουν την εμφάνισή τους τα πρώτα του ποιήματα, 

γράφει στον πατέρα του: “Μου αρέσει ο έπαινος, επειδή ξέρω ότι χαίρεστε με τους 

επαίνους μου· μου αρέσει η δόξα, επειδή ξέρω την αγαλλίαση που θα νιώσετε όταν 

μάθετε πως δοξάστηκε το όνομά μου”. Πολύ εύστοχα, κατά τη γνώμη μας, ο Κώστας 

Ουράνης παρατηρεί “Ό, τι αγάπησε πιο σταθερά στη ζωή του ήταν αυτή (η Δόξα). Δεν 

άφησε να έλθει μόνη της σ' αυτόν. Έτρεξε πίσω της, τη ζήτησε με διάφορους τρόπους – 

και όλοι οι τρόποι ήταν καλοί γι' αυτόν. Δεκαεννιά χρονών ήξερε τόσο καλά να την 

κυνηγάει, ώστε όλη η Ρώμη μιλούσε γι' αυτόν. Αλλά ο Ντ' Ανούντσιο, και τότε και 

αργότερα ακόμα, έκανε μια παράδοξη σύγχυση· έπαιρνε για δόξα τη φήμη...”. 

 Η φήμη του φτάνει στο ζενίθ κατά την περίοδο του φασισμού, όταν ο βασιλιάς 

της Ιταλίας, με προτροπή του Μουσολίνι, τον ανακήρυξε Πρίγκιπα του Μοντενεβόζο. Ο 

ίδιος ο δικτάτορας δίνει εντολή να δημοσιευτούν τα Άπαντά του, την έκδοση των 

οποίων επιμελείται ο ίδιος ο Ντ' Ανούντσιο, και του παρέχει για μόνιμη διαμονή την 

πολυτελή βίλα τού Καρνιάκο, στις όχθες της λίμνης Γκάρντα. 



66 

 

 Πίσω από την πολυκύμαντη ζωή του και τις πνευματικές και καλλιτεχνικές του 

ανησυχίες  και αναζητήσεις, όπως εκφράζονται στο έργο του, υπάρχει το 

ιδεολογικοπολιτικό φόντο που κυριαρχούσε σε μια μεγάλη μερίδα των διανοουμένων 

της εποχής του, μια εποχή που τη χαρακτηρίζει μια έντονη κοινωνική κινητικότητα με 

την ένταση και επέκταση της εκβιομηχάνισης, την άνοδο στο προσκήνιο της εργατικής 

τάξης και των συνακόλουθων κοινωνικών αγώνων. Διανοούμενοι σαν τον Ντ' 

Ανούντσιο νιώθουν μιαν έντονη απέχθεια για το θετικισμό και τη τεχνολογική εξέλιξη, 

σε αντίθεση με το σύγχρονό τους κίνημα του ιταλογενούς φουτουρισμού, καθώς και για 

την αστική δημοκρατία. Στη θέση τους αντιπαραθέτουν την Ομορφιά, την Τέχνη, την 

Έκφραση, αντικείμενα ενασχόλησης των εστέτ καλλιτεχνών. Περιφρονούν και 

φοβούνται συνάμα τις μάζες, που διεκδικούν τώρα πρωταγωνιστικό ρόλο στο ιστορικό 

γίγνεσθαι, και ανάγουν ως ύψιστο ιδανικό τον νιτσεϊκό Υπεράνθρωπο. 

 Με εκφραστικά μέσα που τα χαρακτηρίζουν το πλούσιο και συχνά εξεζητημένο 

λεξιλόγιο και οι περίτεχνες και κομψές εκφράσεις κατορθώνει ο Ντ' Ανούντσιο να 

δημιουργεί στα έργα του  παραμυθένιες ατμόσφαιρες και συναισθηματικά έντονα 

φορτισμένες καταστάσεις, όπως στις νουβέλες που παρουσιάζουμε εδώ. Οι νουβέλες της 

Πεσκάρας δημοσιεύονται αρχικά σε διάφορες συλλογές  και το 1902 συγκεντρώνονται 

τελικά, σε έναν τόμο με τίτλο Le novelle della Pescara. Είναι επηρεασμένες από το 

βερισμό και μερικές μάλιστα από αυτές ο Ντ' Ανούντσιο τις εμπνεύστηκε από έργα 

άλλων συγγραφέων (Μοπασάν, Βέργκα, Βοκάκιος κ.α.). Φέρνουν όλες, ωστόσο, τη 

σφραγίδα του δημιουργού τους με τα έντονα πάθη που περιγράφουν και την 

περιφρόνηση που δείχνουν προς τις κυριαρχούμενες από τα ένστικτα  μάζες. 

 Ο καλύτερος Ντ' Ανούντσιο, πιστεύουμε, βρίσκεται στα ποιητικά του έργα. Είναι 

κατά βάση ένας λυρικός ποιητής, αισθαντικός, με μία ευαισθησία ικανή ν' ανιχνεύει 

λεπτές καταστάσεις και αισθήματα και να τις μετατρέπει με τη δύναμη του λόγου σε 

μαγικές εικόνες. 

 Τα σημαντικότερα έργα του είναι τα ακόλουθα: 

 

Α' Ποίηση. 

Primo vere (1879-1880), Canto novo (1882), Intermezzo di rime (1884), Elegie 

romane (1892), Laudi del cielo del mare della terra e degli eroi (1903-1918). 

B΄ Πεζά. 

Il piacere (1889), Giovanni Episcopo (1892), L' Innocente (1892), Trionfo della morte 

(1894), Le novelle della Pescara (1902), Forse che sì forse che no (1910), Notturno 

(1921), Libro segreto (1935). 

 

Γ΄ Θέατρο. 

Figlia di Iorio (1904), Parisima (1912) 

 

 Το 2000 μεταφράσαμε για λογαριασμό των εκδόσεων “Περίπλους” τρεις από 

τις νουβέλες της Πεσκάρας: Ο θάνατος του δούκα της Οφένα, Οι ειδωλολάτρες, Ο 

περατάρης. Στην παρούσα έκδοση οι εν λόγω μεταφράσεις είναι αναθεωρημένες και, 

θέλουμε να πιστεύουμε, βελτιωμένες.  

 

 

Χρίστος Αλεξανδρίδης   

   

     

         


