












































 

 

 

 

 

 



 

 

 

 

 

Η Έλενα Τσάλτα ζει και μεγάλωσε στην Καλλιθέα. 

Πάντα της άρεσε να διαβάζει αλλά ποτέ δεν είχε σκεφτεί να γράψει. 

Παρακολούθησε σεμινάρια δημιουργικής γραφής με τον Δημήτρη Τανούδη και 

από τότε άφησε λίγο στην άκρη το διάβασμα για να πιάσει το μολύβι. 

Η αρχή έγινε με 18 μικρο-διηγήματα. 

Η συνέχεια με άλλα 22. 

Και μετά ήρθαν κι άλλα 17. 

 

 



 

 

 

 

 

 

 

 

 

 

ΤΑ ΜΙΚΡΟΔΙΗΓΗΜΑΤΑ ‘’ ΜΑΓΙΚΟ ΚΟΥΤΙ’’  ΤΗΣ ΕΛΕΝΑΣ ΤΣΑΛΤΑ 

 

ΔΙΑΝΕΜΕΤΑΙ ΕΛΕΥΘΕΡΑ ΣΤΟ ΔΙΑΔΙΚΤΥΟ 

 

ΣΕ ΜΟΡΦΗ ΨΗΦΙΑΚΟΥ ΒΙΒΛΙΟΥ 

 

 

 

 

 

 

 

 

 

 

 

 



 

 

 

 

 

 

 

Η ΚΑΡΔΙΑ ΜΟΥ 

 

Δεν περνάει μέρα που να μην σκέφτεται το πρωινό που γνώρισε την καρδιά 

της. Είχε μόλις ξυπνήσει και τη βρήκε να κάθεται σε μια καρέκλα δίπλα της. 

Ήταν σαν λούτρινη, σαν να την είχε ακουμπήσει κάποιος εκεί, σαν να 

περίμενε κάτι από εκείνη. 

Είχε έντονο κόκκινο χρώμα, αναμενόμενο και ήταν γεμάτη με συρτάρια 

κλειδωμένα. Μια αρμαθιά με κλειδιά κρεμόταν από την πλάτη της καρέκλας. 

Λες και συνέχιζε κάποιο όνειρο, σηκώθηκε και άρχισε να ξεκλειδώνει ένα ένα 

τα συρτάρια, ένιωθε πως όλα ήταν απόλυτα φυσιολογικά. 

Άνοιξε το πρώτο και βρήκε κουρνιασμένα όλα τα μυστικά που κρατούσε 

μικρή. Ήταν ακόμη δικά της και ασφαλή. Αισθάνθηκε ανακούφιση, τα χάιδεψε 

όπως μια κλώσα τα μικρά της και άνοιξε το επόμενο. 

Εκεί βρήκε τις σκέψεις της, τα συμπεράσματά της, τις απορίες της, ότι 

περνούσε από το μυαλό και δεν έφτανε στο στόμα. Έτσι έμαθε πως 

κατέληγαν στην καρδιά. Φύλαξε και αυτή την τελευταία σκέψη εκεί μέσα και 

έκλεισε απαλά το συρτάρι, μην αναστατώσει τον ειρμό τους. 

Επόμενο. Ότι γνώριζε και δεν αφορούσε εκείνη. Ότι της είχαν εμπιστευθεί οι 

φίλες της, άνθρωποι περαστικοί από τη ζωή της, πράγματα που είχε κατά 

λάθος δει. Σαν να κοιτούσε μέσα από μία κλειδαρότρυπα ενός ξένου σπιτιού. 

Ή μήπως κοίταζε; Ξανακλείδωσε βιαστικά. 

Άνοιξε κι άλλο, κι άλλο, κι άλλο. Ελπίδες, φόβοι, στιγμές, ήταν όλα εκεί. Μα τα 

συρτάρια ήταν πολλά και τα κλειδιά λιγότερα. Και τώρα; Πώς θα άνοιγε τα 

υπόλοιπα; Και η καρδιά της μίλησε. 

- Τώρα δε μπορείς να κάνεις τίποτα. Μπορεί να είμαι δικιά σου αλλά δε 

σου ανήκουν όλα τα συρτάρια. Έχουν και άλλοι κλειδιά. Κάποιοι θα τα 

χρησιμοποιήσουν επειδή εσύ θα τους αφήσεις. Κάποιο όχι, ίσως δε θα 



θες εσύ, ίσως εκείνοι. Το μόνο σίγουρο είναι ότι πάντα θα έχω χώρο 

για ότι θέλεις να φυλάξεις. 

Και αυτό την καθησύχασε. Έδωσε μια μεγάλη αγκαλιά στην καρδιά της, 

υποσχέθηκε πως θα τη φροντίζει και ξαναέπεσε στο κρεβάτι να συνεχίσει 

τα όνειρά της. 

 

 

Η ΠΑΡΑΣΤΑΣΗ ΤΗΣ ΚΟΥΡΤΙΝΑΣ 

 

 

Καθόταν ξαπλωμένη στο δωμάτιό της και κοίταζε προς το παράθυρο, όχι κάτι 

συγκεκριμένο. Η κουρτίνα κουνιόταν από το αεράκι, χόρευε, κάποιες φορές 

έμενε ακίνητη, κάποιες σηκωνόταν όσο πιο ψηλά μπορούσε. 

Άρχισε να την παρατηρεί, νόμιζε πως κάτι της έλεγε. Να, τώρα έτσι όπως 

έκανε, της θύμιζε την κίνηση που κάνουμε με τα δάχτυλα όταν είμαστε 

ανυπόμονοι. Βαριόταν η κουρτίνα. 

Μετά χάιδευε ανάλαφρα τον τοίχο, απαλά τον ακουμπούσε, ίσως και να τον 

φιλούσε. 

Ξαφνικά φύσηξε τόσο δυνατά, σαν το περιβόητο φόρεμα έκανε της Μέριλιν 

Μονρόε, σαν πλήθος φιλάθλων σε κερκίδα. 

Ύστερα τίποτα, μετά τη φουρτούνα η νηνεμία, ούτε ένα κυματάκι. Να 

σταμάτησε ο αέρας; 

Όχι, παιχνίδια της έκανε η κουρτίνα και της έπαιξε ένα όμορφο σκοπό, 

μεταμορφώθηκε σε πλήκτρα από πιάνο. 

Χαμογέλασε με τις σκέψεις της και χειροκρότησε. 

Σαν ανταμοιβή έλαβε κάτι ψηλά πηδηματάκια, σαν αυτά που κάνουν τα παιδιά 

όταν χαίρονται. Και όπως φέρονται εκείνα που τη μια στιγμή είναι δραστήρια 

και την άλλη ηρεμούνε, έτσι έκανε και αυτή και σταμάτησε μία και καλή, δεν 

ξανασηκώθηκε. 

Σηκώθηκε κι έκλεισε το παράθυρο, η κουρτίνα ήθελε να ξεκουραστεί. 

Η παράσταση τελείωσε. 

 



 

 

 

 

 

Η ΣΥΝΤΑΓΗ 

 

Ήταν από τις καλύτερες μαγείρισσες που είχαν περάσει ποτέ από τη γειτονιά. 

Δεν ήταν από αυτές που καταλάβαιναν τη σωστή ποσότητα με το μάτι, όχι, 

αυτή ήταν της νέας γενιάς, της συνταγής κατά γράμμα. Μέτρημα 

θερμοκρασίας, γραμμάριου, λίτρου. Τόσα φλιτζάνια αλεύρι, τόσες κουταλιές 

μαγιά. Δεν παρέκκλινε στο ελάχιστο και αυτό ήταν που  την αντάμοιβε με το 

καλύτερο αποτέλεσμα. 

Από μαγειρική καλά τα πήγαινε, από ζωή καθόλου. Δεν ήξερε πώς να 

συμπεριφερθεί, πώς να κάνει φίλες, να βρει μια συντροφιά. Φυσικά και την 

ένοιαζε και τη στεναχωρούσε η κατάσταση αυτή. Ήταν φορές που την 

έβρισκες κλαμένη πάνω από μια κατσαρόλα. Τη μοναξιά της σκεφτόταν και 

εκείνη την ημέρα και όπως ετοίμαζε τα υλικά για μια μακαρονάδα, της ήρθε η 

ιδέα. Για όλα υπάρχει συνταγή, οι σωστές οδηγίες, οι αναλογίες. Κάπου θα 

υπήρχε και μία για να φτιάχνει φιλία και δεσμό. Έπρεπε να τη βρει. 

Άφησε τα φαγητά στην άκρη και έπιασε να ψάχνει τα βιβλία. Πώς να κάνετε 

τόνα, πώς να κάνετε τα’ άλλο, πουθενά δεν έβρισκε αυτό που ήθελε. Πήγε και 

στη βιβλιοθήκη να ρωτήσει μήπως μπορούσαν να βοηθήσουν. 

Προσπάθησαν, αναζήτησαν όλα τα αρχεία, πιάσαν και κουβέντα και της είπαν 

τη γνώμη τους. 

 Τα κατέγραφε όλα σε ένα σημειωματάριο. Χρειάζεται κατανόηση, 

συμβιβασμός, κάποιες φορές ανοχή. Ένας βιβλιοθηκάριος της είπε να έχει και 

αυτιά ανοιχτά, πάντα να ακούει και να δίνει σημασία σε ότι της λέει ο άλλος. 

Παράλληλα έκανε έρευνα στο ίντερνετ. Μπήκε σε ομάδες που έκαναν σχετικές 

συζητήσεις, πήρε μερικά στοιχεία και έδωσε άλλα που δεν ανέφεραν αλλά τα 

είχε γραμμένα στο σημειωματάριο. 

Την είδε μια μέρα ο ψιλικατζής στη γειτονιά που το κρατούσε, από περιέργεια 

τη ρώτησε τι γράφει εκεί και το κοιτά με τόσο ενδιαφέρον. Του είπε, όχι τόσο 

επειδή της το ζήτησε, αλλά λόγω της δουλειάς του με τόσο κόσο μίλαγε, κάτι 

μπορεί να είχε ακούσει. Αυτό το κάτι το πρότεινε εκείνος να το προσθέσει, 



πήρε τηλέφωνο και τη γυναίκα του που ξέρει καλύτερα από αυτά, μπήκε στη 

συζήτηση και μια πελάτισσα. 

Χρόνο βέβαια να μαγειρεύει όλη μέρα όπως έκανε, δεν είχε. Έκανε κάτι 

εύκολο για το μεσημέρι και την έπαιρναν οι δρόμοι για να μάθει τη συνταγή. 

Είχε φτιάξει και πρόγραμμα, τα πρωινά την έβγαζε στη βιβλιοθήκη παρέα με 

προσωπικό και αναγνώστες, απόγευμα στον υπολογιστή, το βράδυ με την 

καρεκλίτσα της στο ψιλικατζίδικο με τη γειτονιά. Όλοι είχαν κάτι να πουν. 

 

Πέρασαν πολλές μέρες έτσι, όλο το καλοκαίρι. Κοίταζε τα δεκάδες υλικά που 

είχε μαζέψει και η συνταγή της φάνταζε ατελείωτη. Και έτσι ξαφνικά, όπως της 

είχε έρθει η ιδέα για να τη βρει, συνειδητοποίησε πως πέτυχε το σκοπό της. 

Πριν ξεκινήσει όλη αυτή την ιστορία, δεν έβγαινε έξω, δε χτυπούσε το 

τηλέφωνό της. Να’ την τώρα που δεν προλάβαινε να γνωρίζει και να μιλά με 

κόσμο. Και το είπε σε όλους αυτό που ανακάλυψε και το γιορτάσανε. 

Έβαλε τίτλο στο σημειωματάριο και το εκδόσαν για βιβλίο. Γνώρισε κι έναν 

συμπαθητικό κύριο στην παρουσίαση που ήθελε πολύ να του μάθει τη 

συνταγή.  

 

 

 

 

 

 

 

 

 

 

 

 

 

 



 

 

 

 

 

 

 

 

 

ΚΑΚΟΣ 

 

Δε λογάριαζε ποτέ και πολλά. Μέθυσος από νεαρή ηλικία, τσαμπουκαλής και 

με ένα στόμα σκέτο οχετό. 

Οι παρέες του μία από τα ίδια. Τους περισσότερους τους είχε γνωρίσει στο 

λιμάνι, καταλήγανε κάθε βράδυ σε κάτι καταγώγια της περιοχής. Ο ένας 

χειρότερος από τον άλλο, ο ένας έκλεβε τον άλλο. Οι βρισιές έπεφταν βροχή, 

μαζί με τα γέλια, οι καρπαζιές μαζί με τις σταυρωτές αγκαλιές. 

Κι όποτε βρισκόταν κανένα εικοσάρικο, κέρναγε ποτό κοπέλες και τα βρίσκαν 

μετά στο κρεβάτι τους. Η συμπεριφορά του δεν άλλαζε εκεί, του μίλαγαν το 

ίδιο άσχημα ή του καταλόγιζαν ακόμα περισσότερα. Σε δυο από αυτές τις 

συντροφιές είχε φυτέψει και τον σπόρο του αλλά δε νοιάστηκε ποτέ και πολύ. 

Τα έβρισκε στη γειτονιά τα αγοράκια , τα φώναζε με κάτι βρωμόλογα που τα 

θεωρούσε χαιδευτικά, απαντούσαν αυτά με το ίδιο νόμισμα. Καμιά φορά τον 

έφτυναν κιόλας κι αυτός ήταν πολύ ευτυχισμένος με τη διαγωγή τους. 

Δεν τον έβρισκες πουθενά. Τον κατηγορούσαν για κλέφτη, τραμπούκο, 

καυγατζή, εκμεταλλευτή κι αυτουνού ούτε που ίδρωνε τ’ αυτί του. Δεν έδινε 

δεκάρα και το έδειχνε.  

Ένα μεσημέρι που δεν είχε πώς να περάσει την ώρα του, βασάνιζε ένα γατάκι 

που πεινούσε, είχε περάσει ξυλόκολλα σε κάτι γαύρους και το τυραννούσε. 

Μόνος του χαιρόταν με το θέαμα όταν ένιωσε πως τον κοιτούσαν. Και όντως, 

σε ένα παγκάκι πιο πέρα καθόταν ένα ζευγάρι με τα παιδί τους. Οι μεγάλοι 

είχαν βάλει κάτω ένα χαρτη κάποιου νησιού αλλά το παιδί τον κοιτούσε 

έντονα και βλοσυρά. Το κοίταγε κι αυτός και χασκογέλαγε περήφανα για τα 

κατορθώματά του. Τότε του λέει εκείνο δείχνοντάς τον με το δάχτυλο 



- Είσαι κακός. 

Δεν υπήρχε λέξη που να μην τον είχαν χαρακτηρίσει, δεν υπήρχε βρισιά, 

κλωτσιά, φτυσιά που να μην του είχαν ρίξει. Ποτέ κανένας δεν τον είχε 

αποκαλέσει απλώς κακό και λες και λύθηκε κάποιο ξόρκι, ξαφνικά ένιωσε 

άσχημα, δε μπορούσε ούτε να μιλήσει. Ίσως στο μυαλό του να είχε πάντα 

πως δεν έκανε κάτι που δεν έκαναν άλλοι, άλλωστε σε όλους φερόταν το ίδιο 

και την άλλη μέρα του ξαναμιλούσαν κανονικά.  

Αυτό το άγνωστο παιδί, τον έκανε να νιώσει τόσο τιποτένιος, όσο δε 

μπόρεσαν οι ίδιοι του οι γιοι και οι μανάδες τους. Κακός. Αυτός κακός. Ήταν 

σίγουρα πολλά, αλλά κακός; 

 

 

Πολύ βαριά λέξη, αχώνευτη, τόσο που δε μπόρεσε να την ξεπεράσει. Όχι ότι 

έγινε στα καλά καθούμενα αγγελούδι, αλλά από τότε δεν έβγαλε μιλια΄, 

σκυθρώπιασε. Σταμάτησε να ενοχλεί, καθόταν σε μια γωνιά και κατέβαζε τα 

ποτηράκια του. Κι όταν συναντούσε τα παιδιά του, είχε πλέον την τσίπα 

τουλάχιστον να σκύβει το κεφάλι. 

Ποτέ κανείς δεν έμαθε τι έπαθε και άλλαξε από τη μια μέρα στην άλλη. Δεν 

τον πίεσαν να μάθουν και πολύ, τους βόλευε ο νέος του εαυτός. 

 

 

 

 

 

 

 

 

 

 

 

 

 



 

 

 

 

 

 

 

ΚΙ ΑΝ ΜΕ ΡΩΤΑΣ ΠΟΙΑ ΕΙΜΑΙ 

 

Πώς να συστηθώ. Και πώς να σε κάνω να με καταλάβεις χωρίς να νομίσεις 

πως τα έχω χάσει. Θα προσπαθήσω να με χωρίσω σε όλα αυτά τα πρόσωπα 

που υπήρξα και νιώθω ότι είμαι. 

Σύμφωνα με την ταυτότητά μου είμαι η Χρύσα Κεφαλά και έχω σήμερα 

γενέθλια, κλείνω τα εβδομήντα δύο. Σύμφωνα με το ημερολόγιό μου, ο γιος 

μου το λέει εγκυκλοπαίδεια και θα μπορούσε να είναι, είμαι όντως η Χρύσα, 

αλλά πολλά ακόμα. 

Είμαι η Χρύσα, το κοριτσάκι του γιατρού στη γειτονιά, αυτό που όλη μέρα 

τραγουδούσε και χόρευε ανεμίζοντας τα μαλλιά του. Πέρασε καιρός  από τότε, 

μα είμαι ακόμα εκείνο το κοριτσάκι και πιο πολύ το κοριτσάκι του γιατρού. 

Είμαι η Χρύσα, εκείνη η κοπέλα που είχε κατασκηνώσει έξω από τη θεατρική 

σχολή μέχρι να πείσει τους γονείς της να τη γράψουν και έφτασε τις τέσσερις 

μέρες χωρίς φαγητό μέχρι να λιποθυμήσει. Ναι αυτή είμαι και τώρα, 

πεισματάρα, άμα το βάλω στο νου μου, ο κόσμος να χαλάσει, αυτό που θέλω 

θα γίνει. 

Είμαι η Χρύσα, η γυναίκα αυτή που ερωτευόταν στη στιγμή, που ζούσε με 

πάθος, ήταν παθιασμένη με τον ίδιο τον έρωτα. Γεύομαι ακόμα αυτήν τη 

ταραχή που κάνει το σώμα να ανατριχιάζει κι ας μεταφέρομαι πλέον μόνο 

νοερά σε εκείνες τις εποχές. Νιώθω ακριβώς όπως ένιωθα την κάθε φορά. 

Είμαι η Χρύσα, η μάνα έξι παιδιών μέχρι να γεννήσει το βιολογικό της παιδί 

και άλλων δύο μετά. Πέρασα τόσα μέχρι να καταφέρω να γεννήσω το γιο μου, 

αποβολές κι εκτρώσεις λόγω κούρασης, καριέρας και συνδυασμού και των 

δύο. Δάκρυ δεν έχυσα ποτέ για τη δυστυχία μου, μοίραζα την αγάπη μου στα 

πνευματικά μου παιδιά, την πολλαπλασίαζα και ανταμείφθηκα. Σίγουρα μάνα 

γεννήθηκα και μάνα θα πεθάνω. 



Είμαι η Χρύσα, η σύζυγος, η σύντροφος, η συγκάτοικος. Δεν κορόιδεψα ποτέ 

κανέναν, όταν ήμουν δοσμένη, ήμουν ολοκληρωτικά, όταν ήθελα να είμαι 

μόνη μου, ήμουν η Χρύσα του εαυτού μου. Ίσχυε τότε αυτό, ισχύει ακόμα. Ό  

τρίτος άντρας μου έχει δύο χρόνια που έφυγε από τη ζωή, παραμένω η 

σύζυγός του. 

Είμαι η Χρύσα λοιπόν. Όποτε με ρωτάνε, αυτό λέω. Όποτε αναρωτιέμαι, αυτό 

μου απαντάω. Γιατί ακόμα με ρωτάω και νιώθω πώς τελικά δε ξέρω; 

 

 

ΜΑΓΙΚΟ ΚΟΥΤΙ 

 

Το αγαπούσε πολύ αυτό το ραδιόφωνο. Το είχε κληρονομιά από τους γονείς 

του, πότε το αγόρασαν, από πότε το είχαν στο σπίτι, όυτε που ήξερε. 

Το μόνο σίγουρο ήταν πως δε μπορούσε χωρίς αυτό, ήταν ότι πιο σημαντικό 

και σταθερό υπήρχε στη ζωή του. Ξυπνούσε το πρωί, έστριβε προς τα δεξιά 

τον ξύλινο κύλινδρο για να ανοίξει και προσπαθούσε να βρει μια όμορφη 

μελωδία να ξεκινήσει η μέρα του. 

Σαν μικρό παιδί έκανε, παρακολουθούσε με ενθουσιασμό τη μεγάλη βελόνα 

να περνά από συχνότητα σε συχνότητα., δυνάμωνε λίγο την ένταση, έκλεινε 

τα μάτια του και απολάμβανε τη στιγμή. Ύστερα ήταν έτοιμος να δουλέψει, να 

μιλήσει, να σκεφτεί, να αισθανθεί. 

Ποτέ δεν άλλαξε αυτή τη συνήθειά του το απρόβλεπτο της ζωής. Βίωσε την 

εποχή της χούντας, μετά μια περίοδο που την χαρακτήρισαν χρυσή, πέρασε 

τη γραφική δεκαετία του ογδόντα, την τεχνολογία στο μεγαλείο της το 

ενενήντα. 

Η μουσική που άκουγε ήταν διαχρονική και κλασσική και σίγουρα γεννημένη 

τον καιρό που φτιάχτηκε το ίδιο το ραδιόφωνο. Αυτό το ξύλινο μαγικό κουτί 

που έβγαινε από μέσα του η αισιοδοξία, η ελπίδα, η ευτυχία. Αυτό το ιδιαίτερο 

αντικείμενο που δεν είχε πάνω του γρατζουνιά, ενώ εκείνος γκρίζαρε, έκανε 

ρυτίδες έκφρασης, έβγαλε πανάδες. 

Το ραδιόφωνο ήταν πάντα εκεί να του κρατά συντροφιά. Κι όταν παντρεύτηκε, 

όταν έκανε παιδί, όταν χώρισε και έφυγαν όλοι μακριά του. Δε θυμόταν καν 

ποιος ήταν πριν από αυτό, τι έκανε, με τι έπαιζε, πώς σηκωνόταν από το 

κρεβάτι. 

Κάποια μέρα έστριψε τον ξύλινο κύλινδρο και το ραδιόφωνο δεν άνοιξε. 

Δοκίμασε πολλές φορές, ανεβοκατέβασε τη βελόνα, δε γινόταν τίποτα. Το 



ταρακούνησε, το κοίταζε μήπως και άλλαζε κάτι, αλλά αυτό έστεκε εκεί να τον 

κοιτάζει βουβό. 

Δεν ήξερε τι έπρεπε να κάνει, δεν του είχε ξανατύχει, τα’ χε χαμένα. Δεν 

έπλυνε το πρόσωπό του όπως πάντα, δεν έφαγε πρωινό, δεν κατέβηκε στο 

περίπτερο να αγοράσει εφημερίδα. Ξάπλωσε πάλι στο κρεβάτι του κοιτώντας 

το ραδιόφωνο, προσπαθώντας να το κάνει να μιλήσει. Έκλεισε τα μάτια του 

και αποκοιμήθηκε. 

Δεν τα άνοιξε ποτέ ξανά. Προσπαθούσε να του το πει και το ραδιόφωνο αυτό 

που θα συνέβαινε, αλλά δεν το κατάλαβε. 

 

 

ΜΑΖΙ 

 

 

Είχαν κάποτε ερωτευθεί, είχαν αγαπηθεί. Χώρια δε μπορούσαν άλλο να 

μένουν, γι’ αυτό και φτιάξαν το δικό τους σπίτι. Τώρα θα τα έκαναν όλα μαζί 

και θα απολάμβανε ο ένας τον άλλο όποτε ήθελαν και όσο ήθελαν. 

Κάποτε ήταν έτσι και οι καθημερινές συνήθειες είχαν αποκτήσει αξία. Το 

πρωινό ξύπνημα, το μεσημεριανό φαγητό, η βραδινή ξεκούραση. Όμως, 

χωρίς να καταλάβουν πότε, η ευτυχία και ο ενθουσιασμός έφυγαν και στη 

θέση τους ήρθε ο εκνευρισμός και η μιζέρια. Μονίμως καυγάδιζαν και αυτά 

που τους ένωναν, τώρα τους οδηγούσαν στο χωρισμό. 

Θα φύγω, είπε εκείνη και δίπλα ακριβώς άρχισε να φτιάχνει ένα άλλο σπίτι, το 

δικό της. Μπήκε πρώτη πέτρα, μπήκε η δεύτερη και ξαφνικά ορθώθηκε ένας 

τοίχος.  

Συνέχισαν να μάχονται, δεύτερος τοίχος ήταν έτοιμος, φτιαγμένος από λύπη. 

Κι άλλος τοίχος, απογοήτευση, θυμός, απελπισία. Καμία στιγμή όμως δεν 

ένιωσε ανακούφιση, καμία χαρά, καμία ελευθερία. 

Συνέβη και κάτι άλλο περίεργο. Όσο το σπίτι έπαιρνε μορφή, τόσο εκείνοι 

ηρεμούσαν. Έκαναν και πάλι πράγματα μαζί, μέχρι που με τα ίδια του τα 

χέρια έβαλε πέτρες στο δικό της σπίτι για να τη βοηθήσει. 

Και φιλήθηκαν ξανά και γέλασαν και κοιμήθηκαν αγκαλιά. Και ένιωθε άπιστη 

όταν συνέχιζε να υψώνει τους τοίχους της μα δε σταματούσε, μέχρι που δεν 

είχε τίποτε άλλο να κάνει, ήταν έτοιμο. 



Το κοιτούσαν, πόσο μεγαλύτερο ήταν, με τη σκιά του σκέπαζε αυτό που τους 

προστάτευε, αυτό που τους στήριζε, τους προφύλασσε. Έμειναν ώρα αρκετή 

με τα μάτια τους στραμμένα σχεδόν μέχρι τον ουρανό. Κρατήθηκαν χέρι χέρι, 

μπήκαν στο σπίτι τους και ποτέ δε ξαναβγήκαν. Σε αυτό αγαπήθηκαν, σε αυτό 

μισήθηκαν και σε αυτό ενώθηκαν ξανά. 

Το δικό της σπίτι ήταν πάντα εκεί να τους θυμίζει με την παρουσία του τι 

σημαίνει να είναι ένας από τους δύο απών. 

 

 

 

ΝΙΩΘΟΥΜΕ ΑΡΑΓΕ ΤΟ ΙΔΙΟ; 

Όταν τον γνώρισε, ήθελε να του πει πως όλα σκοτείνιασαν γύρω της κι έμεινε 

μόνο εκείνος, έλαμπε στα μάτια και στην καρδιά της. Είπε μόνο Χαίρω πολύ 

όταν της συστήθηκε και αρκέστηκε στο να τον κοιτά όταν εκείνος δεν έβλεπε. 

Όταν φιλήθηκαν για πρώτη φορά, ήθελε να του πει πως μετάνιωνε που είχαν 

αγγίξει τα δικά της χείλη και άλλα πέρα από τα δικά του. Μάταια, ανούσια 

φιλιά, φιλιά που έπρεπε να τη συγχωρήσει που τα είχε δώσει. Του είπε μόνο 

το τηλέφωνό της για να ξανασυναντηθούν. 

Όταν τον είδε τυχαία ξανά μετά από μέρες, ήθελε να του πει πόσο 

ευγνωμοσύνη ένιωθε και μόνο που μοιράζονταν τον ίδιο δρόμο, πρέπει να 

ήταν η πιο τυχερή γυναίκα στον κόσμο. Να τα ξαναπούμε, του είπε, και 

βιάστηκε να πάει στη δουλειά της. 

Όταν μια νύχτα βρέθηκαν μετά από δική του πρωτοβουλία στο ίδιο κρεβάτι, 

ήθελε να του πει πως ήθελε να πεθάνει εκείνη τη στιγμή, να φύγει γεμάτη κι 

ευτυχισμένη. Του είπε μόνο πως είχε να σηκωθεί νωρίς το πρωί, έπρεπε να 

επιστρέψει σπίτι της. 

Όταν την πρώτη φορά τη γνώρισε, ήθελε τόσα να μάθει για εκείνη που 

ξεχώριζε από τους άλλους. Αλλά η λακωνική της στάση τον σταμάτησε, ίσως 

εκείνη δεν ένιωθε το ίδιο. 

Επεδίωξε να την ξαναδεί, είχε τόσα να της πει και τα έκλεισε σε ένα φιλί του. 

Εκείνη όμως δεν έλαβε σωστά τα μηνύματά του. Έδειξε πως ενδιαφέρεται 

μόνο να περάσει μια βραδιά μαζί του. Δεν ήταν αυτό που ζητούσε από εκείνη, 

απογοητεύτηκε και απομακρύνθηκε. Όταν όμως τη συνάντησε τυχαία, δε 

μπορούσε να ματαιώνει άλλο το αναπόφευκτο. 

Τι κρίμα όμως που εκείνος πίστευε πως δεν υπήρχε ανάγκη να εκφραστεί, το 

σώμα του θα μιλούσε και θα έδειχνε πως είχε επιτέλους βρει αυτό που του 



ταίριαζε. Πόσο προδομένος και χρησιμοποιημένος πρέπει να ένιωσε και πόσο 

λίγος όταν εκείνη βιάστηκε να φύγει από κοντά του χρησιμοποιώντας μάλιστα 

μία ανδρική δικαιολογία.. Σαν να ρούφηξε τη ζωή από μέσα του και το 

κουφάρι του της ήταν περιττό. 

Ανάγκασε τον εαυτό του να την ξεχάσει και δεν της ξανατηλεφώνησε. 

Ανάγκασε τον εαυτό της να προχωρήσει.  

Δε μπορούσε να αφιερώνει άλλο την ψυχή της σε κάποιον που δεν την ένιωσε 

στο ελάχιστο. 

 

 

Ο ΝΑΝΟΣ ΦΟΙΝΙΚΑΣ 

 

Αυτοί δεν έκαναν τίποτ’ άλλο. Η ζωή τους περιστρεφόταν γύρω από μια 

γλάστρα και είμαι σίγουρος πως ακόμα την ποτίζουν. 

Ο Μανώλης είχε το καφενείο στη γωνία. Ωραίο μαγαζί, μεγάλο αλλά ζεστό. 

Τον καλύτερο και τον πιο φθηνό καφέ έβρισκες και το μεσημέρι σέρβιρε 

κρητικές λιχουδιές που του είχε μάθει η μάνα του. Χειμώνα καλοκαίρι έβγαζε 

και τραπεζάκια στο πεζοδρόμιο και όσο μπορούσε τα άπλωνε. Οριοθετούσε 

το μαγαζί με μια τεράστια γλάστρα που κάθε μέρα έβγαζε πόδια και την 

έβρισκες πότε κάτω από την κολόνα της ΔΕΗ, πότε δίπλα από το ακριανό 

τραπέζι, πότε έξω από τη βιτρίνα του κυρ Δημήτρη. 

Ο κυρ Δημήτρης είχε το διπλανό μαγαζί, ένα κουρείο σαν αυτά που έχουν 

γίνει της μόδας τώρα, εποχής, αλλά αυτό ήταν όντως από την εποχή εκείνη. 

Κληρονομιά από τα παπούδια του, πέρασε η τέχνη από γενιά σε γενιά μαζί με 

τις χτένες και τα ψαλίδια. Έβγαζε και αυτός καρέκλες έξω για τους πελάτες 

που περίμεναν και για τους πιο κοντινούς του που μαζί με το κούρεμα τους 

έριχνε και καμιά πόρτα στο τάβλι. 

 Να’ τανε μια και δυο που έβρισκε τη γλάστρα εκεί που είχε σημαδέψει τη 

θέση της καρέκλας του. Αφού γνωρίζονταν από παιδιά, δεν έλεγε τίποτα στην 

αρχή. Έριχνε νεράκι στη γλάστρα, καθόταν δίπλα της, καθάριζε και το χώμα 

από τις γόπες. Σιγά σιγά άρχιζε να νευριάζει και πέταγε καμιά σπόντα στο 

Μανώλη μεταξύ σοβαρού και αστείου. Ο καφετζής έκανε τον Κινέζο. Το φυτό, 

που κανένας δεν ήξερε πώς το λένε αλλά σίγουρα έμοιαζε με νάνο φοίνικα, 

σταθερά έκανε την εμφάνισή του έξω από το κουρείο και με την ίδια 

συχνότητα μεταφερόταν στο καφενείο. 

Η αρχή έγινε ένα μεσημεράκι που η γλάστρα κοπανήθηκε με βρόντο πάνω σε 

ένα τραπέζι με δυο φραπεδάκια. Θρύψαλα τα ποτήρια, θρύψαλα και τα νεύρα. 



Εγώ εδώ την είχα τη γλάστρα, εγώ εδώ τη θέλω, να τη βάλεις εκεί που ξέρεις, 

δε θα κάνεις εσύ κουμάντο στο μαγαζί μου, δε θα με διώξεις από τη γειτονιά. 

Κόπηκαν μαχαίρι οι καλημέρες, κόπηκαν τα νταλαβέρια μεταξύ τους, ο 

Μανώλης ξυριζόταν σε ένα κομμωτήριο με πέντε ευρώ και ο κυρ Δημήτρης 

έπαιρνε καφέ από το μοντέρνο που το είχαν κάτι πιτσιρικάδες πιο κάτω και 

έφτιαχναν και φρέντο. 

Η γλάστρα δε σκόπευε να παρατήσει το παιχνίδι. Έκανε τις βόλτες της, 

ξεριζώθηκαν και κάτι φύλλα σαν να της τράβηξαν τ’ αυτιά, άκουγε και κάτι 

εξάψαλμους γύρω στις δώδεκα και μισή. 

 

Μέχρι εκείνη την ημέρα δεν είχαν πιαστεί στα χέρια, μεγάλοι άνθρωποι ήταν 

άλλωστε και ατόφιοι Έλληνες, φωνακλάδες. Έδιναν λοιπόν την καθημερινή 

τους παράσταση και όπως τους χάζευαν όλοι οι θαμώνες στα πόστα τους, 

γύρισε να κοιτάξει και μια κοπελιά που περνούσε με το αυτοκίνητο. Μια 

γλάστρα κουνιόταν επιδεικτικά στη μέση και δυο γεροντάκια την κρατούσαν 

από δυο μεριές. Μια στιγμή παραπάνω κοίταξε και έγινε το κακό, έπεσε πάνω 

τους και έφτασε μέχρι τις τζαμαρίες. Αυτή δεν έπαθε τίποτα, άνοιξε και ο 

αερόσακος, γλάστρα και αφεντικά έγιναν ένα. Η συνέχεια στο νεκροταφείο. 

Δίπλα δίπλα τους θάψανε να συνεχίσουν την κόντρα τους. Στο χώρισμα 

ανάμεσα στους τάφους δε μπορείς να περάσεις, έχουν φτιάξει παρτέρι κι 

έβαλαν μέσα αυτό το φυτό που μοιάζει με νάνο φοίνικα, έτσι το ζητήσανε στο 

ανθοπωλείο, δεν τους είπαν τελικά πώς λέγεται, μόνο χαμογελάσανε. 

Βάλανε και στα μαγαζιά τέτοιες γλάστρες, γεμίσανε τον τόπο οι γιοι τους. 

Τώρα η γειτονιά είναι ίδια, σαν τίποτα να μην έχει αλλάξει, μόνο φωνές δεν 

ακούγονται και οι νάνοι φοίνικες παραμένουν στη θέση τους. 

 

 

 

 

 

 

 

 

 



 

 

 

 

 

 

 

 

Ο ΤΟΙΧΟΣ ΤΗΣ ΖΩΗΣ 

 

 

Όταν μπήκε για πρώτη φορά στο σπίτι της, εντυπωσιάστηκε με τον τοίχο της 

ζωής της, όπως εκείνη τον ονόμαζε. Μία πλευρά ολόκληρη στο δωμάτιό της, 

ήταν γεμάτη κάδρα. Φωτογραφίες με τις σημαντικότερες στιγμές της ζωής της, 

όχι μόνο οι πιο ευτυχισμένες, όλες όσες την είχαν στιγματίσει. 

Πήγαινε ξανά και ξανά και καθόταν με τις ώρες για να του εξιστορεί το λόγο 

που είχε καδραριστεί η κάθε φωτογραφία. Εδώ είμαι στην παραλία που με 

πήγαινε κάθε καλοκαίρι ο μπαμπάς μου πριν πεθάνει. Εδώ είμαι στα 

χαλάσματα  του πατρικού μου, την ίδια μέρα που έγινε ο μεγάλος σεισμός. 

Εδώ είμαι με τους καλύτερούς μου φίλους κι εδώ επίσης μετά από χρόνια, 

που όσα κι αν πέρασαν, δε σταματήσαμε να στηρίζουμε ο ένας τον άλλον. 

Δε χόρταινε εκείνος, αισθανόταν σαν να άκουγε παραμύθια από τον παππού, 

ενώ συγχρόνως του ανοιγόταν, τη μάθαινε όλο και καλύτερα. Στεναχωριόταν 

όμως που γνωρίζονταν ήδη ένα χρόνο και δεν υπήρχε πουθενά στον τοίχο 

της ζωής της. Ταράχτηκε όταν μια μέρα πήγε και βρήκε τον τοίχο αδειανό και 

φρεσκοβαμμένο, αγχώθηκε, αναρωτήθηκε. 

Ήξερε πως τόσο καιρό που ήταν μαζί, δεν έμπαινε κανένας άλλος στο σπίτι, 

πρόσφατα του είχε δώσει και κλειδί για να το νιώθει και δικό του. Ποιος μπορεί 

να το έκανε αυτό στη ζωή της¨ 

Ήταν εκείνη όμως που έκανε τη μεγάλη αλλαγή. Φύλαξε προσεκτικά το 

παρελθόν της και το αποχαιρέτησε για να γεμίσουν τον τοίχο μαζί, με όλα τα 

καλά και τα κακά που θα έρχονταν από εδώ και πέρα. 



Πήρε ένα κάδρο που είχε αφήσει επάνω στο τραπέζι με μια φωτογραφία τους 

από το πάρτι που γνωρίστηκαν, του χαμογέλασε, τη φίλησε και το κρέμασαν 

μαζί. 

 

 

 

 

 

 

ΟΜΟΡΦΗ 

 

Ήταν όμορφη κοπέλα. Το ήξερε και το εκμεταλλεύτηκε. Από την εφηβεία της 

κιόλας κοσμούσε τα εξώφυλλα στα περιοδικά, περιζήτητη σε επιδείξεις, σε 

κοσμικές εκδηλώσεις, παντού. 

Μόνη της δεν υπήρξε στιγμή. Περπατούσε και από πίσω της έκαναν 

παρέλαση οι υπήκοοι. Ένα μάτσο ματαιόδοξα κοριτσόπουλα που είχαν 

αυτοανακηρυχθεί κολλητές της, εραστές της μιας βραδιάς, μόδιστροι που της 

φορούσαν τα ρούχα τους για να πουλήσουν, επιχειρηματίες που κολλούσαν 

φωτογραφίες της στα μαγαζιά τους για κράχτη. 

Αυτή όχι μόνο είχε συναίσθηση του τι γινόταν, το απολάμβανε κιόλας. Την 

ώρα που εκείνοι νόμιζαν πως την χρησιμοποιούσαν, αυτή το έκανε πρώτη. 

Δωρεάν ποτά, δωρεάν δείπνα, δωρεάν κοσμήματα, φορέματα, παπούτσια, 

δωρεάν ζωή σερβιρισμένη σε χρυσό δίσκο. 

Το καλύτερο απ’ όλα ήταν πως δεν είχε χρόνο για να βαρεθεί ποτέ. Όλοι 

ανέβαζαν φωτογραφίες τους κατσουφιασμένοι στη δουλειά ή στη σχολή, αυτή 

μόστραρε τα επαγγελματικά της ταξίδια που είχαν κάτι από διακοπές σε 

πεντάστερο ξενοδοχείο, μια μόνιμη πενταήμερη εκδρομή. 

Μπορούσε ένας άνθρωπος να είναι τόσο τυχερός; ίσως και να μπορούσε, 

αλλά όχι εκείνη. Δεν είχε προλάβει να κλείσει τα εικοσιπέντε όταν έγινε το 

ατύχημα που βρήκε νεκρό τον οδηγό κι εκείνη σχεδόν κατεστραμμένη στη 

δεξιά πλευρά του κορμιού της, οι υπόλοιποι συνεπιβάτες δεν είχαν πάθει 

τίποτα. 

Άπειρες εγχειρήσεις, πλαστικές, οι γιατροί της έλεγαν πως ήταν τυχερή που 

γλύτωσε, εκείνη έκλαιγε μέρα νύχτα. Κόσμησε για λίγο καιρό τα περιοδικά και 

τα κουτσομπολίστικα μεσημεριανά, μετά τίποτα. Άνθρακας έγινε ο χρυσός. 



Πού πήγαν οι κολλητές; Βρήκαν άλλες φίλες. Πού πήγαν οι εραστές; Σε άλλες 

αγκαλιές. Οι μόδιστροι; Έτρεχαν πίσω από μια πιτσιρίκα που έκανε επιτυχία 

εκείνη την εποχή. Τέρμα η δωρεάν ζωή, η πενταήμερη έφτασε στο τέλος της. 

Έμεινε για πρώτη φορά μόνη να θαυμάζει την ανέγγιχτη αριστερή πλευρά της. 

Χρήμα είχε να συντηρηθεί στη ζωή, ψυχή όμως δεν είχε να συντηρήσει την 

καρδιά της.  

Στα τριάντα της έπαθε ανακοπή. Στον τάφο της έβαλαν μία φωτογραφία από 

τα παλιά, την εποχή που μεσουρανούσε, αλλά κανένας δεν πήγε έστω για μια 

φορά να ανάψει το καντηλάκι της όμορφης που τόσο θαύμαζαν κάποτε όλοι 

τους. 

 

ΠΑΙΧΝΙΔΙΑ ΜΕ ΤΙΣ ΣΚΙΕΣ 

 

Στα παιδιά αρέσει πάρα πολύ να παίζουν με τις σκιές. Ολόκληρες 

παραστάσεις σκαρφίζονται με το κοφτερό μυαλό τους. Ο Δημήτρης πλέον 

παιδί δεν ήταν, αλλά δεν είχε σταματήσει την αγαπημένη του ασχολία. 

Ζευγάρωνε σκιές. Δεν του άρεσε να τις βλέπει μόνες τους. Περπατούσε ας 

πούμε κάποιος κύριος στο δρόμο, χωνόταν και αυτός πιο κοντά του, να κάνει 

παρέα στη σκιά του η δική του. Έτρεχε κάποιο παιδάκι να φτάσει γρήγορα 

σπίτι του όταν σχολούσε από το σχολείο, έτρεχε από πίσω κι αυτός με τη σκιά 

του, να το προστατεύσει. 

Και είχε τόσο πολύ εξασκηθεί σε αυτό, ήξερε πως δεν ήταν καν ανάγκη να 

στέκεται κοντά τους, ανάλογα με το πού βρισκόταν ο ήλιος, μπορούσε να 

κάθεται αρκετά μέτρα μακριά, πιο ασφαλή. Εκεί είχε πολύ πλάκα, η σκιά του 

έπαιρνε τριπλάσιο ύψος από το δικό του και μπορούσε να κάνει παιχνίδι εξ’ 

αποστάσεως. 

Εκείνη την ημέρα είχε βγει να κεράσει τον εαυτό του μεσημεριανό. Του άρεσε 

να το κάνει αυτό, άλλωστε δεν είχε κανέναν ανάγκη, παρέα του έκανε η σκιά 

του. Όταν όμως έσκυψε να πιάσει το πιρούνι του που του είχε πέσει, 

ξαφνιάστηκε. Η σκιά ακολουθούσε τις κινήσεις του, αλλά κάποια άλλη 

στεκόταν δίπλα. Κοίταξε δεξιά, κοίταξε αριστερά, δεν υπήρχε ψυχή. Εκείνη 

όμως εκεί. Μάλιστα, του έκανε και χειρονομίες, του έδειχνε με τα χέρια κάποιο 

άλλο τραπέζι.  

Είχε πιει λίγο κρασί, χτυπούσε το κεφάλι του ο ήλιος, μήπως δεν έβλεπε καλά 

και τα φανταζόταν όλα; Μα όσες φορές και να κοιτούσε, η σκιά το ίδιο έκανε, 

του έδειχνε ξανά και ξανά το αντικριστό τραπέζι. Είχε τρομάξει, είχε αγχωθεί, 

αλλά ένιωθε και περιέργεια. 



Απέναντι καθόταν μια γλυκιά κοπέλα που του έριχνε κλεφτές ματιές, τα έχασε 

όταν την έπιασε στα πράσα, κοκκίνισαν τα μάγουλά της, χαμήλωσε το βλέμμα 

της. Η σκιά της επέμενε, του την έδειχνε, τον παρότρυνε να σηκωθεί και να 

πάει κοντά της. 

Δίστασε αλλά πήρε το θάρρος η δική του σκιά και σηκώθηκε πρώτη, δεν 

έμενε παρά να την ακολουθήσει. 

- Δεσποινίς, μόνη σας εσείς, μόνος κι εγώ, θα θέλατε να συνεχίσουμε το 

φαγητό μας μαζί; 

Δεν ξανάπαιξε το παιχνίδι του ποτέ. Η σκιά του είχε βρει το ταίρι της, όπως 

κι εκείνος. 

 

 

ΣΤΗΝ ΕΚΚΛΗΣΙΑ 

 

 

Αποφάσισα κι εγώ να πάω στην εκκλησία μέρα που ήταν, όπως μου είπανε. 

Μου είχαν κρατήσει και θέση, πάλι καλά που δεν είχαν πάρει και τηλέφωνο 

τον επίτροπο να κλείσει πεντέξι καρέκλες ρεζερβέ. Μόνη μου τα σκεφτόμουνα 

και γελούσα. 

Έφτασα με το πάσο μουστον Προφήτη Ηλία, η καρέκλα μου είχε στρατηγική 

θέση, έβλεπε πιάτο και το προαύλιο και το εκκλησάκι και τον κόσμο, μέχρι 

αυτούς που πάρκαραν ακόμα. 

Πρώτο τραπέζι πίστα είχαν οι τακτικές πελάτισσες, μου φάνηκε δίκαιο, τόσα 

κεριά είχαν ανάψει. Ας βλέπανε από κοντά και τον Αρχιμανδρίτη. Πρώτο 

όνομα εκείνος, ήρθε για γκεστ εμφάνιση, κρίμα να τον χάσουν. 

Όλες οι στολισμένες και φορτωμένες, κάθε τρεις και λίγο προσκυνούσαν το 

εικόνισμα του Αγίου, όπως κάνουν και στα νυχτερινά μαγαζιά όταν 

σηκώνονται δήθεν για τουαλέτα, για να τις θαυμάσουν όλοι. 

Στη μπάρα, εκεί που τελειώναν τα στασίδια, ήταν όλοι οι ‘’ είδα φως και 

μπήκα’’. Περνούσαν απ’ έξω άκουσαν την καμπάνα κράχτη, ήρθαν να πάρουν 

λίγο άρτο, αγιασμό και γλυκό, όπως έχουν έθιμο εδώ, να κόψουν και κίνηση. 

Σηκωθήκαμε γύρω στις δέκα φορές να χορέψουμε, να κάνουμε τους 

σταυρούς μας. Στο πικ της βραδιάς, παραμείναμε όρθιοι και δε σταματούσε το 

χέρι να πηγαίνει πάνω κάτω, δεξιά αριστερά, μέχρι που ήρθαμε στο αμήν, το 

είπαμε κιόλας. 



Τρέξαμε για την καθιερωμένη μάχη του Σκρά. Κάτι ψίχουλα αγιασμένα 

πρόλαβα, αλλά με κέρασε πρόσφορο μία από τους θαμώνες. Τι να την κάνεις 

την καντίνα έξω από το μαγαζί, εδώ τρως και πίνεις, δεν πληρώνεις και κάνεις 

και το πηγαδάκι σου, κάνεις και το τσιγαράκι σου, μέσα απαγορευόταν. 

Είπαμε ο ένας για τον άλλο, ευχηθήκαμε και του χρόνου και το βράδυ τα 

ήπιαμε στα μπαρ της παραλίας. Πάλι οι ίδιοι ήμασταν, πάλι τα ίδια 

φορούσαμε και κάναμε, μόνο το φόντο άλλαζε. 

 

 

 

 

ΣΩΦΕΡΙΝΑ 

 

 

Δεν ήθελε να μάθει να οδηγεί. Μια χαρά είχε βολευτεί με τον ηλεκτρικό και τα 

λεωφορεία. Όλο και κάποιος οδηγούσε όταν ήταν μικρή και γυρνούσε τα 

κοριτσόπουλα σπίτι τους και αργότερα παντρεύτηκε και απέκτησε μόνιμο 

οδηγό, τον άντρα της. 

Είχε φίλες που έλεγαν πως έχουν γεννηθεί για να τις πηγαίνει κάπου κάποιος. 

Όχι, δεν ήταν μία από αυτές. Είχε προσπαθήσει όταν αποφοίτησε από τη 

σχολή της. Έτυχε μια αναποδιά στον πατέρα της και χρήματα για δίπλωμα 

δεν υπήρχαν. 

 Παντρεμένη πήγε να το βάλει μπρος και την καθυστέρησαν οι εγκυμοσύνες 

και το μεγάλωμα των παιδιών. Ο άντρας της δούλευε συνέχεια, ποιός θα τα 

πήγαινε για μπάνιο τα καλοκαίρια. Έκανε δειλά δειλά μαθήματα. Κάτσε να σε 

πάω μια βόλτα με το αυτοκίνητο εγώ να σου μάθω τα βασικά, της είπε ο 

μόνιμος οδηγός. Την έκανε να τα παρατήσει με τις φωνές και το θυμό του. Μη 

αυτό, μη εκείνο, καλά δε βλέπεις, θα μας σκοτώσεις, θα πάρεις στο λαιμό σου 

τα παιδιά. 

Πέρασαν τα καλοκαίρια, τα κορίτσια έγιναν δεσποινίδες, ερωτεύτηκαν, έκαναν 

γάμους και τους χάρισαν εγγόνια. Δεν άντεξε την πολύ χαρά ο περήφανος 

παππούς, την έπαθε την ανακοπή στα εξήντα οχτώ του.  Της άφησε 

κληρονομιά και το αυτοκίνητο. Να πήγαινε χαμένο; Συνήλθε από το κακό που 

τη βρήκε και άρχισε να διαβάζει. Τα πέρασε τα σήματα, οδήγησε, δε λάδωσε 

και το δίπλωμα το πήρε, της ανήκε, το άξιζε. 



Πιο καλή οδηγός δεν υπήρχε. Φορούσε πάντα ζώνη, σταματούσε στο 

πορτοκαλί, κρατούσε αποστάσεις από τον μπροστινό της. Φρόντιζε και το 

όχημά της, απέφευγε τις λακκούβες, έβαζε νεκρά για οικονομία και τις σωστές 

ταχύτητες ανάλογα με το δρόμο. 

Όλοι είχαν να το λένε για εκείνη. Πώς και δεν είχε πάρει το δίπλωμα νωρίτερα; 

Αφού το είχε. Το ένιωθε και η ίδια και ήταν τόσο σίγουρη για τον εαυτό της 

που έκανε και ταξιδάκια εκτός Αθηνών. Έφτασε Κόρινθο, Ναύπλιο, πέρασε 

από δρόμους που δεν τους ήξερε αλλά δεν την τρόμαξαν καθόλου. 

 

 

Αυτό που την έκανε να χαίρεται πιο πολύ, ήταν ότι χρησιμοποιούσε το 

αυτοκίνητο του μακαρίτη, σαν να του έβγαζε γλώσσα κάθε φορά που πάταγε 

το γκάζι. Να’ μαι εγώ, στο Πήλιο μόνη μου χωρίς εσένα να οδηγείς. Να’ μαι, 

έφτασα οδικώς Θεσσαλονίκη και ούτε ένας δε μου κόρναρε. Οδηγώ υπέροχα 

και δεν έχεις τίποτα να μου προσάψεις. 

Κάτι τέτοιο πρέπει να σκεφτότανε και σε εκείνη τη στροφή που πήγαινε 

σταθερά με πενήντα, αλλά ο απέναντι έτρεχε και άλλαξε λωρίδα και έπεσε 

πάνω της. Τρόμαξαν να απεγκλωβίσουν τα πτώματά τους, πόσο μάλλον να 

τα αναγνωρίσουν έτσι απανθρακωμένα που ήταν. 

Ακόμα κι έτσι όμως που φαινόταν μόνο η οδοντοστοιχία της, θα ορκιζόσουν 

πως έφυγε χαμογελαστή, χαρούμενη στο τιμόνι. 

 

 

 

 

 

 

 

 

 

 

 



 

 

 

 

 

 

 

 

ΤΟ ΚΑΛΟΚΑΙΡΙ ΜΟΥ ΑΡΕΣΕΙ 

 

Ναι .Κι εμένα μου μυρίζει βασιλικό και δάφνη το καλοκαίρι αλλά όχι μόνο. 

Μυρίζει και φρεσκοψημένη βάφλα και κρέπα που φτιάχνουν τα παραλιακά 

μαγαζιά. 

 Ναι. Μυρίζει και αντηλιακό και θάλασσα αλλά και παγωτό κυπελλάκι 

μισολιωμένο με τρεις γεύσεις. Έχει και δώρο έκπληξη από κάτω. 

Ναι. Είναι ωραίες οι βόλτες που κόβω και μαζεύω βότσαλα και κοχύλια και 

ξύλα που έχουν ξεβραστεί, αλλά μου αρέσουν και οι καρποί από τα πλατάνια 

που τα περνώ σαν σκουλαρίκια στα αυτιά μου, μου αρέσει να μαζεύω και λίγο 

χώμα από κάθε μέρος που περνώ. 

Ναι. Βλέπω κι εγώ πολύχρωμα μαγιό και κουβαδάκια, αλλά βλέπω και τις 

γιαγιάδες με τα πασουμάκια που έχουν ανοίξει και βγαίνει το μεγάλο δάχτυλο 

από μέσα. Πόσο γλυκές είναι που θεωρούν ότι είναι μεγάλες πια για μπάνια 

αλλά κάνουν σαν παιδάκια όταν δροσίζουν τα κυματάκια τα πόδια τους. Πιο 

μέσα δε μπαίνουν, σηκώνουν και τα ρομπάκια τους για να μη μουσκεφτούν. 

Ναι. Οι καφετέριες και οι ταβέρνες είναι γεμάτες από Έλληνες και τουρίστες 

αλλά έχει άλλη χάρη να τρως σουβλάκι μόνος σου και να πίνεις κόκα κόλα 

καθισμένος σε πέτρινα σκαλιά που σε δροσίζουν. 

Ναι. Χαζεύω κι εγώ τα καρτ ποστάλ, τα παρεό, τις κούπες και τις τσάντες που 

γράφουν Γκρις επάνω. Χαζεύω όμως και τον πάγκο της γιαγιάς πιο πέρα με 

τα ματσάκια ρίγανη και το σπιτικό σαπούνι. 

Ναι. Κι εγώ έχω αξεσουάρ ένα βιβλίο ψαγμένο που το χρησιμοποιώ και ως 

καπέλο αλλά μαζί μου παίρνω και τα αγαπημένα μου αστυνομικά που τα 

διαβάζω μόνη μου το βράδυ στη βεράντα και καπνίζω ένα τσιγάρο όταν 

τελειώνει ένα συνταρακτικό κεφάλαιο. 



Ναι. Έβγαλα κι εγώ φωτογραφία τα ηλιοκαμμένα πόδια μου στην αμμουδιά 

και τους γλάρους που ακολουθούν τη γραμμή του πλοίου, αλλά έβγαλα και τα 

ρυάκια από το καρπούζι που τρέχαν στο λαιμό μου και τα γατάκια που έγιναν 

για λίγο κατοικίδια μιας και μας πλησίασαν και βρήκαν φαγητό. 

Ναι. Μου αρέσει κι εμένα το καλοκαίρι. Για όλους τους γνωστούς και 

δημοφιλείς λόγους αλλά και για άλλους τόσους που εμφανίζονται ξαφνικά 

αλλά είναι τόσο σημαντικοί μέσα στην απλότητά τους. 

 

 

 

 

ΤΟ ΚΟΚΚΙΝΟ ΔΑΧΤΥΛΙΔΙ 

 

 

Τη μέρα που μάθαμε για τον Κωστή, ήταν η πρώτη που το είδα περασμένο 

στο χέρι της.  

Δε μπορούσε να μείνει απαρατήρητο ένα τέτοιο δαχτυλίδι. Ήταν και το έντονο 

κόκκινο χρώμα του που χτυπούσε, ήταν και ότι όλη μέρα στο καφενείο της 

έπλενε ατέλειωτα πιάτα και ποτήρια. Δε φορούσε κοσμήματα, τα μαλλιά της 

τα’ χε πιασμένα, φορούσε ρούχα απλά και άνετα, ήταν μετρημένη.  

Σέρβιρε τους καφέδες μετά την κηδεία κι αυτό λαμποκοπούσε. Την άλλη μέρα 

τίποτα, τα χέρια της γέμιζαν μόνο με τους δίσκους. Ο Κωστής είχε κτήματα 

κάποτε, γέρασε και τα πούλησε. Τι έγιναν τα λεφτά δε μάθαμε, πάντως 

σπάταλος δεν ήταν. 

Πέρασε το καλοκαίρι κι ήρθε κι άλλο θανατικό. Έμφραγμα είπαν ο Παντελής. 

Το δαχτυλίδι με το κόκκινο πετράδι εμφανίστηκε και πάλι να σερβίρει κονιάκ. 

Παραλίγο να πάθω κάτι κι εγώ μ’ αυτά που έβαζα στο νου μου. 

 Πάλι σύμπτωση να ήταν; Έδινα παρουσία στο καφενείο καθημερινά, ήξερα 

ποιο καπέλο ανήκε σε ποιόν, ποιο σακάκι, ποια κουστούμια φορούσαν τις 

Κυριακές., δε φορούσε ποτέ το κόκκινο δαχτυλίδι, πέρα από τις μέρες με τις 

κηδείες.  

Ούτε για την περιουσία του Παντελή μάθαμε κάτι, αλλά μια αλλαγή στο μαγαζί 

της, την είδαμε. Άλλαξε τραπέζια και καρέκλες, έβαψε τους τοίχους, πήρε 

καινούργια τηλεόραση από αυτές τις καινούργιες, τις λεπτές. 



Πέρασε ένας χρόνος για να τριτώσει το κακό. Έφυγε ο κυρ Ανδρέας στον 

ύπνο του, είπανε. Το κόκκινο δαχτυλίδι βγήκε από τη μπιζουτιέρα ν’ 

αποχαιρετήσει τον θανόντα. 

Ήμουν να σκάσω. Δε θα το άφηνα έτσι, αυτή μας είχε βάλει στο μάτι. 

Φοβόμουν μην έρθει και η σειρά μου, συνταξιούχος ήμουν, αλλά δεν έπαιρνα 

και λίγα, άνετα άφηνα κάτι στην άκρη. Και οι τρεις μακαρίτες ήταν καλοί 

άνθρωποι, δεν είχαν πειράξει ποτέ κανέναν. Ποια ήταν αυτή που καθόρισε τη 

μοίρα τους; Θα την πλήρωνε με το ίδιο νόμισμα, ήξερα τί να κάνω. 

 

Άρχισα να την κοιτάω λίγο παραπάνω από το κανονικό, άφηνα πουρμπουάρ 

ενώ πριν τίποτα. Φορούσα τα καλά μου ρούχα να δείξω πως είχα λεφτά για 

να περιποιούμαι τον εαυτό μου. Αυτή τσίμπησε, δε χρειάστηκε και πολύ, την 

είχε θαμπώσει η εύκολη ζωή. 

Έμεινα τελευταίος στο καφενείο ένα βράδυ και της ζήτησα να περπατήσει μαζί 

μου μέχρι α μπω στο σπίτι γιατί μου είχε κατεβεί το ζάχαρο και δεν 

αισθανόμουν και πολύ καλά. Δέχτηκε. Της είπα να περάσει μέσα να 

τακτοποιηθώ. Δέχτηκε. Την παρακάλεσα να με βάλει στο κρεβάτι. Δέχτηκε. 

Και την ώρα που τα μάτια της άρχισαν να γυαλίζουν και της πρόσφερα στο 

πιάτο το θύμα της, έκλεισα στα χέρια μου το λαιμό της. Έκλεισα τα μάτια μου, 

έβλεπα τους άλλους που είχε σκοτώσει κι έσφιγγα δυνατά, μέχρι που δε 

χρειαζόταν άλλο. Το καφενείο ήταν κοντά μα μου πήρε πάνω από ώρα να τη 

σύρω μέχρι εκεί, είχα ιδρώσει ολόκληρος. 

Τα άφησα όλα ανοιχτά. Ρίξανε το φταίξιμο στους ξένους αλλά ευτυχώς δεν 

την πλήρωσε κανένας. Το μαγαζί το ανέλαβε ένα αντρόγυνο από το χωριό, 

ήσυχοι άνθρωποι. 

Δεν ξαναείδα ποτέ το κόκκινο δαχτυλίδι, αν και πολύ θα ήθελα να το έπαιζα 

στα χέρια μου τη μέρα της κηδείας της. 

 

 

 

 

 

 

 

 



 

 

 

 

 

 

ΦΑΝΤΑΣΤΙΚΟΣ ΦΙΛΟΣ 

 

Μικρός ήταν ένα από εκείνα τα παιδιά που έκαναν παρέα με τον φανταστικό 

τους φίλο. Παιχνίδια στην αυλή, φαγητό μαζί στο τραπέζι, στο κρεβάτι 

χαχανίσματα και ύπνος. Οι γονείς του βέβαια γνώριζαν την ύπαρξη του 

Πετράκου, εκείνο που δεν έμαθαν ποτέ, ήταν ότι ο φανταστικός φίλος δεν 

έπαψε να υπάρχει. 

Στο σχολείο δεν καθόταν με κάποιον συμμαθητή του, όλοι νόμιζαν πως 

απλώς προτιμούσε να κάθεται μόνος του στο θρανίο. Το κατάλαβε γύρω στα 

πέντε ότι τον Πετράκο τον έβλεπε μόνο αυτός, αλλά δεν είχε αφήσει κανέναν 

να υποψιαστεί ότι συμβαίνει κάτι περίεργο, φρόντιζε να είναι ιδιαίτερα 

κοινωνικός. Απλά πάντα άφηνε λίγο χώρο και για τον Πετράκο. 

Μαζί έσβηναν κεράκια σε τούρτες, μαζί τελείωσαν το σχολείο, μαζί έκαναν 

φαντάροι. Ιδιαίτερα στο στρατό, πέρασε υπέροχα εξαιτίας του φανταστικού 

φίλου. Δε φοβόταν στη σκοπιά, ξυπνούσε στην ώρα του, είχε έναν άνθρωπο 

δικό του δίπλα του να μη νιώθει μοναξιά. 

Τελείωσε τη θητεία του και αμέσως έπιασε δουλειά. Εκεί γνώρισε και την 

Τζίνα, ήταν η υπεύθυνή του. Όμορφη, ευγενική, ταλαντούχα. Το μεγαλύτερό 

της προτέρημα ήταν ότι έτρεφε τα ίδια αισθήματα με εκείνον. 

 Από το άγχος του της πρότεινε κάπως αδιάφορα την πρώτη φορά να πάνε 

σινεμά. Είδαν την ταινία, περπάτησαν λίγο μαζί, αλλά κανένας δεν έκανε 

κίνηση, ενώ παρότρυνε ο Πετράκος. Άλλη φορά πήγαν για φαγητό στο 

σχόλασμα, σε μια θεατρική παράσταση, ακόμα και στις γιορτές που 

διοργάνωνε η εταιρεία τους. Δεν έγινε ποτέ τίποτα παραπάνω. 

Αποφάσισε να γίνει πιο διαχυτικός. Βγήκαν για ποτό, ήπιαν ένα ποτήρι, ήπιαν 

και δεύτερο και κάπως έτσι ήρθαν τα πράγματα κι επιτέλους φιλήθηκαν. 

Ανακουφίστηκε τόσο πολύ που δεν ντράπηκε να της το πει. 

-Επιτέλους! Πόσο καιρό περίμενα να γίνει αυτό! Είχα αρχίσει να πιστεύω πως 

από ευγένεια δεχόσουν να βγαίνεις μαζί μου. 



- Μάνο μου αρέσεις πολύ εδώ και καιρό. Για σένα δεν ήμουν σίγουρη και 

συνεχίζω να μην είμαι. Ξέρεις, αυτό που βγαίνουμε πάντα οι τρεις μας, μου 

είναι κάπως. Δε ξέρω πώς να το διαχειριστώ ή τι έχεις στο μυαλό σου. 

- Που βγαίνουμε οι τρεις μας; 

- Ναι, εγώ, εσύ και ο φίλος σου που δε λέει να σταυρώσει ποτέ κουβέντα. 

Κι αφού προφανώς δεν καίγεται και πολύ για την παρέα μου, τι έρχεται κάθε 

φορά μαζί μας; 

 

 


