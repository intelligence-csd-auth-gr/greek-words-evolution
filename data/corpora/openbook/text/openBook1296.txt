








































ￎﾌￎﾻￎﾱ ￎﾸￎﾱ ￏﾀￎﾬￎﾽￎﾵ ￎﾚￎﾱￎﾻￎﾬ


ΟΛΑ ΘΑ ΠΑΝΕ ΚΑΛΑ

Μια μεγάλη και τρεις μικρές ιστορίες στις οποίες όλα πάνε καλά 

Αφιερωμένες κατά σειρά. 

 Στη μπέμπα μου
 Στον κυρ Νίκο Μπέλο
 Στον παππού μου Ψαρρομανώλη
 Στον Dr Leonard Hofstadter

Δικαιώματα Χρήσης

Δεν υπάρχουν δικαιώματα χρήσης

Πνευματικά δικαιώματα 

Ομοίως

Τέλη Αυγούστου 2012 – Μανώλης Μαυραντωνάκης

sykofantisbastoyni@gmail.com

www.e-cannibals.gr



ΟΛΑ ΘΑ ΠΑΝΕ ΚΑΛΑ



Όλα θα πάνε καλά
Ένα δυο φορές είχαν συναντηθεί η Φανή με τον Αντώνη . Πάνε δυο τρία χρόνια από την 
πρώτη τους συνάντηση. Τυχαία. Σε μια από αυτές τις μαζώξεις , τα ρεγιούνιον, που έκαναν 
τα σχολεία. Είχαν κάνει εξαιρετική εντύπωση ο ένας στον άλλον. 

Κι οι δύο ευγενικοί, ήξεραν από τρόπους. Καλούς τρόπους. Η Φανή ζούσε  στο Παρίσι, 
δημοσιογράφος. Είχε έρθει να δει τους δικούς της και με την ευκαιρία πήγε και στο 
ριγιούνιον. 

Είχαν πάψει να την τρώγονται κι από το σπίτι.  Και είχαν πάψει γιατί είχε βρει ένα καλό παιδί 
και είχαν συνάψει αρραβώνα. Καλό παιδί αυτή, καλό παιδί αυτός, τι άλλο να περιμένεις για 
να την πεις ευτυχισμένη. Και ήταν. Και το έδειχνε. 

Έλαμπαν τα μεγάλα μπλε μάτια της. 

Ο Αντώνης πάλι ήταν μεγαλύτερος. Στο ριγιούνιον βρέθηκε συνοδεύοντας μια ξαδέλφη του 
που δεν ήθελε να πάει για δεύτερη φορά χωρίς συνοδό. 

Δούλευε σε ένα ραδιόφωνο. Δική του εκπομπή. Τρίωρη. Πολιτικά σχόλια έκανε κυρίως, αλλά 
κάποια Σαββατόβραδα, έτσι όταν μεράκλωνε, πήγαινε στο στούντιο και παρέα με τον 
ηχολήπτη , ακόνιζαν  τις γνώσεις τους για το ποιος θα παίξει το πιο σπάνιο ή το πιο ψαγμένο 
τραγούδι. Πετούσε που και που και κανένα σόκιν ( όχι δεν ήταν χυδαίος, απεναντίας ήταν 
ντροπαλός) και είχε φτάσει αυτή η έκτακτη εκπομπή να είναι πιο δημοφιλής από την 
κανονική του. 

Εδώ που τα λέμε όμως, τρόπος του λέγειν δούλευε, γιατί είχε να πληρωθεί τέσσερεις μήνες, 
αλλά ας είναι καλά ο νέος χορηγός που ζήτησε να σπονσοράρει την εκπομπή του, κι από το 
τμήμα μάρκετινγκ του είχαν υποσχεθεί πως μαζί με τα χρωστούμενα θα πάρει κι ένα καλό 
μπόνους. 

Η Φανίτσα τώρα, όπα λάθος. Έχω ξεχάσει πόσα Γαλλικά σε άπταιστα ρωμαίικα  κατέβαζε 
όταν κάποιος την αποκαλούσε με το «Φανίτσα». «Δηλαδή αν ήμουν λίγο πιο ψηλή πως θα με 
φώναζες Φανάρα;» Είπε σε ένα τρομοκρατημένο συμμαθητή της που δοκίμασε να την 
φωνάξει με το «Φανίτσα» 

Η Φανή λοιπόν είχε δική της εκπομπή στην τηλεόραση.  Στη Γαλλία.  Σε ένα μεγάλο κανάλι 
παρουσίαζε, και όχι μόνο (κάτι μου λέει ότι με την τελειομανία της μόνο το μπουμ του 
μικροφώνου δεν κρατούσε)  ένα πολιτιστικό μαγκαζίνο. Αν δεν ήξερες ποια είναι και έβλεπες 
τις εκπομπές της νόμιζες πως είχε γεννηθεί στις όχθες του Σικουάνα , και ότι η μαμά της δεν 
λεγόταν  Βαγγελιώ αλλά Ναταλί ( για τέτοιο αξάν μιλάμε ). 

Ο Αντώνης βέβαια την γνώριζε  από τις ανταποκρίσεις που έκανε για  ένα Ελληνικό μεγάλο 
κανάλι.

Το ριγιούνιον  εξελισσόταν τόσο βαρετά και κάπου  στο τέλος βρέθηκαν  και οι δύο πλάι 
πλάι στο μπάρ να παραγγέλνουν ποτά. Ξέρεις από αυτές τις στιγμές που και οι δύο 
ταυτόχρονα  μιλάνε στο μπάρμπαν και πριν τελειώσουν τη φράση τους, έχουν σταματήσει 
κοιτώντας αμήχανα ο ένας τον άλλον, με ένα πλατύ χαμόγελο πραγματικής αστικής 
ευγένειας. 



Ο πάγος δεν άργησε να σπάσει και βρέθηκαν να μιλάνε με τα ποτά στο χέρι για πάνω από 
μισή ώρα. Δεν ήταν ερωτική η ατμόσφαιρα. Όχι καθόλου. Περισσότερο ήταν μια ειλικρινής 
γνωριμία δύο αξιόλογων ανθρώπων με κοινά ενδιαφέροντα. 

Οι συνοδοί τους βέβαια δεν έδωσαν και πολύ σημασία στην καθυστέρηση, μιας και η 
ξαδέρφη του Αντώνη είχε βρει τον εφηβικό της έρωτα και ο Σταμάτης ( έτσι λεγόταν ο 
αρραβωνιαστικός της Φανής ) μιλούσε με έναν γκαλερίστα. Ο Σταμάτης ήταν  γεωπόνος 
αλλά και ένας εξαιρετικός νέος ζωγράφος. 

Λίγο πριν χαρούν λοιπόν για την γνωριμία ο Αντώνης ρώτησε. 

-«Θα μείνεις καιρό στην Ελλάδα;» 

-«Μέχρι τα γενέθλια της μαμάς μου. Σε δέκα μέρες»

Και πριν απομακρυνθεί ο Αντώνης το πέταξε.  

-«Τι θ’ έλεγες αν πρότεινα να έρθεις  για μια εκπομπή στο ραδιόφωνο μαζί μου;»

-«Τη βραδινή ή την πρωινή ;» του απάντησε με χαμόγελο. Και πριν προλάβει να απορήσει 
του είπε πως η βραδινή εκπομπή ήταν η αγαπημένη της μαμάς της. 

-«Τη βραδινή λοιπόν για να μας ακούσει κι η μαμά σου» 

Έτσι το επόμενο Σάββατο η Φανή βρέθηκε στο στούντιο του Αντώνη παίζοντας μουσική 
μέχρι που τραγούδησε ένα παλιό σμυρναίικο με τόσο όμορφη φωνή που ο Αντώνης κατέβασε 
τη φέτα του υπολογιστή και άνοιξε αυτή του μικροφώνου της,  χωρίς η Φανή να το 
καταλάβει.  Την άφησε  ανοικτή ακόμα κι όταν τελείωσε το τραγούδι η Φανή και άρχισε να 
γελά, με ένα γέλιο του αμήχανου ανθρώπου που έχει μερακλώσει και βγαίνει λιγάκι έξω από 
τα όρια. 

Τι υπέροχη φωνή! Τι υπέροχος άνθρωπος! 

Ξημερώματα την πήγε σπίτι και εκεί του ανακοίνωσε πως σε οκτώ ώρες πετούσε για το 
Παρίσι, εκτάκτως,  για κάποιο θέμα της εκπομπής. Δεν πολυκατάλαβε   ο Αντώνης. 

Την ευχαρίστησε, της φίλησε το χέρι και έφυγε με αυτό το σπάνιο αίσθημα που σου δίνουν 
κάποιοι συγκεκριμένοι άνθρωποι.  

Δεν ξέρω πώς να το περιγράψω αυτό το αίσθημα. Είναι πολλά μαζί. Αγαλλίαση, χαρά, 
ασφάλεια.  Η αίσθηση  πως θα πάνε όλα καλά. 

Δεν πήγαν όμως. Ή ίσως και να πήγαν. Δεν έχει σημασία. 

Σημασία έχει πως και οι δύο χώρισαν μέσα σε ένα περίπου χρόνο. Ο Αντώνης μάλιστα είχε 
και ένα αυτοκινητιστικό δυστύχημα αρκετά σοβαρό. Πάλι καλά που δεν του άφησε κάποιο 
κουσούρι , που έλεγε κι ο γνωστός μακαριστός . Ταλαιπωρήθηκε βέβαια αρκετά. Από του 
χάρου τα δόντια ξέφυγε. 

Η Φανή, μετά το χωρισμό,  μόνη στο σπίτι της πια , άκουγε από το διαδίκτυο τις εκπομπές 
του Αντώνη κι έστελνε και κανένα μηνυματάκι  καμιά φορά. Πάντα στη βραδινή εκπομπή. 
Τα τελευταία της όμως, μηνύματα  ήταν θλιμμένα. Μέχρι που ο Αντώνης, χωρίς να το 



πολυσκεφτεί της αφιέρωσε από μικροφώνου το τραγούδι που είχε πει εκείνη την βραδιά. 
Μαζί με τα αμήχανα, κακαριστά γέλια. 

Αυτά τα γέλια ήταν ένας μεγάλος έρωτας. Από αυτούς τους απύθμενους, τους διαφορετικούς. 
Από αυτούς τους έρωτες των εφήβων που είναι απόλυτοι, ανυπέρβλητοι, δυνατοί που μόνο τα 
τραγούδια, το θέατρο, και η λογοτεχνία μπορούν να αντέξουν. 

Δεν άργησαν να βρεθούν μαζί. Ο Αντώνης φοβισμένος, τρομοκρατημένος σχεδόν από τη 
λαίλαπα Φανή, ήταν άτολμος.  Αλλά η λαίλαπα Φανή πάτησε πόδι. Και ήξερε πως  αρκούσε 
να του πιάσει το χέρι για να νοιώσει ξανά και ξανά αμείωτο αυτό το αίσθημα της γαλήνης. 
Όλα θα πάνε καλά. 

Δεν πήγαν όμως. Ή ίσως και να πήγαν. Δεν έχει σημασία. 

Η απόσταση βέβαια τους δυσκόλευε. Αλλά οι ερωτευμένοι είναι τα πιο κακά σκυλιά που 
μπορείς να φανταστείς. Τίποτα δεν τους σταματούσε. 

Μια ο ένας μια ο άλλος έπαιρναν το αεροπλάνο  και γέμιζε το σπίτι με φιλιά, αγκαλιές, 
μελωδίες, μέχρι και πουλιά κελαηδούσαν. 

Δεν σας κάνω πλάκα. Τρία ίσως και τέσσερα πρωινά μπορεί να πέρασαν μέχρι ο Αντώνης να 
καταλάβει πως δεν είχαν κατασκηνώσει ένα ζευγάρι κοτσύφια έξω από το παράθυρο της 
κρεβατοκάμαρας και κελαηδούσαν με ακρίβεια δευτερολέπτου κάθε πρωί στις 7μιση.  

Πέρασαν ίσως και τέσσερα πρωινά μέχρι να καταλάβει πως τα πουλιά δεν ήταν πουλιά αλλά 
ήταν το ξυπνητήρι της Φανής το οποίο είχε ήχους πουλιών. Τώρα βέβαια ποτέ δεν ξέρεις. 
Μπορεί και να ζήλευαν τα πραγματικά πουλιά, που άκουγαν τα ψεύτικα στο  ξυπνητήρι και 
να κελαηδούσαν κι αυτά μαζί. 

Τον πήγε παντού. Κι αυτός την πήγαινε παντού όταν η Φανή ερχόταν στην Ελλάδα. Τόσο 
παντού που τελικά δεν προλάβαινε να βλέπει όλα τα μέρη που την πήγαινε. Αλλά δεν τους 
ένοιαζε. Τους έφτανε που είχαν ο ένας τον άλλον.    

Στο Παρίσι, τον  πήγε πρώτα από όλα στο Λούβρο. Εντυπωσιακό αλλά εκεί που ο Αντώνης 
ξετρελάθηκε ήταν στο Musée Marmottan Monet  στο οποίο του έκανε φοβερή εντύπωση ένας 
πίνακας με το όνομα εντύπωση «Impression» .  Του κόλλησε μάλιστα πως από αυτόν τον 
πίνακα πήρε το όνομα του ο ιμπρεσιονισμός.  Φέξε μου και γλίστρησα. 

Ο πίνακα ήταν μια  λίμνη.  Κι έτσι όπως στεκόταν μπροστά στον πίνακα η Φανή του φάνηκε 
ότι η λίμνη μετακόμισε στις γάμπες τις. Στα δυο μικρά σημάδια σαν λίμνες που είχε η Φανή 
εκ γενετής. Δεν θυμάται αν της το είπε αλλά το σκέφτηκε. 

Άλλη μια φορά είχαν πάει, στην Ελλάδα  χειμερινές διακοπές σε ένα βουνό. Όχι από αυτά τα 
βουνά που πάνε οι σελέμπριτις και κάνουν σκί. Ένα βουνό που στην κορυφή του είχε ένα 
τηλεσκόπιο. Και με λίγο καθαρό ουρανό και λίγη τύχη μπορούσες να δεις τα άστρα. 

Κι ο Αντώνης είχε πάθος με τα αστέρια. Τα γνώριζε ένα προς ένα. Ήξερε πότε ανατέλλουν 
και πότε δύουν, ποια εποχή του χρόνου και ποια ακριβώς ώρα. Ίσως για αυτό και δεν χανόταν 
εύκολα. Λες και είχε μέσα του ένα GPS. Το οποίο, απροπό, είχε νικήσει κατά κράτος σε μια 
διαφωνία με την Φανή, η οποία επέμενε σε ένα ταξίδι τους, να ακολουθήσουν τις οδηγίες του 
GPS κι όχι το αλάθητο φυσικό προσανατολισμό του Αντώνη.    



Εκεί λοιπόν στο βουνό  στα καλά καθούμενα βρέθηκαν μέσα σε μια σφοδρή χιονοθύελλα. 
Μπρος γκρεμός και πίσω ρέμα κυριολεκτικά. Πιάστηκαν σφιχτά από τα χέρια κι ένοιωσαν 
πάλι αυτή τη μαγεία, τη γαλήνη και τη σιγουριά.

 Όλα θα πάνε καλά. 

Δεν πήγαν όμως. Ή ίσως και να πήγαν. Δεν έχει σημασία. 

Εκεί στο βουνό ο Αντώνης χτύπησε. Για μέρες τον πονούσαν όλα τα κόκκαλα της μέσης του. 
Έσφιγγε τα δόντια. Και όλη τη μέρα η Φανή του κρατούσε το χέρι  και όλα πήγαιναν καλά. 
Τη νύχτα όμως. 

Τις νύχτες, τις ατέλειωτες νύχτες που ο ένας στην Ελλάδα κι ο άλλος στη Γαλλία δεν 
μπορούσαν να κρατήσουν τα χέρια ο ένας του άλλου και να πάνε όλα καλά. Αυτές οι νύχτες 
της μοναξιάς είναι που τρομάζουν τους έρωτες. 

Κι έτσι πήραν την απόφαση. Να ζήσουν μαζί. 

Κι έτσι η Φανή αποφάσισε να αφήσει τη Γαλλία και να έρθει στην  Ελλάδα. Κι η απόφαση 
ήταν τέτοια, όπως στην πρώτη τους ερωτική συνάντηση. Μπαμ και κάτω. Έρχομαι σε πέντε 
μέρες. Να προετοιμάσουμε τη μετακόμιση.  Σε περιμένω. 

Πέντε ατελείωτες μέρες. Πέντε φορές πήγε κι ήρθε η καρδιά της Φανής μήπως και κάτι 
στραβώσει. 

Είχε όνειρα πολλά. Σχεδίαζε την κοινή τους ζωή. Το σπίτι τους, τα έπιπλα, τα χρώματα στου 
τοίχους.  Ότι άγγιζε μεταμορφωνόταν σε δικό τους δημιούργημα. Ακόμα και τα πιο απλά 
πράγματα. Τα πιάτα του φαγητού. 

Η Φανή είχε πάθος με το καλό φαγητό. Δοκίμαζε συνταγές, άλλοτε κατά γράμμα κι άλλοτε 
αυτοσχεδίαζε. Δεν δίσταζε μάλιστα να πετάξει ότι δεν τις άρεσε. Δεν ξέρει ακόμα πόσες 
φορές ο Αντώνης πεθύμησε, τα βράδια της λιγούρας,  εκείνα τα κουλουράκια κανέλας που 
πέταξε η Φανή γιατί άκουσον άκουσον δεν μύριζαν κανέλα όσο έπρεπε. 

Δεν έπρεπε να της κάνει φασαρία. Όχι  για τα κουλουράκια. Για την βραδιά που την είδε στο 
μπαρ να μιλά με ένα φίλο της. Ήταν μετά ακριβώς από την περίοδο που η Φανή τελείωνε μια 
πολύ κουραστική εργασία. Και ο Αντώνης μετά από καιρό την έβλεπε να χαμογελά. Όχι 
όμως σε αυτόν. Αλλά σε κάποιον άγνωστο. 

Στο μυαλό του Αντώνη ήρθε η ίδια ακριβώς εικόνα με την πρώτη τους συνάντηση. 

Γελούσε κρατώντας το ποτό του και το ποτό της στο χέρι. 

Ο Αντώνης δεν ήταν ζωγράφος. Εκτιμούσε διαφορετικά τα πράγματα. Την έπιασε από το 
μπράτσο με τόση δύναμη που τα ποτά χύθηκαν πάνω σε αυτές τις κόκκινες γόβες που της 
είχε αγοράσει. 

Τις δικές τους γόβες. Τα δικά τους ποτά. Τους δικούς τους κώδικες. Τα δικά τους χαμόγελα. 
Τα δικά τους πειράγματα. Τα δικά τους χέρια που όταν άγγιζαν το ένα το άλλο όλα πήγαιναν 
καλά. 

Δεν πήγαν όμως. . Ή ίσως και να πήγαν. Δεν έχει σημασία.



Ο Αντώνης την έσυρε σχεδόν στο αυτοκίνητο. Ούρλιαζε ακατάληπτα γεγονότα   που μόνο 
στην ψυχή του Αντώνη συνέβηκαν.  Μόνο τα δικά του μάτια είδαν. 

Αναμφίβολα τα μάτια του Αντώνη είχαν δει πολλά πράγματα. Αλλά τώρα δεν είδε τίποτε. 
Δεν είδε και δεν άκουσε πως η Φανή μιλούσε για αυτόν στο συμμαθητή της. Το μόνο που 
έβλεπε ήταν μια προδοσία στον ερωτικό τους κώδικα. 

Η Φανή για αρκετή ώρα προσπάθησε να του κρατά σφιχτά  το χέρι αλλά ο Αντώνης δεν 
ένοιωθε πια τίποτα. 

Τη χαστούκισε εκεί στο πάρκινγκ. Δεν το μετάνιωσε αμέσως. Το μετάνιωσε όταν  πήρε τα 
δικά τους ρούχα, τα δικά τους αναμνηστικά και έφυγε από το σπίτι. 

Από το σπίτι που ήταν το μόνο μέρος που ο Αντώνης είχε νοιώσει ποτέ σπίτι. Κάτι σαν το 
Χόγκουαρτς, που ο Χάρρυ Πόττερ κι ο Βόλτεμορτν ένοιωθαν σπίτι τους. 

Έτσι κι ο Αντώνης. Έφυγε από το σπίτι που είχε τη μαγεία της Φανής.  Την μαγεία που τον 
έσωζε από το κομμάτι του εαυτού του που έκρυβε πάντα βαθειά. Τόσο καιρό μάλιστα 
πίστευε πως είχε εξαφανιστεί. 

Θέλησε να εξαφανιστεί από τη ζωή της Φανής. Και ίσως να τα κατάφερνε αν όλα δεν 
πήγαιναν καλά. 

Ίσως και να πήγαν. Είναι το μόνο που έχει σημασία. 

Στη μπέμπα μου



Ο κυρ Νίκος ο Μπέλος

Ήτανε την εποχή που ξεσπούσε το σκάνδαλο Κωσκοτά κι εγώ υπηρετούσα στο στρατόπεδο 
Χαϊδαρίου αποσπασμένος από το Μηχανικό.

Βγαίναμε έξοδο κάθε Τετάρτη και Σαββατοκύριακο αν δεν είχαμε φυλακή. Πρέπει να είχα 
κάνει κάτι καλό, αν και δεν είμαι σίγουρος, και εκείνο το Σάββατο πήρα όχι μόνο έξοδο αλλά 
και διανυκτέρευση. Την πρώτη από τον διοικητή, την δεύτερη από τη σημαία.

Λεφτά για πολλά πολλά δεν περίσσευαν, για αυτό η διασκέδασή μου περιορίστηκε σε ένα 
καφέ κάπου στο κέντρο και μετά αραλίκι στο σπίτι της παρέας κάπου στη Γενναίου 
Κολοκοτρώνη στο Κουκάκι. Ένα ημιυπόγειο πολυκατοικίας χτισμένης το 60 όπου ο Ζιώγας, 
(βιομήχανος στο Κεντάκι παρακαλώ τώρα) είχε νοικιάσει και μας είχε παραχωρήσει τη 
χρήση για όσο καιρό έκανε το μεταπτυχιακό του στην Ιταλία.

Όταν μπήκα στο διαμέρισμα βρήκα την Αφροδίτη με τον Ερκάν ( κούρδο μετανάστη γιατρό 
και καταπληκτικό οργανοπαίχτη σάζι ) τον Γιώργο με την αδερφή του και δυο τρεις άλλους 
να έχουν στήσει ολάκερο γλέντι γιορτάζοντας την αποστολή «ανθρωπιστικής βοήθειας» ( φάϊ 
τι άλλο ) από την μαμά της Αφροδίτης. Που να ξερε η έρμη μαμά πως η Αφροδίτη είχε γίνει 
χορτοφάγος και ότι κρεατόπιτα, παϊδάκι, κι άλλο τσιτσί της έστελνε αυτή το ονόμαζε 
«ανθρωπιστική βοήθεια» και μας το τάιζε οργανώνοντας τα λεγόμενα «ανθρωπιστικής 
βοήθειας πάρτι».

Ένα σάζι λοιπόν μια κιθάρα, ένα τουμπελέκι, ένα βιολί, φαγητό από την μαμά της Αφροδίτης 
και κρασί ρεφενέ ε δεν θέλει πολύ να ανάψει το γλέντι.

«Έμαθα πως είσαι μάγκας…» Τα πόδια μου λυγίζουν, στριφογυρίζω ψιλομεθυσμένος στο 
ρυθμό: «…είσαι και μπελαλής.

Στα πόδια μου σπάνε ποτήρια και πιάτα ( με σερβίτσια τα στελνε η μαμά της Αφροδίτης) …. 
Βλέπω με την άκρη του ματιού μου την Εύα να κοιτάζει άγρια αυτόν που τα πέταξε και την 
Αφροδίτη να την ακινητοποιεί μ” ένα νεύμα. «Ασε! Δεν τρέχει τίποτε!»

Κι όμως έτρεχε. Όχι από τα σπασμένα ποτήρια και τα πιάτα αλλά από τον 3ο όροφο που 
προφανώς, μιας και είχε πάει 2 μετά τα μεσάνυχτα, ενοχλούσαμε. Πάνω στο ρεφρέν του 
Μάρκου «…δεν σε θέλω δεν σε θέλω πια δεν σ’ αγαπώ…» μας χτύπησε το κουδούνι της 
εξώπορτας η αστυνομία. Ένα περιπολικό κι ένας Ζητάς παρακαλώ μας περίμεναν στο 
πεζοδρόμιο.

Βγήκαμε έξω κι άρχισε ανάκριση. Από το «δεν ντρέπεστε ενοχλείτε τον κόσμο τέτοια ώρα..» 
μέχρι το «πως ονομάζεσαι και που κατοικείς».
Τότε τρόμαξα. Εγώ ήμουν φαντάρος, σκαστός, κι ο Ερκάν μετανάστης χωρίς χαρτιά χωρίς 
τίποτα. Πέρασαν όλα τα πιθανά σενάρια από το μυαλό μου. Και το ένα πιο άσχημο από το 
άλλο. Ένα μόνο δεν πέρασε. Αυτό που τελικά έγινε.

Από το μπαλκόνι του πρώτου ορόφου ακούστηκε ένα μπαγλαμαδάκι. Βαριές πενιές. Ένα 
πρόσωπο σκαμμένο με πλούσιο μουστάκι και μια φωνή…. «πω πω πω πω πω τους ….»
Ήταν ο κυρ Νίκος ο Μπέλος. Τότε τον γνώρισα. Άρχισε να παίζει ένα παλιό ρεμπέτικο. 
«Τούτοι οι μπάτσοι που ρθαν τώρα…» Τον κοιτάξαμε σαν χαμένοι. Οι μπάτσοι το ίδιο. 
Φάνηκαν να τον γνωρίζουν. Τον χαιρέτησαν συνωμοτικά ενώ αυτός συνέχιζε να τραγουδά: 
«μάγκες πιάστε τα γιοφύρια…»



Οι δυνάμεις της τάξεως άλλαξαν ως δια μαγείας στάση απέναντί μας. «Εντάξει παιδιά αλλά 
να μην το ξανακάνετε… άντε τώρα πηγαίνετε και σεις να πάμε και μεις στη δουλειά μας.

Ο κυρ Νίκος ο Μπέλος τέλειωσε το τραγούδι. «Όλα εντάξει παιδιά…» «Ναι μια χαρά…» 
ψελλίσαμε. Μπήκε μέσα τράβηξε την κουρτίνα κι έκλεισε τα φώτα.

Μετά από καιρό έμαθα από τον Ζιώγα πως ο κυρ Νίκος ήταν εθελοντής αιμοδότης κι έδινε 
αίμα αυτός κι η οικογένειά του. Κάποτε λέει έδωσε αίμα και σώθηκε ένας υψηλόβαθμος 
αστυνομικός που είχε χτυπήσει σε τροχαίο. Είχε βγει λέει ο Ζιώγας μια άτυπη διαταγή όχι 
μόνο να μην τον πειράξουν ποτέ αλλά και να του φέρονται με σεβασμό.

Δεν ξέρω αν είναι αλήθεια η όχι. Όταν γνωρίστηκα με τον κυρ Νίκο όποτε τον ρωτούσα δεν 
απαντούσε. Έμεινα ακόμα 3 μήνες στο Χαϊδάρι κι όταν είχα έξοδο πήγαινα στο σπίτι της 
οδού Γενναίου Κολοκοτρώνη στο Κουκάκι. Γίναμε φίλοι με τον κυρ Νίκο, θα σας πω την 
ιστορία του κάποτε.

Είχα να τον δω από τότε. Και σήμερα το πρωί έμαθα σχεδόν τυχαία πως ο κυρ Νίκος ο 
Μπέλος μας άφησε πριν λίγες μέρες πλήρης ημερών.

Καλοστρατιά κυρ Νίκο και σε ευχαριστώ για ότι έκανες.



Μισές δουλειές

Μια δουλειά που την ξεκινάς πρέπει να την τελειώνεις στην ώρα της.
Ούτε πριν ούτε μετά. Στην ώρα της.
Μια δουλειά που την ξεκινάς πρέπει να την τελειώνεις. Να μην την αφήνεις στη μέση.

Ξενύχτισσα με το Γιώργη. Κάτσαμε στο τζάκι. Πατάτες οφτές και τσικουδιά. Μας πήρε ο 
ύπνος. Όταν άνοιξα τα μάτια μου το τζάκι είχε σβήσει και ο Γιώργης ο Τζερνιάς άφαντος.

Χρόνια Πριν : Πρόσφατα απολυμένοι εκ του στρατεύματος και ο έρωτας χτύπησε την πόρτα 
της καρδιάς του Γιώργη. Βλοσυρός λιγομίλητος πάμφτωχος αλλά έντιμος άνθρωπος. Δεν λέω 
τίμιος άντρας με έννοια που έδωσε ο κλαψούρικος ελληνικός κινηματογράφος το 50 και το 
60. Λέω έντιμος άνθρωπος.
Σε μια καντάδα ο κύρης τση κοπελιάς τον τσάκωσε. Ήτανε λογοδοσμένη. Ο Γιώργης δεν 
αντέδρασε από σέβας.

Γύρισε στο καφενείο. Κονιάκ πρόσταξε και γυρνώντας προς το μέρος μου είπε θα τηνε 
κλέψω.

«Γιώργη γύρευε τη δουλειά σου, μεγάλο σόι δε βολεί, δα ναχουμε φασαρίες. Είναι κι ο 
αρραβώνιάρης»

Το μικρό κασετόφωνο του καφενείου συνέχιζε να παίζει μαντινάδες.

Το είπε και το έκανε. Την έκλεψε.

Εκειά κατά τσι έξε ηώρα ο Γιώργης ήμπαινε στο χωργιό. Μα δεν επήε ντελόγο στο σπίτι τση 
κοπελιάς. Περίμενε να σκοτεινιάσει καλά. Να μη τονε δει κιάνείς.

Η κοπελιά τονε περίμενε. Τηνε πήρε στην αγκαλιά του.

«Δεν πρόλαβα να βγάλω άχνα! Ίδια πως επετούσαμε. Είχα τα μάθια μου σφαλιχτά να μη 
θωρώ μα η καρδιά μου πετάριζε και το κορμί μου ήτρεμε στα χέρια ντου. Όχι από φόβο…. »

Ετσα διηγούντονε η Ελένη την ιστορία της βραδιάς που την ήκλεψε ο Γιώργης στη φιλενάδα 
τζη.

Σε δέκα μέρες στεφανωθήκανε μα το χωργιό δεν τους σήκωνε και πήγανε στην Αθήνα.

Έξη μήνες μετά ο Γιώργης ήσμιξε κούτελο με κούτελο με τον πρώην αρραβωνιάρη τση 
Λενιώς στο λιμάνι του Πειραιά.

Κανείς δεν ξέρει τι έγινε , ο αρραβωνιάρης βρέθηκε με δυο μαχαιριές νεκρός και ο Γιώργης 
βρέθηκε φυγόδικος.

Στο μικρό διαμέρισμα της Λενιώς στο Ηράκλειο πια ο κουμπάρος τους περίμενε με τις ώρες 
να εμφανιστεί ο Γιώργης.
«Να τον συμβουλέψεις κουμπάρε ψέλλισε η Λενιώ να παραδοθεί κι έχει ο Θεός»

«Γυναίκα φέρε κρασί να πιούμε, μουσαφίρηδες έχεις απόψε και έγνοια σου, ότι θέλεις εσύ θα 
γενεί.» Ακούστηκε η βαριά κρητική προφορά του Γιώργη.



«Στην υγειά σου κερά μου» 
Μα πριχου να βάλει το ποτήρι στο στόμα χτύπησε η πόρτα.
Πάγωσαν. Μα ο Γιώργης ήξερε.

«Άνοιξε ντως» είπε ατάραχος.

Μπήκαν μέσα δύο της ασφάλειας.
« Ακολούθησε μας » 
«Θα έρθω θέλει μα πρώτα να πιω ένα κρασί με το κουμπάρο μου, κοπιάστε»
«Δεν είναι ώρα για κρασί ακολούθησε μας με το καλό»
«Δε θωρήτε μωρέ πως έχω μουσαφίρη ανιμένετέ με και θα ρθω μαζί σας μόλις πιω το κρασί»

Ο ένας έβαλε το χέρι κάτω από τη μασχάλη.

Ποιος είδε το θεό και δεν φοβήθηκε. Ο Γιώργης σηκώθηκε πάνω θεόρατος. Οι δύο 
οπισθοχώρησαν. Ένα μαχαίρι άστραψε στο φως και οι δύο ήτονε χάμαι.

Έσκυψε πάνω τους. Ήταν τραυματισμένοι μα πιο πολύ τρομοκρατημένοι.
Σήκωσε το ποτήρι του. «Στην υγειά σου κουμπάρε…στσι χαρές σου κερά μου» 
Άνοιξε τη πόρτα και χάθηκε.

Ζήλεψα την ιστορία του Γιώργη. Βαρύ πράμα το αίμα. Ζήλεψα όχι τον ίδιο το Γιώργη μα την 
ιστορία του.

Μια δουλειά που την ξεκινάς πρέπει να την τελειώνεις στην ώρα της.
Ούτε πριν ούτε μετά. Στην ώρα της. Το νωρίς κάνει κακό , το αργά πιο μεγάλο κακό.

Ο έρωτας του χτύπησε την πόρτα κι αυτός την άνοιξε διάπλατα. Όταν έπρεπε άρπαξε το 
αντικείμενο του πόθου του και την έκανε Κερά του, χωρίς να λογαριάσει τίποτα.

Μια δουλειά που την ξεκινάς πρέπει να την τελειώνεις. Να μην την αφήνεις στη μέση.

Ο νόμος του χτύπησε την πόρτα και αυτός πάλι την άνοιξε διάπλατα. Μα δεν ήθελε να 
αφήσει το κρασί του στη μέση.

Κυκλοφορούν γύρω μας χιλιάδες τύποι που κάνουν μισές δουλειές. Δεν αφιερώνονται στο 
σκοπό. Δεν δίνονται στον έρωτα για τον σκοπό. Για την αλλαγή. Διαλαλούν τα μικρά τους 
βήματα προς τον σκοπό αλλά ποτέ δεν τον φτάνουν. Παρότι οι ίδιοι είναι τελειωμένοι. Τους 
έχει πάρει η ζωή από κάτω και δεν διαθέτουν το κουράγιο να την αλλάξουν. Σαλιαρίσματα 
και προβληματισμοί, ίσως, και δεν ξέρω, και αν, και μπορεί.
Η ζωή δεν έρχεται στα μέτρα μας. Εμείς τη φέρνουμε στα μέτρα μας. Δεν μας τρομάζει η 
ζωή.

Τη ζωή αν την κοιτάξεις στα μάτια θα σε σεβαστεί αν όχι τότε θα πρέπει να την αφήσεις να 
τελειώσει το κρασί της.

«Σκουτελοβαρίσκω σου»

Στον Παππού μου τον Ψαρρομανώλη



Ψυχότρυπες
Τι συμβαίνει όταν ο πυρήνας ενός αστέρα νετρονίων περιέχει μια τόσο τεράστια ποσότητα 
ύλης, ώστε δεν μπορεί πλέον να στηρίξει τον εαυτό του;

Σε αυτό το σημείο, το αστέρι συμπιέζεται και καταρρέει περαιτέρω. Η διάμετρός του αρχίζει 
να μικραίνει την ίδια στιγμή που η πυκνότητά του αυξάνεται. Δεν υπάρχει κάτι στη φύση που 
να μπορεί να αντισταθεί σε μια τόσο ισχυρή βαρυτική δύναμη.

Πώς τελειώνει αυτή η διαδικασία; Θεωρητικά δεν τελειώνει. Όταν η δύναμη της βαρύτητας 
είναι πολύ ισχυρή, γνωρίζουμε ότι η διαδικασία θα γίνεται όλο και πιο αργή, κατά τέτοιο 
τρόπο ώστε δεν θα τελειώσει ποτέ. Σε ένα συγκεκριμένο σημείο η βαρύτητα είναι τόσο 
ισχυρή που ακόμα και το φως δεν έχει αρκετή ενέργεια για να διαφύγει από το αστέρι που 
συστέλλεται και γίνεται μια μαύρη τρύπα.

Πώς παρατηρούμε μια μαύρη τρύπα;

Παρ' όλο που οι μαύρες τρύπες δεν μπορούν άμεσα να παρατηρηθούν, πιστεύεται ότι 
υπάρχουν. Αν σε ένα διπλό σύστημα αστέρων το ένα από αυτά δεν είναι αστέρας αλλά μαύρη 
τρύπα, τότε η μαύρη τρύπα θα «ρουφήξει» ένα μέρος από το υλικό του δεύτερου αστεριού. Η 
τεράστια βαρυτική δύναμη της μαύρης τρύπας θα συμπιέσει τη ύλη και θα τη θερμάνει σε 
τέτοια υψηλή θερμοκρασία, ώστε θα γίνει εκπομπή ακτινών Χ από τη μαύρη τρύπα.

Συμπέρασμα. Αν κρύβεις μέσα σου μια Μαύρη Τρύπα όποτε αυτή  γουστάρει  μπορεί να σε 
καταπιεί . Να σε  ρουφήξει να σε παρασύρει και να εξαφανιστείς  άπαξ διά παντός. Να 
σταματήσει ο χρόνος και να χαθεί ο χώρος αυτοστιγμεί.

Ψέματα. 

Αν κρύβεις μια  Μαύρη Τρύπα μια μικρή Μαύρη οπή μέσα σου αυτή δεν ρουφάει ύλη 
,ρουφάει την ψυχή.

Ο μεγαλόψυχος  τρώει τον μικρόψυχο  μέχρι  μια μαύρη τρύπα  να τους  ορεχθεί η  και να 
τους καταπιεί .

Έχουν όλες οι μαύρες ψυχότρυπες την ίδια ψυχολογία, το ίδιο ταπεραμέντο, την ίδια  
συμπεριφορά;  Ο μόνος ίσως που μπορεί να απαντήσει στο ερώτημα είναι ο Dr Sheldon 
Cooper.

Μέχρι τότε ό,τι κι αν κάνεις, είσαι ανίσχυρος. Ανυπεράσπιστος. Μπροστά στις ορέξεις της 
μαύρης τρύπας της ψυχής σου.

Στον Dr Leonard Hofstadter


