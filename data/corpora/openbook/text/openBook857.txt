














































1 
 

ΕΛΛΗ ΠΑΙΟΝΙΔΟΥ 
 
 
 
 
 

 
 
 
 
 

ΚΛΕΨΥΔΡΑ 
 
 
 



2 
 

ΕΡΓΑ ΤΗΣ ΕΛΛΗΣ ΠΑΙΟΝΙΔΟΥ 
 
ΠΟΙΗΣΗ: 
Παλάμη ανοιγμένη στον Ήλιο. Λευκωσία 1964  
Ώρες Λευκωσίας: Λευκωσία 1967  
Χώμα της Κύπρου: Λευκωσία 1971 
Ο κύκλος της καταγγελίας: Αθήνα, (Σύγχρονη εποχή) 1977  
Τραγούδια τον χαμένου διόσμου: Λευκωσία 1979 
Παλάμη ανοιγμένη στον ήλιο: Επιλογή από το ποιητικό της έργο Σόφια 1978 
(Να ρότνα Μλατέζ) 
Ωρες: Αθήνα (Γούτεμπεργκ) 1983  
 
ΠΑΙΔΙΚΑ: 
Οι περιπέτειες του Χιπ-Χοπ: 1979 Βουδαπέστη 1979 (Μόρα)  
Τα δυο αδέλφια και το μαύρο ποτάμι: Αθήνα 1980, (Σύγχρονη Εποχή)  
Τα δυο αδέλφια και το μαύρο ποτάμι: Μπρατισλάβα 1984 (Μλάτε Λέτα)  
Χιπ-Χοπ και Ντορεμί: Σκόπια 1985 (Ντέτσκα Ράτοστ) 
Περιπέτειες του Χιπ-Χοπ και της Ντορεμί: Σόφια 1986. (Ναρότνα Μλατέζ) 
Παιδικές ιστορίες: Αθήνα (Σύγχρονη Εποχή) 1986 
Υπο έκδοση: Γυάλινες, ξύλινες, χάρτινες και άλλες ιστορίες. Αθήνα 
(Γούτεμπεργκ) 
 
ΑΛΛΑ ΒΙΒΛΙΑ: 
Δέκα Σύγχρονοι Κύπριοι Ποιητές: Ανθολόγηση και Εισαγωγή, Μούρσκα Σόμπο- 
τα, (Πομούρσκα Ζαλόζμπα) Σλοβενία 1980 
Κάτω από τον ίδιο ουρανό: Χρονικό, Σόφια 1980 
Σεπτέμβρης Γκέο Μίλεβ: Απόδοση στα ελληνικά, επιμέλεια 1981, Αθήνα 
(Σύγχρονη Εποχή) 
Πρόσωπο με πρόσωπο: Βιογραφικά διηγήματα, Αθήνα 1985 (Αιγόκερως) 
Ανθολογία Κυπριακής Ποίησης: Βουδαπέστη 1986 (Εουρόπα)  
 
 
 
 
 
 



3 
 

 
ΕΛΛΗ ΠΑΙΟΝΙΔΟΥ 

 
 
 
 
 
 
 

ΚΛΕΨΥΔΡΑ 
Ποιήματα 

 
 
 
 
 
 
 
 
 
 
 

Λεμεσός 1987 
 
 
 
 
 
 
 
 
 
 



4 
 

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



5 
 

 
 

Κλεψύδρα 
 
Είπες: Τροφοδοτούμε το μέλλον. 
Από τη χούφτα σου η άμμος κυλούσε στην άμμο. 
Τότε γέλασα. Τώρα 
βυθισμένη στο τώρα αμετάκλειτα 
γυρνώ πεινασμένη στο τότε. Να, η άμμος 
κυλά, και τα λόγια 
που είπαμε και δεν είπαμε 
όλα εδώ και τα γλύφει το κύμα. 
 
 



6 
 

 
 
 
 
 
 
 
 

Και έπεται η συνέχεια 
 
Ρωτάς τι κάνω. Γράφω  
το ποίημα που σου υποσχέθηκα  
εδώ και ένα τέταρτο του αιώνα.  
Δίπλα μου η Σαπφώ, τα γιασεμιά  
κι αυτή η γριά ροδιά που ανθοβολάει  
ασύστολα, σχεδόν χυδαία.  
Δεν ντρέπονται τα δέντρα βλέπεις  
για την ευλογία  
μιας όψιμης καρποφορίας.  
Οι στίχοι μυρμηγκιάζουνε στις 

ρόγες 
των δακτύλων. 

Κυλούνε στο χαρτί 
γίνονται σπέρμα.  

Το ποίημα είναι πράξη ερωτική  
χαϊδεύοντας τις λέξεις φλέγεσαι  
και παίζοντας μαζί τους πυρπολείσαι.  
Το δειλινό με καταπίνει, βυσσινί.  
Ανάσκελα η θάλασσα, ο λόφος την βυζαίνει.  
Κεφάλαιο πρώτο. 
 



7 
 

 
 
 
 
 
 
 
 
 
 
 
 
 
 
 
 
 
 
 
 
Μπήκες ορμητικά κι αυθαίρετα μέσ' τη ζωή μου  
με κάτι κρεπ παπούτσια παλιάς μόδας. 
 Γύρω μπουμπούκιαζε η δεκαετία του εξήντα  
καθώς βαδίζαμε στη λεωφόρο με τις καστανιές.  
Ακούμπησα στον ώμο σου τους φόβους μου.  
Τα μάτια σου πιστά σκυλιά  
μπροστά στην καγκελόπορτα. Αφέθηκα  
στο ξέφρενο κυνηγητό της μαργαρίτας.  
Τώρα που φτάσαμε στην πρώτη στάση  
παίρνω βαθειά ανάσα και κοιτάζω πίσω.  
 
 
 



8 
 

 
 
 
 
 
 
 
 
 
 
Ηρώων οδοί, νησιών οδοί  
τα σπίτια μας 
τόποι λατρείας του Ξενίου Διός. 
Ο ανεμόμυλος αγκαλιασμένος με το κυπαρίσι 
σι νύχτες φαινομενικής γαλήνης 
κι υπόγειου χαλασμού. 
Στον ήχο των φιλιών μας φεύγανε 
χτυπώντας τρομαγμένες τα φτερά τους 
οι νυχτερίδες. 
Γύρω μας τα ερπετά, οχιές 
σκουλήκια, γυμνοσάλιαγκες 
Τα βρίσκαμε σε ώρες ανύποπτες 
στα όνειρα μας μέσα και στο φαγητό μας 
να μας ρουφάνε το αίμα, τους χυμούς 
να φαρμακώνουνε το γάλα των παιδιών μας 
και κάποτε να χώνονται και στα χαμόγελα 
φίλων αγαπημένων. Ως τώρα ακόμα. 
 
Κι εσύ μέσα στα χέρια σου νανούριζες 
την τρυφερότητα της σιωπής και της σεμνότητας 
Δυό λίμνες καταπράσινες τα μάτια σου 
κι από ένα ψάρι σπαρταρά στην κάθε κόχη τους. 
 



9 
 

 
 
 
 
 
 
 
 
 
 
 
 
 
 
 
 
 
 
 
Ρωτάς τί κάνω. Σημαδεύω, 
την αισιοδοξία του βάθους 
που κρύβει η θλίψη μέσα της 
Με τίποτα δεν θ' άλλαζα 
το σκούρο εκείνο κατακάθι 
για ένα χαμένον έρωτα 
για ένα φίλο πεθαμένο. 
Πάρε το χέρι μου να συνεχίσουμε. 
Δυό φάροι φωτεινοί μπροστά μας 
και πίσω τα ερπετά 

άστα να σέρνονται 
στα αποτυπώματα μας.  

  
 



10 
 

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



11 
 

 



12 
 

 
 
 
 
 
 
 
 
 
 

Η πατρίδα μου 
 
 
Η δική μου η πατρίδα, κουκίδα στο χάρτη.  
Κουνούπι αν καθίσει, τη χάνεις  
και μένει μονάχα ολογάλανη η θάλασσα.  
Μα έλα που δεν τη χάνεις, δε χάνεται.  
Έλα που 
εισχωρεί λίγο λίγο 
αλμύρα στους πόρους 
μαστίχα στο στόμα 
θρουμπί στο νερό. 
Εισχωρεί στον καθένα μας 
απομυζά τους χυμούς μας. 
Μια πατρίδα-έμβρυο στα σπλάχνα μας 
και κάθε πρωί τη γεννούμε.  
 
 
 
 
 



13 
 

 
 
 
 
 
 
 
 
 
 
 
 
 
 
 
 
 
 
 
 
 
Η δική μου πατρίδα, μωρό βυζανιάρι  
όπου πάω, σκυλάκι η σκιά της  
πότε πίσω μου, πότε μπροστά μου  
Μια έτσι να κάνω τα χέρια, την παίρνω αγκαλιά.  
Τσαμπιά και μελίσσια τα χωριά της, κρεμασμένα στα 

βράχια. 
Μια έτσι να κάνω την κρύβω στη χούφτα  
κι' ότι θέλω την κάνω,  
πού την ξέρετε εσείς;  
 
 
 



14 
 

 
 
 
 
 
 
 
 
 
 
 
 
 
Ξυπνούμε, που λέτε, το χάραμα 
με μια ζουμερή καλημέρα στο στόμα. 
Την πετάμε σα μπάλα στο γείτονα 
πάνω απ' το φράκτη. 
Πίνουμε τον καφέ μας κι ο ήλιος 
κολυμπά μέσ' στην κούπα μας 
κι όλη νύχτα 
δυό στήθη πανσέληνοι 
θερμαίνουν τις χούφτες μας. 
 
Σε μας, όποια πέτρα και να σηκώσεις 
θα σου κάψουν τα χέρια ανάσες 
κόσμων άλλων που χάθηκαν 
και πάλι, πώς χάθηκαν 
αφού σπαρταράνε στις λέξεις μας μέσα 
λαγοκοιμούνται στον εσπερινό 
στους τύμβους, στα κάστρα μας. 
Της ελιάς μας οι ρίζες σκοντάφτουν σε θρύψαλα 
αγγείων - τερακότα και μάρμαρο και χαλκό και χρυσό 
 



15 
 

 
 
 
 
 
 
 
 
 
Κουδουνίζουν στους δρόμους μας γλώσσες αλλότριες 
πουλιά του βορρά ξυλιασμένα 
που κατηφορίζουν στον ήλιο 
για να μαλακώσουν το κόκκαλο. 
Κι άλλες πάλι, της ερήμου φίδια, λικνίζονται 
και ρίχνονται αχνίζοντας 
στο αλμυρό μας νερό. 
Και καθώς μειδιά ο ουρανός μας 
αγκαλιάζονται όλες αυτές, μεθυσμένες 
έτσι σαν αγκαλιάζονταν στα ψηφιδωτά 
της Ρώμης η λύκαινα 
με τον ιχθύ του Χριστού. 
 
Οι βελόνες του πεύκου βογγάνε τον Αύγουστο  
στο δίχως έλεος μαστίγιο του ήλιου.  
Σατράπης αυτός, κι όλα στα πόδια του  
η σταφίδα, τα σύκα,  
οι πληγές μας. 
Αν ανοίξεις τις φλέβες της γης μας  
θα δεις να κυλά  
χαρουπιάς ξανθοκόκκινο μέλι  
ή φαρμάκι ελιάς πράσινης  
ποτέ σκέτο νερό. 
 



16 
 

 
 
 
 
 
 
 
 
Γι αυτό θάθελα να είχα την όραση ελεύθερη  
ν' απλώνω το ψάθινο μου καπέλο  
γεμάτο κεράσια και μούσμουλα 
κι ολάνοιχτη η πόρτα μου για τον μυστικό επισκέπτη 
Να μην είναι ο καθρέφτης μου διάφανος 
παρά σαν ίσος προς ίσον 
να μου στρέφει το βλέμμα. 
Κι' όταν ανοίγω το στόμα 
να βγαίνει η δική μου φωνή 
κι όχι αυτή των προγόνων και των απογόνων μου  
των πεθαμένων. 
Αιώνιο νάμαστε γαμήλιο σύμπλεγμα  
εγώ μέσα σου κι εσύ μέσα μου  
πατρίδα μου... 
Μα πώς να το αντέξω το αγκάλιασμα  
του κορμιού σου του ανάπηρου; 
 
Βαθειά η πληγή 
μύκητες και ιοί 
αναδύνουν οσμές. 
Πλοκάμια αποχέτευσης 
περισφίγγουν 
το Υδραγωγείο. 
Γι αυτό ο χρόνος δεν παίρνει. 
 



17 
 

 
 
 
 
 
 
 
Και δεν είναι μονάχα το τραύμα το Μέγα. 
Είναι οι χίλιες μικρές χαρακιές 
που της πραμορφώνουν το πρόσωπο 
από δική μας 
αμέλεια 
ανοχή 
συγκατάθεση  
σκοπιμότητα: 
Οι εκσκαφείς, τα τσιμέντα, τα εισαγόμενα προσωπεία. 
Τα παιδιά μας δεν μοιάζουνε πια 
με τα παιδιά των γονιών μας 
Οι γονιοί μας δεν μοιάζουνε πια 
με τους γονιούς των παιδιών μας. 
Κάθε μέρα βαθαίνει το φράγμα 
ανάμεσα μας και μέσα μας. 
Είναι γι αυτό που φοβάμαι, Νεσιέ 
πως ο γιος σου ο Χαζάρ 
κι η κόρη μου η Ειρήνη 
δε θα βρούνε σημάδια αναγνώρισης 
αν αργήσουμε λίγο ακόμα. 
 
Η δική μας Πατρίδα, καρφάκι στον χάρτη  
Δώστε χέρι να το συγκρατήσουμε.  
Αν γκρεμιστεί θα χαθούμε μαζί της. 
 
 



18 
 

 
 
 
 
 
 
 
 
 
 
 
 
 
 
 
 
 
 

Ένα σταχτοδοχείο μ' αποτσίγαρα 
 
Ακόμα κι ένα 
σταχτοδοχείο μ' αποτσίγαρα 
μπορεί να γίνει ποίημα 
όταν η ευφορία σε συντρίβει. 
Λόγια που ανηφορίσανε με τον καπνό 
συλλογισμοί που βηματίζουν γύρω στο τραπέζι. 
Μην ισχυρίζεσαι λοιπόν πως στέρεψε η πηγή. 
Μήπως τα δάκτυλα σου ξέμαθαν να σκάβουν;  
 
 
 



19 
 

 
 
 
 
 
 
 
 
 
 
 
 
 
 
 

Επώνυμοι Έρωτες  
 
 
 
 
 



20 
 

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



21 
 

 
 
 
 
 
 
 
 
 

Αφροδίτη - Άδωνις 
 
Καλύτερα έτσι, χίλιες φορές.  
Τον φαντάζεστε ογδόντα  
χρονών γεροντάκι, με ποδάγρες  
και νηπίου φερσίματα 
κι εκείνη ολάνθιστη πάντα  
τριγύρω του να φτερουγίζει; 
 
Καλύτερα χίλιες φορές. Στο κάτω κάτω  
τα δάκρυα της έγιναν παπαρούνες.  
 
 
 
 
 
 
 
 
 
 
 



22 
 

 
 
 
 
 
 
 
 
 
 
 
 
 
 
 

Μενέλαος - Ελένη 
 
Αλλά έστω κι αν ήτανε  
αδειανό το πουκάμισο  
πάει η Τροία κι οι Ατρείδες 

κι εμείς οι άλλοι 
ακόμα πληρώνουμε. 
Έτσι ας μην αποκαλύψουν ποτέ οι ποιητές  
αν γέρασε τελικά η Ελένη  
στης συγγνώμης την κλίνη, στη Σπάρτη.  
Ας μας αφήσουν τουλάχιστο  
την ομίχλη του θρύλου.  
 
 
 
 



23 
 

 
 
 
 
 
 
 
 
 
 
 
 
 
 
 
 
 

Ιάσωνας - Μήδεια 
 
Τι θρίαμβος! 
Απ' όλες εκείνη, μια βάρβαρη 
κατόρθωσε να κατακτήσει 
του Μίσους την Κορυφή. 
Με τα νύχια που της απομείνανε 
από το σκαρφάλωμα 
ξερίζωσε την καρδιά της και ψύχραιμα 
την ακούμπησε λάβαρο πλάι στο φυτίλι. 
Η έκρηξη και το γέλιο της 
ταράζουν τις ανύποπτες νύχτες μας. 
 
 



24 
 

 
 
 
 
 
 
 
 
 
 
 
 
 
 
 
 
 
 

Ιφιγένεια - Αχιλλέας 
 
Εκείνο το «Αν» που ίσως ν' ανάτρεπε 
την Τροία, τον πόλεμο 
την αχίλλειο πτέρνα, 
τα «εν Αυλίδι» και «εν Ταύροις» 
Εκείνο το ονειροπόλημα «Αν» που παιδεύει 
τις μικρές Ιφιγένειες 
στα θρανία ως τα σήμερα… 
 
 
 
 



25 
 

 
 
 
 
 
 
 
 
 
 
 
 
 
 
 
 
 

Πλούτωνας - Περσεφόνη 
 
Άλλος πάλι και τούτος ο έρωτας 
χλωμός, θλιβερός. Ο σύγχρονος Πλούτωνας 
με μια σύριγγα ολόισια στη σήραγγα: 
Πίσω του σέρνεται 
η λιγνή Περσεφόνη 
στο σκοτεινό της ηρωίνης βασίλειο 
(και δίχως εξάμηνα άνοιξης).  
 
 
 
 
 



26 
 

 
 
 
 
 
 
 
 
 
 
 
 
 
 

Ορφέας - Ευριδίκη 
 
Όποιος και νάταν στη θέση του 
 θάστρεφε το κεφάλι  
γιατί τον καταδικάζετε;  
Εκείνο το θρόισμα του πέπλου της  
κι η ανάσα της 
όλο αρώματα 
ωσάν ακριβώς 
στα κρυφά όνειρα μας 
που συνωμοτικά τα διπλώνουμε 
το πρωί στα σεντόνια. 
Εκείνος τουλάχιστο ξέρει 
πως την έχασε με δική του ευθύνη.  
 
 
 



27 
 

 
 
 
 
 
 
 
 
 
 
 
 
 
 
 

Φαίδρα - Ιππόλυτος 
 
Πως είναι λοιπόν δυνατό 
να διέσχισε ανύποπτος 
το πύρινο μονοπάτι 
και με πέλματα παγωμένα; 
Ο άντρας - ποιητής τον δικαίωσε, βέβαια 
μα η δική της απολογία 
κάθε άνοιξη μαγική συναυλία 
των αηδονιών.  
 
 
 
 
 
 



28 
 

 
 
 
 
 
 
 
 
 
 
 
 
 
 

Θησέας - Αριάδνη 
 
Ο μίτος θηλιά τελικά 

στο λαιμό της  
καθώς χάνεται τής εγκατάλειψης το σκαρί  
Τρυφερός ο λαός μου και πονετικός  
τής πρόσφερε το θρονί της θεάς του.  
Αφροδίτη - Αριάδνη λοιπόν, για τους Αμαθουσίους  
μα όσο κι αν πάσκισε η θάλασσα  
δεν μαλάκωσε τις Ευμενίδες.  
Κάθε τόσο τα βράδια, εκεί στη στροφή  
όρθιες, σκοτεινές, κι ανάμεσα τους Εκείνη  
με το μίτο στο χέρι.  
  
 
 
 



29 
 

 
 
 



30 
 

 
 
 
 
 
 
 
 
 
 
 

Οδυσσέας - Πηνελόπη 
 
Μην εκπλήττεσθε. Kat σήμερα ακόμα  
μια Κυπριώτισσα Πηνελόπη  
υφαίνει και ξηλώνει πανιά  
περιμένοντας δώδεκα χρόνια  
τον αγνοούμενο Οδυσσέα.  
 
 
 
 
 
 
 
 
 
 
 
 
 



31 
 

 
 
 
 
 
 
 
 
 
 
 
 
 

Νάρκισος - Ηχώ 
 
Το γνώριζε: Δεν έπρεπε τόσα να δίνει. 
Τα δεχότανε εκείνος, φιλάρεσκα. 
Το γνώριζε, μα βλέπεις δεν τα πολυ- 
καταφέρνει η αγάπη στο ζύγι. 
(τόσα δράμια το γέλιο, τόσα δράμια το δάκρυ). 
 
Ακριβά λοιπόν πλήρωσε την τρύπια σακούλα  
μα κι εκείνος, θαρρώ, ακριβότερα. 
 
 
 
 
 
 
 
 



32 
 

 
 
 
 
 
 
 
 
 
 
 
 

Πυγμαλίωνας - Γαλάτεια 
 
Έτσι λένε: Η αγάπη 
φυσάει ζωή και στο μάρμαρο. 
Μήπως είναι γι' αυτό 
που τα μάρμαρα μας αργοπεθαίνουνε; 
Μήπως είναι γιατί 
ξεχάσαμε πως αγαπάνε;  
 
 
 
 
 
 
 
 
 
 
 



33 
 

 
 
 
 
 
 
 
 
 
 
 
 

Άλκηστη - Άδμητος 
 
Εκείνη, σωστά, αιώνιο σύμβολο 

μα 
εκείνος; 

τόσο ξέγνοιαστα να δεχτεί τη θυσία;  
Εδώ που τα λέμε ευτυχώς  
που εμφανίστηκε ο Ηρακλής.  
 
 
 
 
 
 
 
 
 
 
 



34 
 

 
 
 
 
 
 
 
 
 
 
 

Ηρώ - Λέανδρος 
 
Πολλά αλλάξανε, σύμφωνοι, μα πολλά  
παραμένουν. Να, ας πούμε, 

βαθειά 
στη ματιά 

της Ηρώς με τα στενά παντελόνια  
κολυμπάει η ίδια αρχαία προσμονή.  
Μια μικρή διαφορά: 
Ο Λέανδρος θα φανεί θριαμβευτής σε μια βέσπα.  
 
 
 
 
 
 
 
 
 
 



35 
 

 
 
 
 
 
 
 
 
 

Έκτορας - Ανδρομάχη 
 
Γνώριζε από τα πριν, ο Ποιητής 
του πολέμου την έκβαση, και του μύθου. 
Γι' αυτό περιττές φλυαρίες και θρήνους απέφυγε. 
Καθόλου δεν άρμοζαν 
σ' ένα Αθάνατο Χωρισμό. 
Έτσι ατόφιο πορεύεται εσαεί 
το σεμνό Μεγαλείο του. 
Σκεφτήκατε τους μυριάδες τους έρωτες 
που χαθήκανε ανώνυμοι 
σ' ένα «αίσιον τέλος;» 
 
 
 
 
 
 
 
 
 
 



36 
 

 
 
 
 
 
 

Ρωμαίος - Ιουλιέττα 
 
Μια μικρή παρεξήγηση 
τους έστειλε στην αθανασία. 
Πόσα αλήθεια οφείλουμε 
σ' αυτή τη μικρή τραγική παρεξήγηση… 
Έργα τέχνης 
του λόγου 

του ήχου 
της κίνησης  

Κι ακόμα πόσες αργότερα  
μικρές Ιουλιέττες χάρηκαν  
τους Ρωμαίους τους  
χάρη στην απειλή  
του άδικου εκείνου χαμού. 
 
 
 
 
 
 
 
 
 
 



37 
 

 
 
 
 
 
 
 
 
 
 
 

Οθέλλος - Δεισδαιμόνα 
 
Δεν ξέρω τι διηγήθηκαν 
στα παιδιά και στα εγγόνια τους 
οι κομπάρσοι θεατές πρόγονοι μου. 
Μα είμαι σίγουρη πως 
από κει κατρακύλησε μέσα μου 
αυτό το απλήρωτο χρέος από στίχους 
που νιώθω να οφείλω 
στη σιωπηλή Δεισδαιμόνα.  
 
 
 
 
 
 
 
 
 
 



38 
 

 
 



39 
 

 
 
 
 
 
  
 
 
 

Η Μικρή μου Πινακοθήκη  
 
 
 
 
 
 
 
 
 
 
 
 
 
 
 
 
 
 
 
 
 
 
 



40 
 

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



41 
 

 

Λουΐ Αραγκόν 
(Λίγο μετά τα 85χρονα του) 

 
 
Σβήνει ο εικοστός αιώνας στην οδό Βαρέν 
και γέμισε φαντάσματα η γειτονιά. 
Αποκολλήθηκαν με κάποιο κόπο από τα πλαίσια τους 
τα κάδρα, τις επιστολές και τα βιβλία 
Χύθηκαν προς το δρόμο. 
Στριμώχνονται στο καφενείο και φλυαρούνε 
καθώς απολαμβάνουν τον καφέ «ο λαι». 
Προβάρουνε καπέλα του παλιού καιρού στο καπελάδικο 
με μιαν οικειότητα σχεδόν αχαρακτήριστη. 
 
Χαμογελώντας αιωρείται πάνω από τις στέγες ο Σαγκάλ  
και στην αυλή παίζει ο Ματίς τυφλόμυγα με τα παιδιά.  
Η Έλσα ανοίγει την πλεξίδα και χτενίζεται  
και φεγγαροσταγόνες στάζουνε στο μέτωπο του ποιητή. 
 
Ξεπέζεψε αγκομαχώντας στην οδό Βαρέν  
ο Χωρικός του Παρισιού. 
Τ' άλογο χλιμιντράει και χάνεται καλπάζοντας.  
Φέρτε πανέρια να μαζέψουμε τις λέξεις. 
 
 
 
 
 
 
 



42 
 

 
 
 
 
 
 
 
 

Το θαύμα της οδού Μιχαήλ Κόρακα 
(Στο Γιάννη Ρίτσο) 

 
 
Το σπίτι προσγειώθηκε ομαλά. 
Χιλιάδες μικροί έρωτες το υποβαστάζανε 
κι άλλοι πολλοί ακολουθούσαν φορτωμένοι 
στίχους, εικόνες, θαλασσόπετρες 
και μνήμες από πρόσφατα και από αρχαία άλγη. 
Το εναπόθεσαν σε γειτονιά λαϊκή. 
Ένα σχολείο απέναντι, κάτω το ανθοπωλείο, 
το υποδηματοποιείο, το περίπτερο 
και τέλος ο σταθμός Αγίου Νικολάου. 
Πηγαινοέρχονταν οι άνθρωποι, ανύποπτοι 
για ότι συνέβαινε στον τέταρτο όροφο. 
Ανυποψίαστοι πως ήδη αποτελούνε το περίγραμμα 
της αθανασίας. 
 
 
 
 
 
 



43 
 

 
 
 
 

Στα ενενήντα χρόνια της Έλλης Αλεξίου 
 
 
Η Ελλάδα όλη σαν καλή νοικοκυρά  
θρονιάστηκε στα χράμια σου και ξεκουράζεται 
 με τα νησιά και τα βουνά και τις δαντέλες της.  
Αναθυμάται πάθια και αδικίες  
και κάτι λίγες δόξες. 
Αν πεις για τα συντρόφια σου, Μοιραίους και Ζορμπάδες 
καθώς τσουγκρίζουν τσικουδιά 
πότε αγριεύουνε και πότε τραγουδάνε. 
 
Στις μοναξιές μου νοσταλγώ το καμαράκι σου  
τα λόγια που βαλσαμωθήκανε στους τοίχους  
τις σιωπές που φτερουγίζουν γύρω από τη λάμπα. 
 
Λουλούδια φέρτε, μαθητές, κι έχουμε σκόλη  
Η έφηβη μας κλείνει τα ενενήντα. 
 
 
 
 
 
 
 
 
 



44 
 

 
 
 
 
Για τα ογδοντάχρονα  
του Παύλου Λιασίδη 
 
 
Έννα με κάμεις, Παύλο, για τα ογδόντα σου  
ν' αθθυμηθώ την γλώσσαν της στετές μου  
Τζιαι μεν βάλλεις αλλαξανά την σπόνταν σου  
πως «τούτες έννενι δουλειές δικές μου». 
 
Να ζήσεις, Παύλο, τζιαι να κάμνεις ποιήματα  
σγιαν έκαμνες δίχα παμόν για τόσα χρόνια  
γιατί εν σιηλλιάκριβα της ρίζας νήματα  
για μάς, για τα παιδκιά μας τζιαι τ' αγγόνια. 
 
Να ζήσεις, τζιαι του χρόνου πιον στην Λύσην σου 
τζιαι μείς οι φίλοι να γιορτάσουμεν μιτά σου  
Φέτι χαρίζομεν σου την, αμμά κατίσιη σου  
αν μεν μεθύσεις εις τα ενενηντάχρονα σου...  
 
 
 
 
 
 
 
 
 
 
 



45 
 

 
 
 
 
 

Στο καλό Παύλο Λιασίδη 
 
Έγυρες, γεροπλάτανε, μα οι στίχοι σου σιηλιόνια  
φτεροκοπούν πουπανωθκιόν  
γίνουνται φως των αμμαθκιών  
πόννα μας φέγγουν χρόνια. 
 
Ετσάκκισες, εν άντεξες πκιόν μέραν νύχταν άχχα  
έντεκα χρόνοι ήτουν πολλοί  
τζι η Λύση σου μαύρον πουλλίν  
μέσ' στην καρκιάν σου εφάκκαν. 
 
Έγυρες, Παύλο, τζι' άηκες στους φίλους σου το βάρος  
μα έννοιαν μεν έσιεις, γιατί  
σίουρα, για σέναν, ποιητή  
«έννα πεθάνει ο χάρος». 
 
 
 
 
 
 
 
 
 
 



46 
 

 
 
 
 
 
 
 
 
 
 
 
 

Εκείνο το φιλί 
Στον Άντριαν Μίτσε 

 
Εκείνο το φιλί που δεν της έδωσες 
στοίχειωσε και χοροπηδάει 
αγγίζει αθόρυβα τα πράγματα 
τα δέντρα, τα ποιήματα, τις άκρες των δακτύλων. 
Τρυπώνει 
στον κάλυκα του γιασεμιού 
ακολουθεί το βήμα της σκιάς και 
κάποτε προηγείται. 
Εκείνο το φιλί που δεν τής έδωσες 
είναι χίλιες φορές πιο αμαρτωλό 
κι άντε να το τσακώσεις να το τιμωρήσεις. 
 
 
 
 
 



47 
 

 
 
 
 
 
 
 
 
 

Η Πολυξένη και ο θάνατος 
Στην Πόλυ 

 
Στράγγιζε ο τρόμος σου, φαρμάκι φιλικό  
γλυκά στις φλέβες. 
Εκείνος βυθιζότανε, ο Άλλος τον τραβούσε προς τα κάτω 
κι εσύ, χυμώδης έκρηξη ζωής, ζωγράφιζες 
όσα περάσανε, όσα θάρθουν και πολλά γατιά. 
Έλυωσες με το πέλμα σου εκείνο το παρόν 
που ήταν σαν μέδουσα γλυώδες 
με περιφρόνηση, με φρόνηση 
με χάρη και μ' απλοχεριά. 
Ανθρώπινη, απλά, η σφραγίδα σου. 
Θα σ' ονομάσω Πολυνίκη.  
 
 
 
 
 
 
 
 



48 
 

 
 
 
 
Αν γίνει πόλεμος ανάμεσα στις χώρες μας  
εγώ θ' αυτοκτονήσω 

Στον Οζντεμίρ Ιντσε 
 
Το δήλωσες απλά και με χαμόγελο 
σαν ένα αστείο πάνω στο ποτό. 
Το καστανό σου βλέμμα δρομολόγιο 
ανάμεσα Σάμο και Κιουταχάσι 
(γλάροι στον ουρανό, στη θάλασσα δελφίνια). 
Το δήλωσες σε κάποιο διάλειμμα της Τέταρτης 
Παγκόσμιας Συνάντησης των Συγγραφέων για την Ειρήνη. 
Έτσι δεν πέρασε στα πρακτικά. 
Ήτανε προς το σούρουπο. Κόκκινα χρώματα 
κιθάρες, σλίβοβα... 
Είναι γι' αυτό που τώρα 
στο βασίλειο των αμπελώνων 
ηχούν σαν μαχαιριά τα λόγια σου, Οζντεμίρ 
την ώρα της καμπάνας.  
 
 
 
 
 
 
 
 
 
 
 



49 
 

 
 
 
 
 
 
 
Απάντηση στο ποίημα  
«ενός Τουρκοκύπριου» 
 
Ήρθε το μήνυμα σου 
χούφτα γεμάτη καλαμπόκι για τα περιστέρια 
κόρφος της μάνας, μάγουλο κόρης 
με ροδόνερο πλυμένο 
ανθός κιτρομηλιάς σε υγρή βραδιά 
Τ' ακούμπησα δίπλα στο προσκεφάλι μου 
κι ορμήσανε μελίσσια μες στον ύπνο μου 
Είπες: 
Ήλιος, νερό και λιόδεντρα η σημαία μας  
χαλί να παίζουν τα παιδιά μας  
πανί για καλοτάξιδα καράβια. 
 
Ήρθε στην ώρα του το μήνυμα σου.  
Κράτα γερά στο πόστο, παλικάρι,  
η εδώ μεριά αφουγκράζεται τους στίχους σου  
 
 
 
 
 
 
 



50 
 

 
 
 
 
 
 
 

Η απουσία σου, Τζων Τσήβερ 
 
Καθόσουνα, δίχως να πιάνεις πολύ τόπο 
ανάμεσα στον Άντριαν και σε μένα.  
Καφέ δεν είχε, μόνον ο Θεός  
κι εμείς γνωρίζαμε το πόσο σου χρειαζότανε.  
Λίγο μιλούσες, ίσως και καθόλου.  
Ήσουν η απουσία της παρουσίας. 
 
Φέτος, ανάμεσα στον Άντριαν και σε μένα  
παγώνει στο φυντάνι σου ο καφές  
κι ο χώρος σου ζεστός, γεμάτος, και  
παράξενο, μιλάς τόσο πολύ  
όσο δε μίλησες ποτέ σου. 
Το ξέρεις, Τζων πως δίχως κόπο τα κατάφερες  
να γίνεις ότι όλοι ευχόμαστε;  
Η παρουσία της απουσίας. 
 
 
 
 
 
 
 



51 
 

 



52 
 

 
 
 

Εγώ έχω την ποίηση 
 
Λοιπόν, νάμαι, ανάμεσα στους στοχασμούς σου 
εικοσάχρονε Λουί Αραγκόν 
(θα μπορούσες νάσουν και γιος μου) 
και στους ψιθύρους του αιώνιου νερού. 
Μου τους αποκρυπτογραφεί 
κάθε μέρα τ' αηδόνι στις πέντε. 
Αργά είναι - ή μήπως νωρίς. 
Τα δέντρα ένα κέντημα κι' η λίμνη του Μπλεντ 
ξενυχτά τις πνιγμένες πριγκήπισσες. 
Λες και φύτρωσε ο βράχος μονάχα 
για τις απελπισμένες αγάπες. 
Θα βαδίσω ξυπόλυτη. Από τις πληγωμένες μου φτέρνες  
σιωπηλά θα εισχωρήσει κι' αδίσταχτα  
ο τέτανος της λογικής. 
Στα κλαδιά θα κυλήσει και στα παρακλάδια των νεύρων  
Κάθε πόρο επαφής με τα έξω θα κλείσει.  
Εκ των έσω λοιπόν έσσεται η καταδίκη. 
 
 
 
 
 
 
 
 
 



53 
 

 
 
 
 
Μα θα με θυμηθείς με τη μέθη μου 
όταν πίνεις χωρίς να μεθάς. 
Θα με θυμηθείς με τα τέσσερα χέρια μου 
ολάνοιχτα, να κρατήσουν τον ήλιο. 
Φεύγεις, δίχως να ξέρεις πως έρχεσαι 
μάταια και χωρίς συνενόχους 
να ριχτείς απ' τον βράχο στον κρύο βυθό 
δίπλα σε σκελετούς δεινοσαύρων 
που γίνανε λάσπη - τι κρίμα - 
σε σκιές μυθικές που τρομάζουν μονάχες. 
Εγώ έχω την ποίηση. 
Με τραβά στην ποδιά της και με νανουρίζει. 
Κι' η λίμνη θα κλείσει την Άνοιξη κάτω απ' τους πάγους 
γνωρίζοντας πως μια ξανθιά Δεισδαιμόνα 
θα κτυπήσει και πάλι. 
 
 
 
 
 
 
 
 
 
 
 
 
 
 



54 
 

 
 
 
Γι' αυτό μην αργείς. Τ' αθάνατα και τα μη-με-λησμόνει  
δεν κρατάνε παρά ένα στεναγμό  
κλεμμένο από κάτι ηλίθια «πρέπει»  
και «θα» και «λυπάμαι». 
Ό,τι είναι να γίνει να γίνει. Τέρμα τώρα στα μπλε  
και λευκά περιστέρια. Η πατρίδα μου αιμάσσει-υπόγεια 

πληγή. 
Κάποτε θα εκτιναχθεί οργισμένο το αίμα στα ουράνια  
κι' εμείς όλοι μαζί του, στ' αστέρια ή στην κόλαση.  
Δεν βιάζεται η νύχτα. Όλα το ίδιο κι' αύριο,  
ίσως πιο λίγο φως (η Αγία Σοφία φέρνει, λένε, βροχή)  
ίσως πάλι ένας θάνατος την ταράξει για λίγο, μα η λίμνη  
θα βρει τη γαλήνη. Κι' εσύ, με τις αποσκευές σου  
γεμάτες κομμάτια λεπτή πορσελάνη που λειώνει  
μ' ένα χάδι στη χούφτα σου.  
Καληνύχτα. Η νύχτα 
πιότερο είναι γενναία. Και περήφανη. Κοιτά πάντα στην 

Ανατολή.  
 
 
 
 
 
 
 
 
 
 
 
 



55 
 

 
 
 
 
 
 
 
 
 

Ένα βιβλίο που διαβάζεις 
 
Ένα βιβλίο που διαβάζεις 
κάποτε γίνεται καράβι με πανιά 
κουρνιάζεις μέσα του 
ζεστά και μαλακά 
κι αφήνεσαι στο υγρό γαλάζιο 
Ο ήλιος κατακόρυφος και σπλαχνικός. 
 
Ένα βιβλίο που διαβάζεις  
σκάφος προς την ψυχή σου  
και προς τα έξω.  
 
 
 
 
 
 
 
 
 
 



56 
 

 
 
 
 
 
 
 

Τα ημιτελή ποιήματα 
 
Τα ημιτελή ποιήματα ντρέπονται για τα περιττά τους πάχη  
τη χαλάρωση, την κυτταρίτιδα,  
αγύμναστα κορμιά 

χωρίς 
του ενδύματος την ευσπλαχνία.  

Δεν κάνει να τα εγκαταλείπουμε ασυλλόγιστα  
ούτε και με το πρόσχημα 

κάποιας προσωρινότητας.  
«Ουδέν προσωρινότερον του βίου».  
Τα ημιτελή ποιήματα, σαν τις κρυφές επιθυμίες  
υποφώσκουν 
να βρουν μια χαραμάδα για να μάς εκθέσουν 
 
 
 
 
 
 
 
 
 
 



57 
 

 
 
 
 

Κάνει έρωτα η θάλασσα 
 
Κάνει έρωτα η θάλασσα σήμερα.  
Τα μαλλιά της ανάκατα,  
ευωδιάζει η πνοή της.  
Ο κόρφος της χοροπηδά  
και πάλι ησυχάζει.  
Τα σκέλια της χαλαρά  
στάζουνε μέλι. 
Ιδρώνουν οι χούφτες της και στο στόμα της  
λαμπιρίζουν αστέρια. 
 
Κάνει έρωτα η θάλασσα σήμερα και κανείς δεν το ξέρει 
το ναυτάκι μονάχα  
σκυμμένο στην πλώρη  
έτοιμο να πηδήξει.  
 
 
 
 
 
 
 
 
 
 
 



58 
 

 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 
 



59 
 

 



60 
 

 

Το γήινο σώμα σου 
 
Το γήινο σώμα σου, ποιητή, 
είναι μονάχα μονοπάτι 
για να πορεύεται η ποίηση ανενόχλητη 
από τη σκέψη στη γραφή 
κι' απ' τη γραφή στη σκέψη. 
Αδιάβατο θα γίνει αν το φορτώσεις με ζιζάνια 
κι αν πάλι το γυαλίσεις σαν παγόβουνο 
γλιστράει εκείνη και σου φεύγει. 
Άστο, φρεσκοσκαμμένο χώμα να βυθίζονται τα πόδια της 
να ευφραίνεται η όσφρηση τη χωνεμένη κοπριά 
(υγρό προζύμι και χλιαρό, έτοιμο να φουσκώσει) 
Και στις προσκλήσεις σου μην γίνεσαι ούτε φορτικός 
μα ούτε και αδιάφορος. 
Εκείνη ξέρει. Θα σ' επισκεφτεί 
σε ώρα που δεν την περιμένεις 
 
Το γήινο σώμα σου, ποιητή, σαν το διαλέξει Εκείνη  
θα είναι ευλογημένο. 
 
 
 
 
 
 
 
 
 
 



61 
 

 
 
 
 
 
 

Έμπορος ποιητής 
 
Γράφεις ποίηση σαν να κάνεις παράνομο έρωτα  
στα περιθώρια των λογαριασμών  
ανάμεσα στο «Πιστωτές» και στο «Χρεώστες».  
Γίνεσαι μάρτυρας δολοφονίας  
ή αυτουργός 
ενός στίχου τουλάχιστον σε κάθε πράξη. 
Στρατός οι μελλοθάνατοι να στραγγαλίζονται 
σε χάρτινες λωρίδες υπολογιστών 
μπροστά στα μάτια σου. 
Κι' εσύ δεν έκανες ποτέ ισολογισμό 
του δούναι και λαβείν 
της μέτριας καριέρας σου. 
 
 
 
 
 
 
 
 
 
 
 



62 
 

 
 
 
 
 
 
 
 

Μέσα στη νύχτα 
 
Μέσα στη νύχτα γεννιούνται τα φύλλα 
αντλούνε χυμούς, τεντώνουν τα νεύρα  
διαστέλλονται. 
Δεν τα προσέχεις εσύ, βυθισμένος  
στους έρωτες και στα μίση σου.  
Το πρωί αποκαλύπτουν το πρόσωπο  
Πράσινη πράξη ζωής.  
 
 
 
 
 
 
 
 
 
 
 
 
 
 



63 
 

 
 
 
 
 
 
 
 
 
 

Και έσονται οι δύο εις σάρκα μία 
 
Σκύβει στη γούβα του βράχου η αχτίνα  
τρέμει ηδονικά το νερό.  
Λαμπεροί υδρατμοί αναλήφθηκαν  
αμέσως μετά τον σπινθήρα. 
 
Αναπόφευκτη η ένωση  
ούτε συμβιβασμοί  
ούτε δεύτερες σκέψεις.  
Θα κρατήσει ως τη δύση το πάθος. 
 
Ψυχή που έχουνε κάποτε τ' άψυχα...  
 
 
 
 
 
 
 



64 
 

Χαρούμενο στεφάνι 
 
Οι στίχοι που δεν γράψαμε στην εφηβεία  
ταμπουρωμένοι πίσω από τα τραύματα  
της τρυφερής πατρίδας  
συνωμοτούν, ζητούν εκδίκηση. 
 
Σαν πεινασμένα τρωκτικά τρυπούνε, ροκανίζουν  
τους κραταιούς κροτάφους μας.  
Διακλαδίζονται στο νευρικό μας σύστημα  
θράσος γεμάτοι και χυμούς. 
 
Οι στίχοι του έρωτα που δεν  
προλάβαμε να γράψουμε στην εφηβεία  
ριζώσανε σιγά σιγά στα σκοτεινά  
φουσκώσαν και γεμίσανε κλαδιά και παραπούλια  
άνθη, πουλιά, μέλισσες, πεταλούδες και τζιτζίκια  
και πια δεν κρύβονται. 
 
Ας πλέξουμε μ' αυτούς 
τους στίχους που δεν γράψαμε στην εφηβεία 
ένα χαρούμενο στεφάνι-ρέκβιεμ 
για τη φευγάτη νιότη μας.  
  
 
 
 
 
 
 
 
 
 



65 
 

 
 

 



66 
 

 
 
 
 
 
 
 
 
 
 
 

Φιλί στο αεροδρόμιο 
 
Άνθρωποι, αποσκευές, 
αναγγελίες δρομολογίων. 
Αυτοί ολομόναχοι και βυθισμένοι 
στα μονοπάτια των ματιών. 
Αγάλματα ψηλόλιγνα από τερακότα 
που ακόμα αχνίζουνε 
Γέρνει μια ιδέα το κεφάλι εκείνη 
μια μπούκλα καστανή βολεύεται στον ώμο του. 
Τα χέρια του στεφάνι γύρω από τη μέση της 
Τα χέρια της πλεξίδα γύρω στο λαιμό του... 
 
Και ξαφνικά το θαύμα:  
Όλα τα δρομολόγια ακυρώνονται  
μ' ένα φιλί αποχαιρετισμού.  
 
 
 
 



67 
 

 
 
 
 

Μικρέ σγουρέ θεέ 
 
Σε τσάκωσα, μικρέ θεέ με τις φτερούγες 
το μάτι πονηρά να κλείνεις 
πίσω από την ξεθωριασμένη γρίλια μου. 
Δεν λησμονώ το χρέος μου 
για τα ποιήματα που δεν 
σου πρόσφερα θυσία. 
Μα εσύ δυσβάστακτους μου βάζεις τόκους. 
 
Και τι θα πει λοιπόν, 

«φεύγει όπου νάναι ο μισός αιώνας»;  
Μου μένουν ένα τρισεκατομμύριο στιγμές  
και χτυποκάρδια χίλιοι τρεις αιώνες.  
Σγουρέ Θεέ, να πας να πεις στη μάνα σου  
πως γεννηθήκαμε στην ίδια χώρα,  
εκείνη στους αφρούς, εγώ στο ασπρόχωμα. Νέκταρ εκείνη  
και κρασί της Βάσας στο δικό μου κύπελλο.  
Αχρείαστοι λοιπόν ανάμεσα μας οι αγγελιαφόροι.  
Την καρτερώ μεσάνυχτα μέσ' στον καθρέφτη μου ναρθεί,  
λόγια έχω να της πω που μια θεά  
ποτέ της δεν ξανάκουσε. 
 
Τρελλέ θεέ, πάρε και τη φαρέτρα σου, μη, δήθεν, την 

ξεχάσεις.  
  
 



68 
 

 



69 
 

ΠΕΡΙΕΧΟΜΕΝΑ 
Σελίδα 

Κλεψύδρα       5 
Και έπεται η συνέχεια     6 
Η πατρίδα μου      12 
Ένα σταχτοδοχείο μ' αποτσίγαρα    18  
Επώνυμοι Έρωτες  
Αφροδίτη - Αδωνις      21 
Μενέλαος - Ελένη      22 
Ιάσωνας - Μήδεια      23 
Ιφιγένεια - Αχιλλέας      24 
Πλούτωνας - Περσεφόνη     25 
Ορφέας - Ευριδίκη      26 
Φαίδρα - Ιππόλυτος      27 
Θησέας - Αριάδνη      28 
Οδυσσέας - Πηνελόπη     30 
Νάρκισος - Ηχώ      31 
Πυγμαλίωνας - Γαλάτεια     32 
Άλκηστη - Αδμητος      33 
Ηρώ - Λέανδρος      34 
Έκτορας - Ανδρομάχη     35 
Ρωμαίος - Ιουλιέττα      36 
Οθέλλος - Δεισδαιμόνα     37  
Η Μικρή μου Πινακοθήκη 
Λουί Αραγκόν      41 
Το θαύμα της οδού Μιχαήλ Κόρακα    42 
Στα ενενήντα χρόνια της Έλλης Αλεξίου    43 
Για τα ογδοντάχρονα του Παύλου Λιασίδη   44 
Στο καλό Παύλο Λιασίδη     45 
Εκείνο το φιλί      46 
Η Πολυξένη και ο θάνατος     47 
Αν γίνει πόλεμος ανάμεσα στις χώρες μας εγώ θ' αυτοκτονήσω  48 
Απάντηση στο ποίημα ενός Τουρκοκύπριου   49 
Η απουσία σου Τζων Τσήβερ     50 
Εγώ έχω την Ποίηση     52 
Ένα βιβλίο που διαβάζεις     55 
Τα ημιτελή ποιήματα     56 
Κάνει έρωτα η θάλασσα     57 
Το γήινο σώμα σου      60 
Έμπορος ποιητής      61 
Μέσα στη νύκτα      62 
Και έσονται οι δύο εις σάρκα μία    63 
Χαρούμενο στεφάνι      64 
Φιλί στο αεροδρόμιο     66 



70 
 

Μικρέ σγουρέ θεέ      67  
 
 
 
 
 
 
 
 
 
 

ΤΟ ΒΙΒΛΙΟ ΤΗΣ ΕΛΛΗΣ ΠΛΙΟΝΙΛΟΥ 
«ΚΛΕΨΥΔΡΑ» ΚΥΚΛΟΦΟΡΗΣΕ ΣΕ 1000 
ΑΝΤΙΤΥΠΑ ΓΙΑ ΛΟΓΑΡΙΑΣΜΟ ΤΗΣ ΣΥΓ-
ΓΡΑΦΕΩΣ. ΤΥΠΩΘΗΚΕ ΣΤΟ ΤΥΠΟ-
ΓΡΑΦΕΙΟ ΑΡΙΣΤΟΥ ΦΙΛΗ ΘΡΑΚΗΣ 8, 
ΛΕΜΕ¬ΣΟΣ, ΤΗΛ. 62691. COPYRIGHT: 
ΕΛΛΗ ΠΑΙΟΝΙ- ΔΟΥ, Τ.Κ. 544, ΤΗΛ. 63499, 
ΛΕΜΕΣΟΣ - ΚΥΠΡΟΣ. ΤΑ ΣΧΕΔΙΑ 
ΦΙΛΟΤΕΧΝΗΣΕ Ο ΖΩΓΡΑΦΟΣ ΑΝΔΡΕΑΣ 
ΜΑΚΑΡΙΟΥ  
 


	Κλεψύδρα
	Και έπεται η συνέχεια
	Η πατρίδα μου
	Ένα σταχτοδοχείο μ' αποτσίγαρα
	Αφροδίτη - Άδωνις
	Μενέλαος - Ελένη
	Ιάσωνας - Μήδεια
	Ιφιγένεια - Αχιλλέας
	Πλούτωνας - Περσεφόνη
	Ορφέας - Ευριδίκη
	Φαίδρα - Ιππόλυτος
	Θησέας - Αριάδνη
	Οδυσσέας - Πηνελόπη
	Νάρκισος - Ηχώ
	Πυγμαλίωνας - Γαλάτεια
	Άλκηστη - Άδμητος
	Ηρώ - Λέανδρος
	Έκτορας - Ανδρομάχη
	Ρωμαίος - Ιουλιέττα
	Οθέλλος - Δεισδαιμόνα
	Λουΐ Αραγκόν
	Το θαύμα της οδού Μιχαήλ Κόρακα
	Στα ενενήντα χρόνια της Έλλης Αλεξίου
	Για τα ογδοντάχρονα
	του Παύλου Λιασίδη
	Στο καλό Παύλο Λιασίδη
	Εκείνο το φιλί
	Η Πολυξένη και ο θάνατος
	Αν γίνει πόλεμος ανάμεσα στις χώρες μας
	εγώ θ' αυτοκτονήσω
	Απάντηση στο ποίημα
	«ενός Τουρκοκύπριου»
	Η απουσία σου, Τζων Τσήβερ
	Εγώ έχω την ποίηση
	Ένα βιβλίο που διαβάζεις
	Τα ημιτελή ποιήματα
	Κάνει έρωτα η θάλασσα
	Το γήινο σώμα σου
	Έμπορος ποιητής
	Μέσα στη νύχτα
	Και έσονται οι δύο εις σάρκα μία
	Χαρούμενο στεφάνι
	Φιλί στο αεροδρόμιο
	Μικρέ σγουρέ θεέ

