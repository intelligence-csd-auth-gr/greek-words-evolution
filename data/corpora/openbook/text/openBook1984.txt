




































 

 

 

 



 

 

Η Έλενα Τσάλτα ζει και μεγάλωσε στην Καλλιθέα. 

Πάντα της άρεσε να διαβάζει αλλά ποτέ δεν είχε σκεφτεί να γράψει. 

Παρακολούθησε σεμινάρια δημιουργικής γραφής με τον Δημήτρη Τανούδη και 

από τότε άφησε λίγο στην άκρη το διάβασμα για να πιάσει το μολύβι. 

Η αρχή έγινε με 18 μικρο-διηγήματα. 

 

 

 

 

 

 

 

 



 

 

 

 

 

 

 

 

 

 

ΓΙΑ ΤΑ ΑΙΜΑΤΑ ΚΟΥΒΕΝΤΑ 

 

 

Βγαίνει  η Σάντρα από το υμιυπόγειο μέσα στα αίματα, χτυπημένη όπου 

έφτανε το μάτι και ακόμα παραπέρα. 

Φώναξε ένα ‘’βοήθεια’’ κι έπεσε κάτω με τα μούτρα ανάμεσα σε δύο 

αυτοκίνητα. 

Κοιτάγανε  περαστικοί, έχασκαν. Πέρασα  εγώ να δώσω παραγγελιά στο 

κομμωτήριο, έμπηξα τις φωνές. Μου πέσανε τα καπουτσίνα πάνω της, μισή 

καφέδες, μισή αίματα, ντράπηκα, μου πέρασε και ξανά  ‘’βοήθεια’’, από μένα 

βγήκε αυτό όμως. 

Πετάγεται αυτός από το υμιυπόγειο σένιος, την κοιτά, την κουνάει με το πόδι 

όπως τα ζωντανά στο χωριό και αυτή σα να σαλεύει. 

‘’Αγόρι μου’’ του λέει, λες και δεν την είχε σαπίσει στο ξύλο. 

‘’ Τι είναι αυτά πάνω σου μωρή, κουτσουλιές για σε φτύσανε;’’ Για τα αίματα 

κουβέντα. 

Ε, φύγανε μαζί, πήγα για  καφέδες εγώ. 

 

 

 



 

 

 

 

 

 

 

 

 

 

 

 

ΓΙΟΣ ΜΟΥ, ΠΑΙΔΙ ΜΟΥ, ΔΙΚΟΣ ΜΟΥ 

 

Φορούσα το λευκό το φόρεμα, μ ’ αυτό παντρεύτηκα, αυτό φορούσα στα 

βαφτίσια του γιου μου, μ ΄ αυτό κήδεψα τον άντρα μου και τώρα είναι γραφτό 

φορώντας το να σκοτώσω τον ίδιο μου το γιο. 

Ήμασταν οι τρεις μας κάποτε αλλά όταν μας άφησε μόνους ο πατέρας του, 

μείναμε ένας, ο ένας για τον άλλο. Δεν του έλειψε τίποτα του γιου μου, 

γιάτρευα τις αρρώστιές του, τον έμαθα να διαβάζει, κάναμε ταξίδια για να 

γνωρίσει όλο τον κόσμο. Φαίνεται όμως πως τίποτα από όλα αυτά δεν ήταν 

αρκετό, η οικογένειά μας του φάνταζε μισή και αποφάσισε να φτιάξει άλλη, 

δική του. 

Την έφερε ένα κυριακάτικο πρωινό στο σπίτι μας, ‘’να γνωρίσω τη Ζωή’’  μου 

είπε, λες και δε ζούσε πριν από εκείνη. ‘’Τώρα ξέρεις γιατί πήρα πτυχίο’’  μου 

είπε, και μου ήρθαν στο μυαλό όλα τα βράδια που ξαγρύπνησα μέχρι να 

σιγουρευτώ πως το έμαθε το μάθημά του. ‘’Η Ζωή με μύησε στη νυχτερινή 

ζωή’’  μου είπε, και νοερά έσκιζα φωτογραφίες με εμάς στο θέατρο, στο 

σινεμά, στα ταβερνάκια. ‘’Η Ζωή θα μείνει μαζί μας’’  μου είπε, ‘’μαζί μας για 

πάντα’’  και από τότε ένιωσα πως πέθανα εγώ. 

Ήρθε η Ζωή με τα ξανθά της μακριά μαλλιά να μου στερήσει το λόγο που 

ανέπνεα. Ξυπνούσα πάντα πρώτη να ετοιμάσω τον καφέ του, το φαγητό του, 

ν ‘ ανταλλάξουμε μια κουβέντα και τώρα η πόρτα του δωματίου του ήταν 



πάντα κλειστή για μένα, γέλια έβγαιναν από την κλειδαρότρυπα και με 

ειρωνεύονταν. Το τραπέζι τα μεσημέρια γεμάτο, μου κράταγε τα χέρια ο γιος 

μου για να μ’ ευχαριστήσει, έχωσε τα δικά της ανάμεσα και μας ψαλίδισε, 

έφευγαν και άφηναν το σπίτι άδειο αφού έλειπε αυτός. Και τώρα ήρθε η μέρα 

του γάμου, ‘’ώρα να ζήσω κι εγώ’’ . 

Ο γιος μου το τελευταίο του βράδυ ως εργένης θα το περάσει στο σπίτι του 

είπε. Έπρεπε να παντρευτεί για να καταλάβει πως πάντα αυτό ήταν το σπίτι 

του και δε χρειαζόταν άλλο. Το ήξερα όμως εγώ και θα τον βοηθούσα να το 

αναγνωρίσει.. 

Φόρεσα το λευκό μου φόρεμα να τον υποδεχτώ .Στο φιόγκο πίσω στη μέση 

μου έβαλα το μεγάλο ψαλίδι. Έστρωσα το κρεβάτι του με βελούδινα σεντόνια 

και το έρανα με λουλούδια. Όλα είναι έτοιμα. Λείπει μόνο εκείνος και όπου να’ 

ναι έρχεται. Ο γιος μου, δικός μου ήταν, είναι, ήταν. 

 

 

ΕΧΕ ΜΕ ΨΗΛΑ 

 

Το λιγότερο που σου χρωστάω είναι μια εξήγηση, γιατί στην πραγματικότητα 

δεν έφταιξα σε τίποτα εγώ. Οι γονείς μάς είναι ο εγκληματίες. Οι δικοί μου 

τόσο όμορφοι όσο κοντοί, πού να φτάσουν από κει  κάτω τους δικούς σου; 

Δεν καταλαβαίνεις;  Άκου μια ιστορία τότε.. 

Οι δικοί μου όταν γεννήθηκα καμάρωναν  και με περιέφεραν σαν ιερό 

προσκύνημα, τόσο  λαμπερό μωρό δεν είχε ξαναδεί κανείς στη γειτονιά. 

Καθώς μεγάλωνα, το αντιλαμβανόμουν κι εγώ αλλά ένιωθα πως κάτι δεν πάει 

καλά. Ήμουν γόης κανονικός, τα κορίτσια στην τάξη μου έστελναν συνέχεια 

ραβασάκια αλλά όταν έπαιρνε το θάρρος κανένα να μου μιλήσει από κοντά, 

σήκωνα ψηλά το κεφάλι για να μπορέσω να το δω. 

Για τους φίλους μου η υπόθεση ήταν για γέλια, κοντό με ανεβάζανε κοντό με 

κατεβάζανε, μου έμεινε παρατσούκλι. Πιο κοντός από μένα δεν υπήρχε για να 

κάνω παρέα, οπότε όταν  στη Γ’ Λυκείου ήρθε με μεταγραφή η Ζωή που την 

περνούσα 2 εκατοστά, έπρεπε να γίνει κι έγινε το κορίτσι μου. Είχα τόσα 

συναισθήματα συσσωρευμένα μέσα μου να εκτονώσω που μαζί της έκανα τα 

πάντα και γρήγορα, μέχρι που μια μέρα μου έδειξε ένα τεστ εγκυμοσύνης με 2 

παύλες  μικρές ,που έκρυβαν όμως κάτι πολύ μεγάλο.  

Τα υπόλοιπα για τη Ζωή είναι πλέον ιστορία. Γέννησε το γιο μας 60 εκατοστά 

και με την αγάπη της σε λίγο καιρό τον έκανε άλλο τόσο. Όσο αφοσιωνόταν 



σε εκείνον, τόσο μίκραινα εγώ, τόσο ψήλωνε αυτός. Μέχρι που ξεχάστηκα 

τόσο που κανείς δεν κατάλαβε πότε σταματήσαμε να είμαστε οικογένεια. 

Άρχισα να ασχολούμαι μόνο με τη δουλειά. Εκεί με αποκαλούσαν Σέττερ το 

λαγωνικό, αποτελεσματικό αλλά και κοντό. Δημοσιογράφος  από τους λίγους 

,αλλά στα ρεπορτάζ  ακόμα και σε αυτά που προβάλλονταν ζωντανά στην 

τηλεόραση, άντρες και γυναίκες  ‘’μικρέ ‘’και ‘’νεαρέ’’ με φώναζαν κι ας είχα 

πατήσει τα 32. 

Σε ρεπορτάζ γνώρισα και τη Μαρίνα. Δε μας χώριζε ούτε εκατοστό στο ύψος  

και αργότερα στο κρεβάτι μας. Όταν γέννησε τον πρώτο μας  γιο  50 

εκατοστά, ήταν τέτοια η χαρά μου που βιάστηκα και έβαλα μπρος για το 

δεύτερο και λίγο αργότερα για το τρίτο. Ένιωθα πως έδενα έτσι γερά τον 

γόρδιο δεσμό μας, δε θα μου την έπαιρνε κανείς ,ήταν δική μου, φτιαγμένη 

αποκλειστικά για μένα, ίδια με μένα. 

Ύστερα ήρθες εσύ. Με τις ώρες καθόταν στην πολυθρόνα και σε σκεφτόταν 

και κοίταζε ψηλά, εμένα δε με ξανακοίταξε, απλώς μου απαντούσε. Σε 

σκεφτόταν ακόμα κι όταν φρόντιζε τα παιδιά, αντανακλαστικά λειτουργούσε 

για να τα ντύσει, κοιτούσε απλώς ψηλά και χαμογελούσε. Αγόρασε καινούργια 

παπούτσια με τακούνια, μέχρι τα μαλλιά της έπιανε κότσο να κερδίσει λίγους 

πόντους, να έρθει πιο κοντά σου. Κι εγώ ξεκίνησα τη συνήθεια να στέκομαι 

από πάνω της κάθε φορά που καθόταν στην πολυθρόνα και φώναζα νοερά 

κοίτα με, εμένα έχεις ανάγκη, εγώ είμαι ο προστάτης σου, εμένα σκέψου, 

εμένα βάλε ψηλά. 

Κι αφού έφτασα στο σημείο να την ακολουθώ όταν έβγαινε έξω, δεν άργησε η 

στιγμή να σας δω μαζί, εσένα και εκείνη που μπροστά σου φαινόταν τόσο 

μικρή, αυτή που την είχα πάντα ψηλά. Τα έβαλα με τους γονείς μου, εσείς 

φταίτε, γιατί; Γιατί να φτάνω μέχρι μόνο εκεί, τους φώναζα. Έψαξα να βρω και 

τους δικούς σου κι έτσι σιγουρεύτηκα πως είχα δίκιο. Δε μου έμενε κάτι άλλο 

να κάνω, έπρεπε να τη σκοτώσω, δε μετανιώνω. 

Τώρα είναι τόσο ψηλά, εκεί άλλωστε είναι η θέση της, εκεί την είχα εγώ πάντα 

,αλλά εσύ δεν πρόκειται να τη φτάσεις ποτέ. Και από εκεί ψηλά, πάντα θα 

σκύβει για να σε κοιτάξει. 

 

 

 

 

 

 



 

 

 

 

 

 

 

 

 

 

 

 

Η ΠΟΛΗ ΑΥΤΗ ΤΗ ΝΥΧΤΑ  

 

 

Εσύ θα νομίζεις ότ' είμαι υπερβολική. Σίγουρα. Έτσι δεν είναι; 

Αυτό που μου συνέβη χθες τη νύχτα και την προηγούμενη αλλά και κάθε 

νύχτα, εσύ αλλά και όλοι το ονομάζετε εφιάλτη. 

Εγώ θα σου αποδείξω ότι είναι η πραγματικότητα μου. 

Ήταν 2 μετά τα μεσάνυχτα όταν έπεσα στο κρεβάτι μου να κοιμηθώ, είμαι 

όμως συνηθισμένη σε αυτήν την περασμένη ώρα. Είναι η ώρα που το μυαλό 

μου δε σκέφτεται πια και το σώμα ζητά να ξεκουραστεί. 

Κλείνω με δύναμη τα μάτια, περιμένοντας το αναπόφευκτο. Δεν περνάει πολύ 

ώρα όταν αρχίζω να το ακούω. 

Τσαπ, τσαπ, τσαπ. 

Πρώτα ο ήχος ,μετά η εικόνα. 

Στην αρχή σκοτάδι και μετά όχι και τόσο. 

Όσο συνεχίζει αυτός ο αποκρουστικός ρυθμός ,τόσο καθαρίζει η εικόνα, αν 

και τα μάτια μου παραμένουν κλειστά. 



Το φτυάρισμα σταματά και ακούγονται μόνο οι φοβισμένοι χτύποι της καρδιάς 

μου. 

Δε μπορώ να περιμένω άλλο με τα μάτια μου να μη βλέπουν, πρέπει να δω τι 

συμβαίνει. 

Με δυσκολία τη βλέπω. 

Είναι το πρόσωπο εκείνης, που τη  γνωρίζω τόσο καλά, θα μάθεις πόσο. 

Χαμογελά χαιρέκακα και φτύνοντας μου ξεστομίζει 

‘’Νόμιζες πως θα μου γλύτωνες έτσι εύκολα, ε;’’ 

Βλέπεις που έχω δίκιο; 

Δεν είναι εφιάλτης, είναι κομμάτι από την καθημερινότητά μου και συμβαίνει 

κάθε νύχτα. 

Θα καταλάβεις πιο μετά και θα με ‘’καταλάβεις’’. 

Κάθε μέρα ξυπνώ έχοντας στο μυαλό εκείνη που με στοιχειώνει. 

Πίνω τον καφέ μου και καπνίζοντας τη σκέφτομαι. 

Πάω στη δουλειά μου και τη βλέπω συνέχεια μπροστά μου. 

Μιλάω με τους συναδέλφους μου, λέω σε όλα ναι στο αφεντικό μου. 

Εκείνη τη νιώθω να με κοιτάζει, ίσως βρίσκεται από πίσω του. 

Συναντιέμαι το απόγευμα με τον φίλο μου. Πάντα έχει κάτι να μου πει, πάντα 

κάτι έχω κάνει, το ξέρεις, πάντα λέω μηχανικά συγνώμη. Κάπου έξω από το 

παράθυρο ακούγεται κάποια να φτυαρίζει. Κανένας δεν είναι εκεί, αλλά 

κάποια φτυαρίζει… 

Γυρνώ στο σπίτι μου επιτέλους. Τηλεφωνώ στη μάνα μου. Θέλω κάπου να 

μιλήσω, κάπως  να αντισταθώ. Η μάνα, το ξέρεις, μου μιλά για εκείνη, δε με 

ρωτά για μένα. 

Να κάνω κάποια θελήματα λέει. Δε μπορώ, λέω ναι. Το ξέρεις ότι πάντα λέω 

ναι. 

Τελευταίο τσιγάρο λίγο πριν κοιμηθώ για να πάρω κουράγιο. 

Βουρτσίζω τα δόντια μου και κοιτάζομαι στον καθρέφτη. Με χαιρετώ. 

Θα με ξαναδώ  μόλις με πάρει ο ύπνος. 

Βλέπεις, εκείνη που με ξεθάβει κάθε βράδυ, είμαι εγώ. 



Εκείνη, αυτή που είμαι μέσα μου, ζει κάθε βράδυ εγκλωβισμένη εκεί και κάθε 

μέρα κοιμάται για να ζουν οι άλλοι. 

Αυτή που βλέπουν κάθε μέρα, φτυαρίζει εμένα για να ζουν αυτοί. 

Βλέπεις που έχω δίκιο; 

Δεν είναι εφιάλτης, είναι κομμάτι από την καθημερινή μου ζωή. 

Και το φτυάρισμα κάποιες φορές ακούγεται, κάποιες όχι, συνεχίζει όμως κάθε 

στιγμή, σε όλη τη ζωή, σε όλη αυτή τη ζωή… 

       

 

 

ΗΤΑΝ ΤΟ ΣΠΙΤΙ ΜΑΣ 

 

 

Θυμάμαι αρκετά συχνά εκείνο το Σαββατιάτικο βράδυ, αυτό που όλοι 

περιμένουν πως και πως για να βγουν έξω και να διασκεδάσουν ενώ εγώ είχα 

κλείσει ραντεβού μαζί του  στο σπίτι στο Κουκάκι. Στο σπίτι όπου μέναμε μαζί 

δύο ολόκληρα χρόνια και ήταν το δικό μας σπίτι, στο σπίτι όπου μέσα σε λίγα 

λεπτά έγινε απλά ένα σπίτι. 

Εκείνος με περίμενε στην εξώπορτα, δεν έμπαινε μέσα θέλοντας να μου δείξει 

ότι δεν ανήκει πλέον εκεί. Τον κοίταξα, παραλίγο να του χαμογελάσω αλλά η 

πέτρινη στάση του έκανε το στόμα μου να βουβαθεί και το χέρι μου να βιαστεί 

να ξεκλειδώσει. Μπήκαμε μέσα. Εκείνος άνοιξε βιαστικά την ντουλάπα, 

άρπαζε πουκάμισα από τις κρεμάστρες και τα πέταγε έξω. Πονούσα για την 

ντουλάπα, μπροστά στα μάτια μου τη δολοφονούσε, της έβγαζε τα σπλάχνα, 

την άφηνε άδεια και ξεκοιλιασμένη. Ύστερα όρμησε στα συρτάρια σαν τον 

κλέφτη, τα άδειασε από τα δικά του πράγματα, τους πήρε ότι πολυτιμότερο 

είχαν και τα άφησε να χάσκουν ανοιχτά σαν στόματα που εκλιπαρούν για κάτι 

να τους γεμίσει. Κοίταξε ολόγυρα στο σαλόνι για να σιγουρευτεί πως η 

δίχρονη παρουσία του ήταν παρελθόν. Έβλεπα τον θρίαμβο στο βλέμμα του 

και θυμόμουν την ιστορία χωρισμού εκείνης της διάσημης περφόρμερ, αυτής 

που με το σύντροφό της έδωσαν στην αγάπη τους το τέλος που της άξιζε. 

Περπάτησαν αμέτρητα χιλιόμετρα για να συναντηθούν για τελευταία φορά στο 

Σινικό Τείχος, τίμησαν τα αισθήματά τους, χώρισαν με μια αγκαλιά για αντίο. 

Ο χωρισμός μας εκείνο το Σαββατιάτικο βράδυ τιμήθηκε με το πέταμα των 

κλειδιών του στο χαλάκι της πόρτας, σε αυτό που σκουπίζαμε τα πόδια μας 

σχολαστικά σαν να κάναμε εξαγνισμό. Αφήναμε όλο τον κόσμο έξω έτσι και 



μέσα μπαίναμε μόνο εμείς, καθαροί, αγαπημένοι, μαζί. Κι ακόμα αναρωτιέμαι 

που πήγαν αυτοί οι δύο άνθρωποι που είχαν τις δικές τους τελετουργίες και 

τις ίδιες συνήθειες. Πού βρίσκονται τώρα εκείνοι που τους αρκούσε να πιάνει 

ο ένας το χέρι του άλλου για να είναι ευτυχισμένοι. Αυτοί που δε χρειάζονταν 

έπιπλα για να γεμίσουν το σπίτι τους, κάθονταν ο ένας στην αγκαλιά του 

άλλου, κρεμούσαν τα χαμόγελά τους για πίνακες. Γιατί το σπίτι μας τώρα είναι 

μόνο δικό μου; Γιατί να προσκυνώ τις φωτογραφίες σαν εικόνισμα και αυτός 

να έχει τώρα άλλο σπίτι για ναό;  

Έτσι περνούν  τα Σαββατιάτικα βράδια μου τώρα. Έξω στο διάδρομο 

ανοίγουν πόρτες και ακούγονται τακούνια να χορεύουν σε χαρούμενους 

ρυθμούς ενώ εγώ γεμίζω αυτό που απέμεινε από το σπίτι μας με τα μονίμως 

αναπάντητα ερωτήματά μου 

 

 

ΤΟΥ ΕΡΩΤΑ Ο ΚΥΚΛΟΣ 

ΜΕΤΑ-ΜΗΔΕΙΑ 

 

 

Βασιλιά μου ζητά μια γυναίκα να σας δει 

-Ποια με ζητά: Δεν ανακοίνωσε το όνομά της; 

-Όχι Βασιλιά μου. Την αναγνώρισα όμως και πονώ στη σκέψη να σας το 

φανερώσω. 

-Ποια είναι λοιπόν; Μίλα 

-…(σκύβει το κεφάλι) 

-Μίλα, σε διατάζω, μίλα. 

-… 

-Αυτή είναι; 

-Μάλιστα Βασιλιά μου. 

-Άφησέ τη να μπει. Ήρθε η ώρα. 

Μπαίνει εκείνη στην αίθουσα. Δε σταματά να τον κοιτά βαθιά μέσα στα μάτια 

με κάθε της βήμα που τον πλησιάζει. Και όταν φτάνει κοντά του, τον 

προσπερνά και στον θρόνο του κάθεται. 



-Περίμενα πως κάποτε θα έρθεις. Όταν ακόμα και ο χρόνος θα ερχόταν με το 

μέρος σου. Όταν δε θα ήμουν πια θυμωμένος και η στεναχώρια θα είχε 

ξεθωριάσει.  Όταν σε όλα τα γιατί θα είχα επιτέλους βρει τις απαντήσεις. 

 -Πονάς ακόμα; 

- Έτσι νιώθω πως είμαι ακόμα ζωντανός. 

-Πες μου γιατί πονάς. 

-Αν με ρωτούσες κάποτε, θα ήμουν ένας έξαλλος πληγωμένος πατέρας που 

έχασε τα παιδιά του από τη λυσσασμένη ζήλια σου. Τώρα όμως, πονώ για 

αυτήν την ανθρώπινη κατάρα που με έζωνε. Αυτή που κάνει τον άνθρωπο με 

τίποτα να μη χορταίνει, τίποτα να μην του είναι αρκετό ακόμα κι όταν τα έχει 

όλα. Τα έχει, αλλά δεν τα βλέπει… 

Εκείνη συνεχίζει να τον κοιτά έντονα και δάκρυα τρέχουν από τα μάτια της 

που του ζητούν επίμονα να συνεχίσει. 

-Άλλαξες τόπο για μένα, έχυσες αίμα αδελφικό, ένιωσες τους πόνους της 

γέννας κι εγώ άξιος σε εσένα δε στάθηκα. Αναγνώριση, ευγνωμοσύνη καμία. 

Μόνο αυτό ήθελες, είχα τόσο καιρό για να σκεφτώ και να καταλάβω τα 

αδιανόητα. Τον κύκλο μας ένιωσες πως έσπασα με την προδοσία μου, αυτόν 

που έκλεινες με την ύπαρξη των παιδιών μας, αυτά που μας ένωναν, αυτά 

που έγιναν από το δικό μας αίμα, αυτά που ένωσαν το αίμα μας. Κι εγώ ο 

άπληστος, ο ιερόσυλος, έσπασα τα δεσμά αυτά της οικογένειας για να τα 

ενώσω με κάποιαν άλλη. Πώς δε μπορούσα τότε να δω πως με τα δικά μου 

χέρια δολοφονήθηκαν τα παιδιά μου ενώ κατηγορούσα εσένα; Πόσο με 

τύφλωσε ο έρωτας και τα πλούτη, αυτά που νόμιζα πως δεν είχα, κι όμως 

είναι αυτά που κάποτε σου στέρησα. Ήρθες λοιπόν για να πάρεις αυτά που 

σου ανήκαν πάντα. 

Και σαν να τον διέταξε με τα μάτια της, ο Βασιλιάς αποθέτει το στέμμα και το 

σπαθί του στα πόδια της και την προσκυνά. 

-.Δε θα μπορούσα να τα είχα όλα στη ζωή, διάλεξε εσύ τη μοίρα μου. 

Τότε μόνο εκείνη σηκώνεται από το θρόνο και του τείνει το χέρι για να 

σηκωθεί. 

-Όλα μπαίνουν στη θέση τους λοιπόν ο δικός μας κύκλος για να κλείσει. 

Λόγος δεν υπάρχει το αίμα το δικό σου να χυθεί από εμένα, τα αθώα παιδιά 

μας ξέπλυναν και πλήρωσαν τις αμαρτίες σου. Σύζυγος όμως είσαι που δε 

στάθηκε στην οικογένειά του, Βασίλειο δεν αξίζεις να κυβερνάς. Την εξορία 

που διάλεξα να σύρεις να βιώσεις. Εκεί θα βρεις τη μοίρα σου εσύ κι εγώ στον 

τόπο αυτό θα αφοσιωθώ όσο αγάπησα τα παιδιά μου. 



Φορά το στέμμα του στο δικό της το κεφάλι κι εκείνος ακολουθεί το δρόμο που 

του έδειξαν νωρίτερα τα βήματά της. Το δρόμο που χαράζει τώρα το σπαθί 

του, αυτό που θα χαράξει αργότερα την καρδιά του. 

 

 

 

 

 

 

ΜΗΝ ΠΕΙΣ ΤΙΠΟΤΑ ΠΟΥΘΕΝΑ 

 

Να μην πει τίποτα πουθενά του είπανε. Λες και δεν ήταν αρκετά όσα 

τραβάγανε με τα σούσουρα του χωριού για το ανάστημα και την περπατησιά 

του. Στην Κρήτη γεννιούνται μόνο λεβέντες. 

Ήθελε κάπου να μιλήσει, δε μπορούσε να το κρατάει άλλο μέσα του, ο 

πατέρας  αγαπάει το παιδί του, η μάνα όλα τα συγχωρεί. Ο πατέρας τον 

σάπισε στο ξύλο, η μάνα δε σταμάτησε να κλαίει και να ρίχνει κατάρες. 

Αλίμονο του αν το μάθαινε κανείς, αυτοί θα τον σκότωναν πρώτοι. 

Έφυγε από το χωριό, στην Αθήνα για σπουδές τους είπε. Του έκλεισαν  

δωμάτιο σε έναν συγγενή, πολλοί νοικάρηδες  ήταν γνωστοί. Ήταν ήσυχος και 

συνέχεια διάβαζε, καμιά φορά ερχόταν κανένας φίλος του για παρέα.  

- Να με συγχωρείς αγόρι μου, για ένα όνομα ζούμε. Εμένα δε μου 

αρέσουν αυτά. Μπαινοβγαίνουν διάφοροι από το σπίτι σου, δε ξέρω 

και τι κάνετε και προς Θεού μη μου πεις. Συμπάθα με αλλά εγώ δε 

θέλω τέτοια, άντε, άντε αγόρι μου στο καλό και δε θα πω τίποτα στους 

δικούς σου. Κάπου θα βρεις να μείνεις. 

Είχε βρει και δουλειά για να τα βγάλει πέρα. Εργατικό παιδί, δε σταματούσε 

ούτε τσιγάρο να καπνίσει. Φιλότιμος, καθόταν μέχρι αργά να μαζέψει το 

μαγαζί στο κλείσιμο. Ήταν όμως και όμορφος, δεν περνούσε απαρατήρητο 

αυτό, ούτε από γυναίκες, ούτε από άντρες. Το αφεντικό, σαράντα χρονών 

άνθρωπος οικογενειάρχης, δεν τον άφησε να φύγει ένα βράδυ. Ούτε το 

επόμενο. Και ακολούθησαν πολλά. Του έδινε και λεφτά για να μη μιλήσει, 

περισσότερο όμως  για να τον ντροπιάσει.  

Ήρθε η κακιά στιγμή που τους ανακάλυψε η γυναίκα του αφεντικού. Στον 

άντρα της δεν είπε τίποτα. Εκείνον όμως τον ενοχλούσε καθημερινά, θα το 



έλεγε παντού αν δεν έκανε τα γούστα της. Ήταν δικός της τα πρωινά, τα 

βράδια είχε τον άντρα της για αφέντη. Δεν τον άφηναν να πάρει ανάσα με 

τους εκβιασμούς, τους βιασμούς τους. 

Κι έτυχε να δει γελαστά πρόσωπα κρεμασμένα με μανταλάκια στο περίπτερο, 

ξέγνοιαστα, ανέμελα, δεν τους ένοιαζε που φιλιόντουσαν και τους βλέπανε 

όλοι. Καινούργιο μαγαζί, στον Κεραμεικό, έγινε το έλα να δεις στα εγκαίνεια.  

Πήγε. Πήγε να νιώσει έστω για λίγο πως είναι ένας από αυτούς. Πούστης, 

αδερφή, ομοφυλόφιλος, άνθρωπος φυσιολογικός. Δεν πρόλαβε να χαρεί, 

μίσος τον γέμισε, ζήλια. Φθόνος που έγινε φόνος.  

Και αντί να τσουγκρήσει στην υγειά τους  με το ποτήρι του, το έστρεψε φονικό 

όπλο εναντίον τους και δεν άφησε κανέναν να περηφανευτεί. 

 Κι έτσι τελικά το έμαθαν όλοι. 

 

 

 

 

 

 

 

 

 

 

 

 

 

 

 

 

 

 



 

 

 

 

 

 

ΜΙΑ, ΔΥΟ, ΤΕΣΣΕΡΙΣ 

 

 

Μπήκε στο παλαιοπωλείο να βρει ένα ιδιαίτερο δώρο για την αδερφή της τη 

δασκάλα. 

Οι πάγκοι στο μαγαζί ίσα που φαινόντουσαν με τόσους θησαυρούς 

απλωμένους πάνω τους. Καρφίτσες που λαμποκοπούσαν στο φως του ήλιου, 

ξύλινες σκαλιστές κορνίζες με αυθεντικές φωτογραφίες μιας άλλης εποχής, 

μπαστούνια από φίλντισι που κάποτε πρόσδιδαν εκτός από στήριγμα, κύρος 

στον κάτοχό τους, κρυστάλλινοι αστραφτεροί πολυέλαιοι, μανουάλια και 

κάπου εκεί στην άκρη, αυτό ακριβώς που έψαχνε, ένας πανέμορφος σχολικός 

άβακας. 

Τον άγγιξε με τα δάχτυλά της, φύσηξε απαλά να φύγει η σκόνη, πέρασε την 

πρώτη μπίλια από τη μία πλευρά του στην άλλη και … 

- Κωνσταντίνε, ξεχώρισε πέντε μπίλιες  

- Μία, δύο, τέσσερις… 

- Προσπάθησε πάλι, από την αρχή. 

- Μία, δύο, τέσσερις… 

- Λάθος Κωνσταντίνε, δε διάβασες σπίτι σου αυτά που μάθαμε χτες; 

- Προσπάθησα να τα θυμηθώ και να τα λέω ξανά από μέσα μου. 

-  Μα τα γράψαμε και στο τετράδιο. Δεν έκανες αντιγραφή; 

-  Δεν το έχω πια κυρία. 

-Πού είναι το τετράδιό σου Κωνσταντίνε; Το έχασες; 

-  Όχι κυρία. Κάηκε. 



- Κάηκε; 

 -Ναι και μια καρέκλα, τώρα μόνο μία. Δεν έχουμε άλλα ξύλα στο σπίτι και 

κρυώναμε. 

- Εντάξει Κωνσταντίνε, σε ευχαριστώ. Κάτσε κάτω. 

… και άρχισε να μετρά μία, δύο, τρεις, τέσσερις μπίλιες,  τις περνούσε από τη 

μία πλευρά στην άλλη. Τι όμορφα χρώματα που είχαν, αναλλοίωτα παρά το 

πέρασμα του χρόνου. Ποια να ήταν η ιστορία του άραγε; Έπλαθε τις 

αναμνήσεις του με το μυαλό της, πως τάχα ανήκε σε κάποιον μαθητή που 

τώρα έχει πατήσει τα ογδόντα και πίνει τον ελληνικό του στο καφενείο της 

γειτονιάς. Τώρα ο άβακας θα συνέχιζε την ιστορία του και αν ήταν τυχερός δε 

θα στόλιζε μόνο το γραφείο της αδερφής της, αλλά θα τον χρησιμοποιούσε και 

ως εργαλείο της δουλειάς της. Τον σήκωσε με τα δυο της χέρια και 

κατευθύνθηκε προς το ταμείο. 

- Ώρα για διάλλειμα παιδιά, βγείτε έξω. 

- Ναιαιαιαιαιαιαι! 

- Κωνσταντίνε έλα κοντά μου σε παρακαλώ ένα λεπτό. 

- Μάλιστα κυρία, κατάλαβα. Να καθίσω μέσα και να γράψω τιμωρία στον 

πίνακα. 

- Όχι, πάρε τον άβακα αγόρι μου δικό σου, να σε βοηθήσει να μάθεις 

αριθμητική. Έχουμε και άλλον στο γραφείο του διευθυντή για την τάξη μας.  

-- Σας ευχαριστώ πολύ κυρία! Θα τον προσέχω, θα το πω και στη μαμά μου 

ότι μου τον κάνατε δώρο. Να σας κουβαλήσω την τσάντα σας στο σχόλασμα 

μέχρι το σπίτι σας; Πώς να σας ευχαριστήσω; 

- Βγες τώρα για διάλλειμα και τσιμουδιά σε κανέναν. Θα σε σηκώσω πάλι 

αύριο στον πίνακα και θέλω να ξέρεις να μετράς μέχρι το δέκα. Έτσι θα με 

ευχαριστήσεις. 

- 

 

 

 

 

 

 



 

 

 

 

 

 

 

ΝΑ ΒΡΕΙΣ ΤΟΝ ΠΑΡΑΔΕΙΣΟ ΣΟΥ 

 

Είμαι πια σπίτι μου, είμαι το σπίτι μου. 

Ο μπαμπάς  κάποτε μου είπε πως ο Κύριος μας έφτιαξε από χώμα, πρώτα 

εκείνον, 

ύστερα τη μαμά, ήρθαμε κι εμείς  και όταν έρχεται η ώρα στο χώμα 

καταλήγουμε πάλι. 

Και είναι τόσο όμορφη αυτή η αίσθηση! Όταν βρέχει το νερό κυλάει σαν να 

έχει φλέβες η γη στο τεράστιο σώμα της και με δροσίζει. Όταν βγαίνει ο ήλιος 

είναι τόσο λαμπερός, νιώθω τη ζεστασιά της αγκαλιάς της μαμάς μου. Θα 

νιώσει άραγε έτσι ποτέ και ο Κάιν; Τι κουβαλάει η ψυχούλα του; Βαρύ το 

φορτίο του στίγματός του. Κι έφταιγε σε τίποτα στ’ αλήθεια αυτός; 

Όλα όσα συνέβησαν μέχρι τι στιγμή που με σκότωσε, δεν ήταν παρά μια 

αλυσιδωτή αντίδραση. Ο μπαμπάς, όταν ήμασταν μικρά, μας έλεγε κάθε 

βράδυ την ιστορία της γνωριμίας του με τη μαμά. Το πρώτο σπίτι τους στην 

αρχή δεν υπήρχε καν και ο Κύριος τους έφτιαξε έναν  κήπο με όλα τα καλά. 

Το μάτι θαμπωνόταν από την ομορφιά έλεγε, του Κάιν το μάτι γυάλιζε από το 

θαυμασμό. Ο Κύριος έφτιαξε τη γη, τη θάλασσα, τα κόσμησε με ψάρια και 

πουλιά, με πράσινο, με όλα τα καλά και στο τέλος τα ευλόγησε. Με νοσταλγία 

θυμόταν ο μπαμπάς πως τα είχαν όλα. Και μετά κοιτούσε τη μαμά. Ξέραμε τη 

συνέχεια. Ο Κάιν κατηγορούσε τη μαμά που είχε τα πάντα και ήθελε και άλλα. 

Ο μπαμπάς σώπαινε, η μαμά δάκρυζε. Πλήγωναν τα λόγια του Κάιν για όλα 

αυτά που του στέρησαν. Η μαμά και ο μπαμπάς έφαγαν από το Δέντρο της 

Γνώσης, το είχε απαγορεύσει ο Κύριος, εκείνοι δεν άκουσαν και τους έδιωξε 

από τον Παράδεισο. Πάντα θυμωμένος ο Κάιν για όλα αυτά που δεν είχε, 

ποτέ ευτυχισμένος για αυτά που είχε. 

Πέρασαν τα χρόνια, μεγαλώσαμε. Βοσκός έγινα εγώ, γεωργός εκείνος. Μια 

μέρα προσφέραμε θυσία στον Κύριο τα καλά που είχαμε. Ακόμα αναρωτιέμαι 



γιατί  Τον ευχαρίστησαν τα δικά μου, δυσαρέστησαν του Κάιν. Ακόμα πονάω 

για τον αδερφό μου, για την οργή και την αδικία που ένιωσε για ακόμα μία 

φορά. Για αυτά που έλεγε ότι στερήθηκε και μόνο μοχθούσε στη ζωή του. 

 

 

 

 

 

 

ΞΥΠΝΗΣΑ Μ’ ΕΝΑΝ ΚΑΦΕ ΜΑΖΙ ΣΟΥ 

 

- Δύο σκέτους χωρίς γάλα πακέτο παρακαλώ. 

Ξεκίνησε να φτιάχνει μηχανικά και βαριεστημένα τον διακοσιοστό έκτο 

καφέ για εκείνη την ημέρα και το μόνο που του προκαλούσαν οι πελάτες 

ήταν απέχθεια. Τόσο ευκολόπιστοι όλοι αυτοί οι άνθρωποι, νομίζουν πως 

θα ξυπνήσουν πίνοντας ένα τέτοιο ρόφημα. Αυτό διάβασαν στα περιοδικά, 

αυτό τους πρόσταξε η σύγχρονη κοινωνία τους, δύο με τρεις καφέδες 

κάνουν καλό σε ζωτικά σημεία του οργανισμού λένε, αφυπνίζουν. Τόσο 

ανίδεοι όλοι τους, που δε βλέπουν πως κοιμούνται τον ύπνο του δικαίου. 

Εκείνος όμως δεν ήταν ένας από αυτούς, δε χρειαζόταν καφέδες για να 

ξυπνήσει. Το πνευματικό του επίπεδο ξεχώριζε τόσο ώστε να τον 

αναγνωρίσει μία όμοιά του, η Χριστίνα. Εκείνη τον έφερε σε επαφή με τον 

Μεγάλο Ηγέτη. Εκείνος θα τον απομάκρυνε από όλα αυτά τα ζιζάνια του 

επίγειου κόσμου. Εκείνος ήταν το εισιτήριό του για τον τελικό προορισμό 

του, για το λόγο που ήρθε στη ζωή. 

Ήταν όλα ήδη κανονισμένα. Μόλις σχόλασε άλλαξε και φόρεσε τα ρούχα 

που είχε ορίσει ο Μεγάλος Ηγέτης, μαύρη μπλούζα, υφασμάτινο 

παντελόνι, παπούτσια του τένις. Η Χριστίνα του είχε δώσει σαφείς οδηγίες 

σχετικά με το σπίτι όπου θα αποχαιρετούσαν ετούτη τη γη όλοι μαζί, θα 

αυτοκτονούσαν σύμφωνα με τους κοινούς θνητούς, θα κοιμόντουσαν για 

πάντα σύμφωνα με αυτούς. Δεν ήξεραν τη μεγάλη αλήθεια όμως.  

Το σπίτι αυτό δεν ήταν μακριά, περπατώντας θα έφτανε σε λιγότερο από 

είκοσι λεπτά, αλλά εκεί ήταν η περιοχή των πλουσίων, των εκλεκτών για 

τον επίγειο κόσμο και δεν είχε ξαναπάει εκεί. 



Καθώς περπατούσε, έπιασε τον εαυτό του να χαίρεται που θα ήταν μαζί 

και η Χριστίνα. Ήταν μία όμοιά τους αλλά ήταν επίσης όμορφη και έξυπνη.. 

Αν όλα ήταν αλλιώς, αν ήταν ένας άνθρωπος του καφέ, θα τον μοιραζόταν 

ευχαρίστως μαζί της. Ο Μεγάλος ηγέτης είχε πει πως στον τόπο που θα 

πήγαιναν, όλα θα ήταν διαφορετικά. Θα μπορούσε άραγε αυτά τα 

διαφορετικά να τα μοιραστεί με τη Χριστίνα; Είχε αρχίσει να αισθάνεται 

λίγο περίεργα, άγχος σκέφτηκε πρέπει να το έλεγαν αυτό οι άνθρωποι του 

καφέ. Ή μήπως αμφιβολία; Δεν είχε πια σημασία γιατί είχε μόλις φτάσει 

στη διεύθυνση που του είχε δώσει εκείνη. Κοίταξε την εξώπορτα, κόμπασε 

για λίγο αλλά γρήγορα συνήλθε και χτύπησε το κουδούνι αποφασιστικά. 

Η πόρτα άνοιξε. Εμφανίστηκε η Χριστίνα. Δεν του μίλησε παρά τον 

κοιτούσε χαμογελαστή περιμένοντας από εκείνον να καταλάβει Έμεινε εκεί 

να την κοιτάζει, εκείνη και το φλιτζάνι του καφέ που κρατούσε στα χέρια 

της.  

Εκείνη τη στιγμή ένιωσε πως ήταν ο πιο εκλεκτός άνθρωπος ολόκληρου 

του κόσμου. 

 

 

 

 

 

 

 

 

 

 

 

 

 

 

 

 



 

 

 

 

 

 

 

 

ΟΧΙ ΤΙΠΟΤ’ ΑΛΛΟ, ΑΛΛΑ ΔΥΣΚΟΛΕΥΟΜΑΙ ΝΑ ΧΡΗΣΙΜΟΠΟΙΩ 

 ΞΕΝΕΣ ΤΟΥΑΛΕΤΕΣ 

 

Είμαι ένα με το πλήθος που έχει μαζευτεί έξω από το προπατζίδικο της μάνας 

του Παντελή Παντελίδη. Είχα δει νωρίτερα στην τηλεόραση σχετικά με το 

θάνατο του 32χρονου τραγουδιστή και συνέπασχα τόσο με τους θαυμαστές 

του, όσο με τους παρουσιαστές των δελτίων ειδήσεων. 

Ανάμεσα σε τόσο κόσμο αναγνώρισα γείτονες, το παιδί για τις φωτοτυπίες 

από τη δουλειά, μια κοπέλα που υποτίθεται τη γνωρίζω αλλά πρώτη φορά τη 

βλέπω. Μάλιστα ξέρω ότι τη λένε Κατερίνα και γιορτάζει, αλλά μέσα στην 

τόση μελαγχολία δε μου έκανε πρέπον να της ευχηθώ χρόνια πολλά. 

Αναγνωρίζω και κόσμο που δεν τους έχω δει ποτέ στη ζωή μου αλλά είναι 

αδύνατον να μην τους ξέρω. Η Βίκυ Μοσχολιού έκλαιγε με μαύρο δάκρυ 

παρέα με αυτήν την Κατερίνα, την ώρα που φάνηκαν Καζαντζίδης, Ζαμπέτας, 

Πάνου και Διονυσίου, οι οποίοι μετέφεραν τη σορό του δημοφιλή τραγουδιστή. 

Ακριβώς από πίσω τους να και ο Νίκος Ψαράς  και αναρωτιέμαι αν είναι 

νεκρός και αυτός ή αν έρχεται η σειρά του. Δε μπορώ να πολυσκεφτώ όμως, 

θέλω τόσο πολύ να πάω τουαλέτα που νιώθω ότι θα σκάσω.  

Ανοίγω δρόμο μέσα στο πλήθος που πενθεί και ψάχνω απελπισμένα ένα 

μέρος να ξαλαφρώσω. Τρέχοντας αρχίζω να σκέφτομαι πως όλα όσα έχω δει 

μέχρι στιγμής είναι λίγο περίεργα.  Και αυτός ο Ψαράς είναι και νέο παιδί, 

μήπως προλαβαίνω να τον ειδοποιήσω να προσέχει: Τώρα που θα ξυπνήσω 

αναγκαστικά, όχι τίποτ ’ άλλο αλλά δυσκολεύομαι να χρησιμοποιώ ξένες 

τουαλέτες, να θυμηθώ να του στείλω μήνυμα στην προσωπική του σελίδα στο 

Φέισμπουκ. 

 



 

 

 

 

 

 

 

 

ΠΡΙΝ ΦΥΓΕΙΣ ΗΘΕΛΑ ΚΑΤΙ ΝΑ ΣΟΥ ΠΩ 

 

Η γιαγιά μου τις τελευταίες μέρες της ζωής της, τις πέρασε στο νοσοκομείο. 

Καθώς η κατάστασή της ήταν σταθερή, όλη η οικογένειά μου πίστευε ή ήθελε 

να πιστεύει πως ήταν καλά και θα γυρνούσε ξανά σπίτι. Κάθε μέρα πηγαίναμε 

να τη δούμε, όλοι μαζί και σε βάρδιες. Το Σαββατοκύριακο που τελικά έφυγε, 

η μαμά έλειπε στο χωριό, η αδερφή μου είχε επιστρέψει στη δουλειά της στο 

νησί  και εγώ σαν μία συνηθισμένη εικοσιδυάχρονη είχα πάει διακοπές με το 

φίλο μου. Στο γυρισμό για Αθήνα, καθόμουν στο σαλόνι του πλοίου 

περιτριγυρισμένη από ηλικιωμένους που επέστρεφαν κι εκείνοι από εκδρομή. 

Τότε με πήρε τηλέφωνο η μαμά να μου πει πως η γιαγιά δε ζει πια. Άκουγα 

ένα σωρό παππούδες και γιαγιάδες που μίλαγαν, φώναζαν και τραγουδούσαν 

αλλά η δική μου γιαγιά είχε σιωπήσει για πάντα.  

Το μόνο που σκεφτόμουν ήταν πως δεν πρόλαβα να της πω πως ένιωθα για 

εκείνη ακόμα και αν καταλάβαινε τα αισθήματά μου. Ήμουν κλειστή, δε 

μιλούσα εύκολα στους δικούς μου. Περνούσαν οι μέρες κι εγώ ακόμα 

πενθούσα λιγότερο για το χαμό της και περισσότερο για όσα δεν πρόλαβα να 

πω. Ένα βράδυ έπεσα στο κρεβάτι μου στην Αθήνα να κοιμηθώ και ξαφνικά 

βρέθηκα να κοιτάζω την ταμπέλα του χωριού, εκεί που έμενε η γιαγιά όταν 

ζούσε. Νομίζοντας πως ήμουν σε όνειρο, άρχισα να κατηφορίζω ατάραχα τον 

κεντρικό δρόμο.  

Καθώς περπατούσα έβλεπα ανθρώπους να πίνουν τον καφέ τους στο 

καφενείο, να σκουπίζουν τις αυλές τους, ακόμα και παιδιά να παίζουν στα 

πεζούλια. Πολλούς δεν τους ήξερα αλλά αναγνώρισα τον παππού του 

Αντώνη έξω από την εκκλησία όπου ήταν επίτροπος. Είχε πεθάνει το 

περασμένο καλοκαίρι από καρδιά. Περνώντας από το σπίτι μιας  παιδικής μου 

φίλης, είδα τη γιαγιά της να χτενίζει τα ατέλειωτα μαλλιά της με το 

χαρακτηριστικό της τρόπο. Είχε περάσει πενταετία από τότε που πνίγηκε ένα 



μεσημέρι στη θάλασσα. Το μπακάλικο δίπλα ήταν ανοιχτό, ο κυρ Γιάννης 

ακόμα έγραφε τους λογαριασμούς του πάνω σε χαρτόνια από κούτες 

γάλακτος εβαπορέ. Όταν έφυγε κι αυτός, είχα κρατήσει ένα χαρτόνι για 

ενθύμιο. Δίπλα από το σπίτι μας, στο οδοντιατρείο περίμενε το ραντεβού του 

ο κύριος Στέλιος, το έκανε ακόμα κι όταν δεν είχε, κάθε μέρα χτυπούσε το 

κουδούνι της κυρίας Σοφίας στις εννιά. Εκεί τον είχαν βρει όταν πέθανε, 

νόμιζαν ότι κοιμόταν. 

Άνοιξα την αυλόπορτα του σπιτιού μου. Ακόμα κι αν ονειρευόμουν, ακόμα κι 

αν το φανταζόμουν, δεν ήμουν προετοιμασμένη ν’ αντικρίσω τη μορφής της, 

έτρεμα. Η γιαγιά, φορώντας μια ποδιά που είχε φτιάξει από ένα παλιό φόρεμα 

της μαμάς και το ήξερα αυτό γιατί το είχα δει σε φωτογραφίες, άπλωνε ρούχα. 

Αυτό θυμόμουν να κάνει μια ζωή, τελειωμό δεν είχε η μπουγάδα για εκείνη. 

Γύρισε προς το μέρος μου κι έβαλε το χέρι στα μάτια της γι’ αντηλιά να δει 

ποιος έρχεται. Άφησε κάτω τον κουβά, χαμογέλασε και έλαμψε ολόκληρη. 

-Ελένη μου εσύ είσαι; 

-Εγώ είμαι γιαγιά μου. 

-Έμαθα πως με γυρεύεις να μου πεις. Τι ήθελες να μου πεις κοκόνα μου; 

-Σ’ αγαπώ. 

 

 

 

 

 

 

 

 

 

 

 

 

 



 

 

 

 

 

 

 

 

 

ΠΡΩΙΝΟΣ ΚΑΦΕΣ 

 

Πόσο όμορφο είναι να πίνεις τον καφέ σου το πρωΐ  με κάποιο πρόσωπο που 

αγαπάς.Με έναν άνθρωπο που συνεννοείσαι, που έχεις μια κουβέντα να πεις. 

 Τι πλάσματα είναι αυτοί που προτιμούν τη μοναξιά; Γιατί να είμαστε μόνοι; 

Δεν έχουμε φτιαχτεί από τη φύση μας κοινωνικοί; Έχουμε ανάγκη ο ένας τον 

άλλον, να δίνουμε και να παίρνουμε. Όχι, όχι δε μπορώ να είμαι μόνη μου 

εγώ. Ναι, υπάρχουν στιγμές που δε θέλω κανέναν γύρω μου, το έχω ανάγκη. 

Μήπως όμως ακόμα κι αυτές τις στιγμές έπρεπε να τις μοιράζομαι με κάποιον; 

Με κάποιον που αγαπάω, κάποιον που νιώθει το ίδιο με μένα, κάποιον που 

με φροντίζει, με προσέχει, μου φτιάχνει τον καφέ μου το πρωΐ με δυο 

φουσκάλες. 

Ο κύριος Θανόπουλος. Ναι, ο κύριος Θανόπουλος είναι αυτός, ο παππούς 

που μένει στο αντικριστό μου διαμέρισμα. Ο κύριος Θανόπουλος, η καλημέρα 

μου, το καλό μου μεσημέρι, η καληνύχτα μου. Πόσο ανάγκη τον έχω, πόσο 

λυπάμαι που δεν του το έχω πει ποτέ. Καταλαβαίνει άραγε τα αισθήματά μου 

όταν του χαμογελώ; Το καταλαβαίνει πως μόνο σε εκείνον ανοίγω την πόρτα 

μου;  

Έξω από την είσοδο της πολυκατοικίας έχουν ακουμπήσει το καπάκι ενός 

φέρετρου. Μην είσαι εσύ κύριε Θανόπουλε ο ιδιοκτήτης του. Έχεις σπίτι, ας’ 

το αυτό, δε σε χωράει. Αχ Θεέ μου, όχι, όχι ο κύριος Θανόπουλος. Είναι 

μεγάλος άνθρωπος ναι, μα δεν έχει έρθει ακόμα η ώρα του. Το βράδυ τον 

περιμένω να δούμε μαζί τις ειδήσεις, δε γίνεται να μην έρθει, έχουμε 

ραντεβού. Μη μου τον πάρεις σε παρακαλώ, τον έχω ανάγκη. Και είναι τόσο 



ωραίος ο καφές που μου φτιάχνει. Είναι τόσο όμορφα όταν πίνουμε μαζί τον 

καφέ μας το πρωΐ. 

 

 

 

 

 

 

 

 

ΡΑΟΥΛ ΠΑΠΠΑΣ 

 

Ο Ραούλ Πάππας γεννήθηκε το 1970 στην Αθήνα. Στην ταυτότητά του γράφει 

πως γεννήθηκε το 1971 στο Ισραήλ. 

 Ο πατέρας του, ο Πέτρος, ήταν μουσικός σε μια μπάντα που έπαιζε σε ένα 

κρουαζιερόπλοιο και εκεί γνώρισε τη μητέρα του που δούλευε ως καμαριέρα. 

Και όταν λέμε γνώρισε, εννοούμε κάθε πτυχή του σώματός της και κάπως έτσι 

ήρθε στη ζωή ο Ραούλ. Η Αλάια, η μητέρα του, για να μη χάσει τη δουλειά της, 

τότε δεν είχε πει τίποτα και σε κανέναν για την εγκυμοσύνη της, μέχρι που η 

κοιλιά της έφτασε να κρύβει το υπόλοιπο σώμα και κάπως έτσι ο Πέτρος 

κατάλαβε τι είχε συμβεί. Το πλοίο είχε δέσει στον Πειραιά κι έτυχε στον Ραούλ 

να γεννηθεί στην Αθήνα. Όταν αποφάσισε να γράψει για τα χαρμόσυνα στην 

οικογένειά της η Αλάια, έλαβε για απάντηση ένα ισραηλίτικο πιστοποιητικό 

γεννήσεως με το όνομα Ραούλ Πάππας. Αφού οι νέοι γονείς τότε δεν είχαν 

ασχοληθεί με τα χαρτιά του παιδιού, αυτά κράτησαν κι έμειναν και 

ευχαριστημένοι. 

Ο Ραούλ πέρασε ολόκληρη τη ζωή του στα κρουαζιερόπλοιο. 



Στη βρεφική του ηλικία άθελά του έγινε μασκότ, έτρεχαν οι τουρίστες να 

κλείσουν θέση στο πλοίο που μεγαλώνει ένα μωρό. Πέρναγε από αγκαλιά σε 

αγκαλιά και δε σταματούσαν να βγάζουν μαζί του φωτογραφίες. 

Σαν παιδί έμαθε να μιλάει άπταιστα πέντε γλώσσες ενώ αλληλογραφούσαν 

μαζί του πιτσιρίκια απ’  όλο τον κόσμο. 

Έφηβος πια, δούλευε σαν pool boy και μοιραζόταν καθημερινά ερωτικές 

εμπειρίες με συνομήλικες τουρίστριες, μαμάδες .καμιά διάσημη περσόνα που 

και που, μέχρι τη Μαντόνα. 

Δεν είναι βέβαιο πότε ακριβώς έγινε αυτό αλλά γύρω στα τριάντα του 

σταμάτησε να περνάει η μπογιά του. Όχι ότι το πήρε και πολύ καλά, δεν ήθελε 

να έχει καμία σχέση πια με πλοία, σκάφη, βάρκες, καρυδότσουφλα. 

Κατέβηκε και πάλι στον Πειραιά, μπήκε στο πρώτο μαγαζί που βρήκε 

μπροστά του και αποφάσισε να ασχοληθεί με αυτό. Έτσι έγινε ο Ραούλ ο 

τατουατζής. Μιας και είχε πιασάρικο όνομα, κατέβαζε ένα σωρό παραμύθια 

από το κεφάλι του σχετικά με τη ζωή του και οι πελάτες έκαναν ουρά στο 

μαγαζί. 

Πέρασε όμορφα μια δεκαετία μέχρι που σε μια χώρα που υποτίθεται ότι είχε 

γεννηθεί αλλά δεν είχε πατήσει ποτέ το πόδι του, ο εμφύλιος θέριζε και δεν 

είχαν πια αρκετούς άντρες να σκοτωθούν. Ήρθε λοιπόν ένα χαρτί από την 

Πρεσβεία που τον καλούσε στη μητέρα πατρίδα. 

Κάπου εκεί είναι το σημείο που χάνονται τα ίχνη του Ραούλ. 

Οι γείτονες λένε πως τη μέρα της εξαφάνισής του δούλεψε κανονικά. Το 

βράδυ κλείδωσε το μαγαζί που λειτουργούσε και σαν σπίτι και αυτό δεν άνοιξε 

ξανά ποτέ. Φυσικά και ανησύχησαν, λίγες μέρες μετά έφεραν και κλειδαρά να 

ανοίξει, κάποιοι έλεγαν πως μύριζαν ήδη το πτώμα του. Αλλά άφαντος ο 

Ραούλ. Στο μαγαζί βρήκαν όλα του τα υπάρχοντα ακόμα και το πιστοποιητικό 

γεννήσεώς του. Έλειπε μόνο εκείνος. 

 



 

 

 

 

 

 

 

 

ΤΑ ΚΑΛΟΚΑΙΡΙΑ ΣΤΟ ΧΩΡΙΟ 

 

Σε εκείνο το χωριό τα καλοκαίρια ήταν κάπως έτσι: παντού έβλεπες μόνο 

παιδιά και νέους  και ηλικιωμένους συνταξιούχους. Γονείς και εργαζόμενοι 

βρίσκονταν στην πρωτεύουσα. 

Τα πρωινά, τα γεροντάκια έβγαιναν στην πλατεία να χαρούν  τον ήλιο και 

έπαιζαν με τη μπάλα ενώ τα εγγονάκια τους την ώρα που απολάμβαναν τον 

ελληνικό τους  στο καφενείο σήκωναν τη γειτονιά με τις φωνές τους. 

‘’Παππού, παίξε ήσυχα και σταμάτα να φωνάζεις, μας πήρες τ’ αυτιά. Άλλη 

μια φορά να σ’ ακούσω και γυρίσαμε σπίτι’’. 

Τα μεσημέρια οι νέοι κατέβαζαν παξιμάδια και γιαούρτια. Οι γέροι έπρεπε να 

φάνε όλο το φαγητό τους και να κοιμηθούν με το ζόρι κανένα δίωρο αν ήθελαν 

να πάνε για μπάνιο το απόγευμα. Οι άντρες φορούσαν τις βερμούδες τους, οι 

γυναίκες τα κορμάκια τους και κατέβαιναν στην παραλία. Από κοντά βέβαια 

και η νεολαία με πτυσσόμενες καρέκλες και σταυρόλεξα ανά χείρας. 

Πώς χαίρονταν τα γεροντάκια το νερό, δε λέγεται. Κατάβρεχαν ο ένας τον 

άλλον, έκαναν πατητές και μακροβούτια, ακόμα και αγώνες! Όλο και κάποιο 

παιδάκι θα άκουγες να σκούζει και να ξεφυσά. 

‘’Θα με κάνεις να σκάσω! Μπάνιο το λες εσύ αυτό: Δε φτάνει που τα έβγαλες 

όλα στη φόρα με το κολλητό κορμάκι σου μου θες και βουτιές να μας βρει 



κανένα κακό. Για δεν κάθεσαι ήσυχη σαν τον κύριο Πέτρο; Στα ρηχά και να σε 

βλέπω’’. 

Τα βράδια, νέοι και γέροι τα απολάμβαναν περισσότερο απ’ όλα. Οι νέοι 

έπαιρναν το σκαμπουδάκι τους από το σπίτι και στηνόντουσαν έξω από τα 

σπίτια στις γειτονιές να κόψουν κίνηση, να φάνε κανένα πασατέμπο, να 

μυρίσουν λίγο βασιλικό, να συζητήσουν τι θα μαγειρέψουν την επόμενη μέρα. 

Οι γέροι με τις ώρες μπανιαρίζονταν, φορούσαν τα καλά τους 

,χτενιζόντουσαν, κοιτιόντουσαν στους καθρέφτες ,αρωματίζονταν και έβγαιναν 

βόλτα α λα μπρατσέτα σε ζευγάρια. Πήγαιναν πάνω κάτω σε όλο το χωριό. 

Με το που περνούσαν και μπροστά από τα παιδιά, να τα σούσουρα, να τα 

κουτσομπολιά. 

‘’Είδες τι φόρεσε η κυρία Τούλα; Ποια νομίζει ότι είναι, η Σαπουντζάκη:’ 

 

 

ΤΑ ΧΡΥΣΑ ΒΡΑΧΙΟΛΙΑ 

 

Όταν πέθανε ο παππούς λυπηθήκαμε πολύ, όχι μόνο εμείς, αλλά ολόκληρο 

το χωριό που έχανε τον καλύτερο παραμυθά που πέρασε ποτέ. Εκείνος δεν 

παραδεχόταν ότι οι ιστορίες του υπήρχαν μόνο στο μυαλό του αλλά αυτό δεν 

είχε καμία σημασία για εμάς.  

Αφού τον κηδέψαμε, ήπιαμε τον παραδοσιακό καφέ στην αυλή του σπιτιού 

μας και μετά το δεύτερο κονιάκ ένας ένας λέγαμε την ιστορία που μας άρεσε 

περισσότερο.  

Μίλησε ο κυρ Ανέστης ο μανάβης, ο γείτονας ο Θόδωρας, η κυρά- Μαρία με 

τα πέντε εγγονάκια της και σαν ήρθε η σειρά μου αφηγήθηκα την ιστορία μου 

όσο πιο παραστατικά μπορούσα, φόρος τιμής και συγγένειας για τον 

μονάκριβο παππού. 

Την ομορφότερη μέρα της ζωής μου διάλεξε εκείνος για να μου κάνει ένα 

δώρο που όμοιό του δεν είχα ξαναδεί. Ήμουν έτοιμη να πάω στην εκκλησία 

και έριχνα μια τελευταία ματιά στον καθρέφτη, περισσότερο για να θαυμάσω 

το δαντελένιο νυφικό της γιαγιάς. Δεν τον άκουσα να έρχεται, δε μίλησε, 

αγκάλιασε τα χέρια μου και όταν τα άφησε αυτά δε σταματούσαν να λάμπουν. 

Είχε περάσει σαν χειροπέδες δύο χρυσά βραχιόλια στους καρπούς μου, τόσο 

όμορφα που δε μπορούσα λέξη να βγάλω από το στόμα μου. 



- Παραγγελιά της γιαγιάς σου ήταν τη μέρα του γάμου σου να φορέσεις 

τα βραχιόλια που κάποτε χάρισα σε εκείνη. Είναι βλέπεις γραφτό τους 

να δένουν τις νύφες με τον άντρα που αγαπάνε. Όχι, δεν το λέω εγώ 

αυτό καρδούλα μου, μου το’ πανε κι εμένα. Είχαμε βγει να βρούμε 

δώρο για τη γιορτή της Νένας μου. Τόσα μαγαζιά υπήρχαν τότε στην 

Πλάκα, χρυσαφικά να δει το μάτι σου. Χάζευε από δω, χάζευε από κει, 

‘όλα ωραία τα’ βλεπε αλλά δε σταμάταγε πουθενά, προχώραγε 

παρακάτω. Να ένα μαγαζάκι όμως στη γωνία κάπως διαφορετικό από 

τ’ άλλα, εκεί τα είδε και τα’ θελε δικά της. Ήταν μυστήριος και αυτός 

που τα πουλούσε, τα βραχιόλια δεν τα διάλεξε εκείνη είπε, αυτά τη 

διαλέξανε. Ήταν υποχρεωμένος να μας τα δώσει, ήταν μεγάλη η 

ιστορία τους, αρχαία κοσμήματα ελληνικά που βρέθηκαν στην 

Αλεξάνδρεια, έκανε μεγάλο κόπο για να τα φέρει πίσω. γι’ αυτό και η 

τιμή τους τσιμπημένη. Τα έκανα δώρο στη Νένα μου, τα φόρεσε στο 

γάμο και κάθε χρόνο ανήμερα. Ήθελε να τα δώσει στην κόρη της αλλά 

ο Θεός μας έστειλε αγόρι, γι’ αυτό όταν γεννήθηκες με έβαλε να της 

ορκιστώ αν φύγει πρώτη, τη μέρα του γάμου σου να σου τα δώσω. 

- Να’ χεις ζωή όμορφη και λαμπερή σαν τα βραχιόλια σου και ζευγάρι να 

είστε στη ζωή όπως πάνε αυτά μαζί. 

Αυτά μου είχε πει και με συγκίνησε. Γι’ αυτό και δεν του είπα ποτέ πως είχα 

βρει την απόδειξη από το χρυσοχοείο σε ένα από τα παντελόνια του που είχα 

βάλει στο πλυντήριο. 

 

 

 

 

 

 

 

 

 



 

 

 

 

 

 

 

 

 

ΤΟ ΚΟΡΙΤΣΙ ΤΟΥ Β2 

 

 

Ήμασταν μαζεμένοι στο πίσω μέρος του σχολείου, αυτό που αποκαλούσαμε 

καπνιστήριο. Όλοι οι δημοφιλείς μαθητές, αυτοί που κάναμε δεσμούς από τα 

δώδεκα και καπνίζαμε το ένα τσιγάρο μετά το άλλο. Σε ένα πεζούλι είχε 

καθίσει εκείνο το κορίτσι, όπως άκουσα, από το Β2. Ήταν τόσο έντονο το 

άγχος και ο φόβος της που τα ένιωθα ακόμη κι εγώ. 

Τα αγόρια που στέκονταν όρθια δίπλα μου της φώναζαν κουνώντας τα χέρια 

τους σαν λόγχες, δείχνοντας εκείνη. Το κορίτσι αγκάλιαζε το σώμα του όπως 

όταν κρυώνουμε, σαν να έψαχνε να νιώσει ασφάλεια και ασυναίσθητα έκανα 

το ίδιο. Κάποια από τα κορίτσια που βρίσκονταν πιο κοντά της, αυτά που δεν 

πάνε ποτέ την πρώτη ώρα του σχολείου για μάθημα και βάφονται πολύ 

περισσότερο από τις μαμάδες τους, άρχισαν να τη φτύνουν. Δε μπορούσα να 

διακρίνω πλέον πού υπήρχαν δάκρυα και πού σάλια στο πρόσωπό της. 

Ένιωσα όμως φαγούρα στο δικό μου πρόσωπο και άρχισα να ξύνομαι. Έξυνα 

τα μάγουλά μου, έτριβα τα μάτια μου, τα μουτζούρωνα αφού κι εγώ ξυπνούσα 

όσο πιο νωρίς μπορούσα για να προλάβω να βαφτώ όπως έπρεπε, όπως 

άρεσε στα δημοφιλή κορίτσια που ήμουν κι εγώ μία από αυτές. Όπως άρεσε 

στο αγόρι μου που ήταν το τρίτο που άλλαζα και είχαμε φτάσει μόλις στα μέσα 



της χρονιάς. Έξυνα κι έτριβα τα χέρια και τα πόδια μου που ήταν γυμνά, όσο 

λιγότερα ρούχα τόσο καλύτερα. Την ίδια ώρα τα δημοφιλή κορίτσια της 

ξέσκιζαν τα ρούχα, κομμάτια από ύφασμα έπεφταν πάνω μου και με 

σκέπαζαν. Κάποια από αυτές της τράβαγε τις κοτσίδες και άστραψε ένα 

πόνος και στο δικό μου κεφάλι, σαν να καιγόμουν. Έχωσα τα δάχτυλα μέσα 

στις μπούκλες μου και όταν τα ξέμπλεξα νόμιζα ότι είχαν μείνει τούφες στα 

χέρια μου αλλά κράταγε το κορίτσι του Β2 τις κοτσίδες της στα δικά της χέρια. 

Τις κοτσίδες που της έκοψαν τα δημοφιλή κορίτσια. 

Η καρδιά μου χτυπούσε τόσο δυνατά που την άκουγα, η καρδιά της χτυπούσε 

το ίδιο και στο τέλος συντονίστηκαν. Κι όταν ακούγονταν πια όσο πιο δυνατά 

μπορούσαν, άφησε να βγει ένα τρομαχτικό ουρλιαχτό από το στόμα της. 

Άρπαξε το ψαλίδι που είχε πέσει δίπλα της, αυτό που της στέρησαν τις 

όμορφες κοτσίδες της, όπως είχαν κάνει  εκείνες οι γυναίκες, οι ύαινες που 

ρίχτηκαν στη Μαλένα. Η Μαλένα όμως το είχε βάλει στα πόδια κλαίγοντας 

στην ταινία. Το κορίτσι του Β2 έμπηξε το ψαλίδι στο χέρι της και όλοι οι 

υπόλοιποι, σαν να περίμεναν να στάξει η πρώτη σταγόνα αίμα, σταμάτησαν 

ακόμα και ν’ ανασαίνουν. Μόνο στέκονταν και την κοιτούσαν. Δε σταμάτησαν 

ούτε όταν εμφανίστηκε ο διευθυντής, την πήρε στην αγκαλιά του κι έφυγε. 

Κοίταξα τα δημοφιλή κορίτσια. Κοίταξα και τα αγόρια.  

Μάζεψα τις κοτσίδες της και ακολούθησα τον διευθυντή. 

 

 

 

 

 

 

 

 

 

 



 

 

 

 

 

 

 

 

 

ΦΩΤΟΓΡΑΦΙΖΟΝΤΑΣ ΤΗΝ ΑΛΗΘΕΙΑ 

 

Κάθε βράδυ ξενυχτά στήνοντας τον  τάδε με την  δείνα σ το φωτογραφικό του 

φακό.  

Αυτή είναι η δουλειά του Ο κόσμος  διασκεδάζει, μοστράρει  το χαμόγελό του , 

εκείνος το κάνει να λάμπει ακόμα πιο πολύ στις γυαλιστερές σελίδες των 

περιοδικών κι έτσι γεννιέται ένας ακόμα  σελέμπριτι.  Στοιβάζει  τον άσημο 

δίπλα στον προηγούμενο διάσημο, τραβάει φωτογραφίες, γεμίζει το 

πορτοφόλι του και μένουν όλοι  ευχαριστημένοι . 

Στο τέλος γίνεται και ο ίδιος διάσημος, τους γνωρίζει όλους, η νυχτερινή ζωή 

της πόλης ανοίγει τις πόρτες της σερβίροντας σαμπάνιες. Βλέπεις, μια δική 

του φωτογραφία  με τον ζεν πρεμιέ τραβηγμένη στο δικό τους μαγαζί, έχει την 

ίδια αξία με τους πρόσφυγες του Μπεχράκη . 

Ονειρεμένη δουλειά, τη ζηλεύουν όλοι. Όλοι εκτός από εκείνον που τη 

βαριέται θανάσιμα και τη μισεί. Αυτός λοιπόν είναι ο σκοπός της ζωής του;  Γι’ 

αυτό  ξενιτεύτηκε για να σπουδάσει στα καλύτερα πανεπιστήμια ;Για να στήνει 

ανθρωπάκια ντυμένα κραυγαλέα που πιστεύουν ότι ανεβαίνουν στο  βάθρο 

της επιτυχίας όταν ξημεροβραδιάζονται από μαγαζί σε μαγαζί  την ώρα που οι 

άλλοι κοιμούνται; Περίπτωση και αυτοί βέβαια μιας και το πρωί τρέχουν να 

αγοράσουν τα περιοδικά να μάθουν ποιος βγήκε με ποιόν, ποιος φόρεσε τι. 



Από τότε που θυμάται τον εαυτό του να φωτογραφίζει τριγυρνούσαν  αυτές οι 

σκέψεις στο μυαλό του. Από τότε που είδε εκείνη την ταινία  για το 

φωτογράφο που απέδειξε την αλήθεια πίσω από τον δημοφιλή δικτάτορα στη 

Νικαράγουα. Ναι, την αλήθεια. Όχι αυτή που τον βάζουν να στήσει, όχι αυτή 

που τον αναγκάζουν να φτιάξει, αλλά αυτή που κρύβεται από κάτω. Μπορεί 

να μην είναι φανταχτερή, μπορεί να μην αποφέρει χρήμα, ίσως και να 

στοιχίσει την ίδια τη ζωή αλλά έχει σημασία. Σημασία και νόημα για τη ζωή 

του γιατί  θα είχε λόγο να συνεχίσει για να δίνει και όχι για να τον 

εκμεταλλεύονται. 

Αμέτρητες φορές προσπάθησε να σταματήσει. Άλλες τόσες  του αρνήθηκαν, 

κάποιοι τον ειρωνεύτηκαν κιόλας  για την κουλτουριάρικη διάθεσή του, του 

είπαν να συγκεντρωθεί και να αφήσει τις πολιτιστικές ανησυχίες του που δε 

φέρνουν χρήμα σε αυτόν αλλά ούτε και δόξα σε εκείνους. Θύμωνε με τη 

συμπεριφορά των ανίδεων, εξοργιζόταν που έφταναν στο σημείο να τον 

εκβιάζουν και να τον απειλούν ότι θα κλείσουν τις πόρτες τους και δε θα 

μπορεί ούτε ένα πακέτο τσιγάρα να αγοράσει. Αντιδρούσε, πέρναγε στην 

επίθεση, όχι κύριοι, σβήνω και  τα φλας κλείνω και τη μηχανή και δε θα με 

ξαναδείτε, θα κάνω αυτό που θέλω και ας μη σας βολεύει. 

Αυτό το βράδυ όμως, αλλά και όλα όσα έρχονται θα είναι και πάλι στο πόστο 

του. Θα κρατά τη φωτογραφική του μηχανή περιμένοντας  για τον επόμενο 

θαμώνα που θα κάνει την είσοδό του, για τον επόμενο άρχοντα που θα 

υπηρετήσει.  

Το μόνο που  σκέφτεται κάθε φορά που  δείχνει στους διάσημους πώς να 

αστράφτουν χαμογελώντας  είναι πως η δική τους η ψευτιά τελικά τον κερδίζει 

και συνεχίζει να τραβά τη μία φωτογραφία μετά την  άλλη. 

 

 

 

 

 

 

 

 



 

 

 

 

 

 

 

ΨΑΧΝΟΝΤΑΣ ΤΟ ΔΕΚΑΕΦΤΑΧΡΟΝΟ ΚΟΡΙΤΣΙ 

 

Συναντιόντουσαν συχνά τους τελευταίους μήνες στο σπίτι της. Το 

περισσότερο που μπορούσε να του δώσει, ήταν να το κάνουν δύο φορές, 

πολύ λιγότερο απ’ όσο της ζητούσε εκείνος. 

 Καθ’ όλη τη διάρκεια τον κοιτούσε στα μάτια και πάντα πήγαινε το μυαλό της 

στις εφηβικές τους συναντήσεις, τότε που βρισκόντουσαν στα κρυφά από τις 

παρέες τους, τότε που δεν τολμούσε να κοιτάξει καν προς την πλευρά που 

καθόταν εκείνος. Τότε αρκούσε να νιώσει την παρουσία του για να της 

προκαλέσει ταραχή. Και ήταν φορές που ένιωθε ξανά δεκαεφτά χρονών 

κορίτσι ερωτευμένο και τον είχε δικό της και το ήξεραν όλοι. Άλλες φορές το 

έβρισκε αυτό το κορίτσι, άλλες έμενε στην προσπάθεια, επέμενε και το έκαναν 

ξανά, τον κρατούσε πιο σφιχτά, του ζητούσε να το κάνει πιο γρήγορα και πιο 

δυνατά.  

Εκείνος, παλιά δεν της έδινε το χρόνο που ήθελε για να γνωρίσει τη μυρωδιά 

του και τώρα της έλεγε πως πάλι δεν είχε, τον περίμενε μια οικογένεια πλέον 

σπίτι του. Εκείνη καταλάβαινε πως την ήθελε πολύ, πολύ περισσότερο απ’ 

όσο έδειχνε παλιά. Κι εκείνη τον ήθελε, πολύ λιγότερο όμως από εκείνο το 

δεκαεφτάχρονο κορίτσι. 

Το έκαναν ξανά και ξανά και ξανά. Έκαναν πράγματα που έκαναν τότε, πήγαν 

ακόμη και στα μέρη  που το έκαναν, έκαναν ακόμα περισσότερα που δεν 

είχαν δοκιμάσει ούτε με άλλους εραστές. 

Το πάθος όμως  του δεκαεφτάχρονου κοριτσιού δε συναντήθηκε ποτέ με τον 

τριαντάχρονο πλέον οικογενειάρχη. 



 

 

 

 

 


