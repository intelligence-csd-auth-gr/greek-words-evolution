













































ΓΡΗΓΟΡΗΣ  ΣΑΚΑΛΗΣ  Άχρονη Mετάβαση



Ο Γρηγόρης Σακαλής γεννήθηκε το 1962 στη Στενήμαχο Νάουσας.  
Σπούδασε Νομικά στο Α.Π.Θ.  Έχει εκδώσει τις  ποιητικές 
συλλογές: Κίβδηλος Καιρός, Πλανόδιον 2008, Θαμμένος στην 
άμμο, Πλανόδιον 2010, Πορεία στη γύμνια, Bookstars 2013, 
Κυτίον Κρυφών Ονείρων, Ενδυμίων , 2015 Έχει συμμετάσχει 
σε ανθολογία ποιημάτων των εκδόσεων  Ενδυμίων το 2012.  
Έχει εκδώσει σε e-book μία συλλογή μικροδιηγημάτων με τίτλο 
¨Ιστορίες ενός παραμυθά¨ από την Easywriter.gr.  Δημοσιεύει σε 
λογοτεχνικά περιοδικά. 

ΙSΒΝ: 978-960-9545-56-3 
ΚΕΝΤΡΙΚΗ ΔΙΑΘΕΣΗ: bibliotheque
Θεμιστοκλέους 76 και Βαλτετσίου,
Πλατεία Εξαρχείων
10681 AΘήνα 
 
Τηλ. 21 0822 3067
bibliotheque.open@gmail.com
& info@bibliotheque.gr



ΓΡΗΓΟΡΗΣ  ΣΑΚΑΛΗΣ

Άχρονη Mετάβαση

ΕΝΔΥΜΙΩΝ





[7]

Φθινόπωρο 

Ξεψύχησε 
και φέτος το καλοκαίρι 
οι αμμουδιές 
που δεν περπάτησα 
είναι εκεί 
και με περιμένουν 
η θεά Αφροδίτη έφυγε 
ποιός ξέρει αν θα ρθεί 
το επόμενο καλοκαίρι 
παιδιά της τύχης είμαστε 
έτσι ήρθαμε 
έτσι πορευόμαστε 
έτσι θα καταλήξουμε 
σ’ αυτό τ’ αστέρι 
που είμαστε επιβάτες 
μικροί κι ασήμαντοι 
κι ας θαρρούμε 
πως είμαστε το κέντρο 
του κόσμου. 
Ξεψύχησε και φέτος 
το καλοκαίρι 
κι ένα κερί 
μέσα μου έσβησε. 
 



[8]

Ξεχωριστή σαν ζέφυρος 

Μέσα στο πλήθος 
σ’ αυτή τη σύναξη ανθρώπων 
που βασανίζουν ή βασανίζονται 
απ’ τις λέξεις 
ξεχώρισες σαν εντελβάϊς 
σ’ απάτητο βουνό 
πήρες το λόγο 
και μας μάγεψες 
με όλο σου το είναι 
μας ταξίδεψες 
τα χείλη σου που απήγγειλαν 
τα χέρια σου που εκφράζανε 
αυτό που είχες μέσα σου 
και ευθύς το έκανες δικό μας 
μελαχρινή, αέρινη 
από πίνακα ζωγραφικής βγαλμένη 
μας σκέπασες όλους 
και μας τύλιξες 
μ’ ένα θερμό ρεύμα αέρα. 



[9]

Όνειρο

Ξημέρωσε μια όμορφη μέρα
ο ήλιος έλαμπε
η φύση ανάσαινε ελεύθερα
δεν υπήρχαν μεγαλουπόλεις
παρά μόνο χωριά
ούτε κτίρια – τέρατα 
μόνο σπιτάκια
τα όπλα εξαφανίστηκαν
ως δια μαγείας
οι στρατοί διαλύθηκαν 
και οι φαντάροι βγάλαν το χακί
γύρισαν σπίτια τους
να οργώσουν τη γη
ν’  αγαπήσουν 
όμορφα νεαρά κορίτσια
ο έρωτας και η εργασία
να βασιλέψουν
η ελευθερία 
να ξεπροβάλλει στον ορίζοντα
και να καλωσορίσει
όλους τους ανθρώπους
που τη ζητούν.



[10]

Γαλήνη

Ξημερώθηκα σ’ ένα 
όμορφο νησί
χωρίς ανθρώπους
μόνο λίγα σπίτια
εγκαταλειμμένα
πολλά δέντρα
παράξενο
βρήκα ένα σιδερένιο
στρογγυλό τραπέζι
μια ψάθινη καρέκλα
κάθισα
κι αγνάντευα το πέλαγο
ύστερα έκοψα χόρτα, ξύλα
έκανα ένα κιόσκι
ξάπλωσα
είδα ωραία όνειρα
και το απόγεμα
έκανα βόλτα στην παραλία
κάθισα σ’ ένα βράχο
κι έπιασα κουβέντα 
με τα κύματα
σαν βράδιασε
και βγήκε το φεγγάρι
άρχισα να τραγουδώ
καθόλου δεν με πείραξε
που δεν είχε άλλους ανθρώπους 
ήμουν μόνος μα τόσο γαλήνιος.



[11]

Σημερινή χαρά και ευλογία

Μαθαίνοντας 
να ζω το σήμερα
πρέπει να φονεύσω το παρελθόν
να αγνοήσω το μέλλον
όσο έχουν βάρος
στη συνείδησή μου
με τραβάνε προς τα κάτω
επαναλαμβάνομαι
αδρανώ
φοβάμαι τις συνέπειες
κι έτσι δεν ζω
σαν το ποτάμι 
πρέπει να κυλώ 
που πίσω δεν γυρίζει 
να μην υπερβάλλει η σκέψη
το ίδιο και η δράση
στο σήμερα να ζω
χαρά είναι κι ευλογία



[12]

Ζήτημα χρόνου

Έρχονται μέρες
που αδειάζεις μέσα σου
ένα κενό
καλύπτει την ύπαρξή σου
νοιώθεις πως η ζωή 
δεν έχει νόημα
πηγαινοέρχεσαι
στο χθες, στο σήμερα
ψάχνεις να βρεις 
την αλήθεια, ματαίως.
Θα βασανιστείς
λίγο καιρό
η καρδιά σου θα πονέσει
μα πάλι
θα βρεις το δρόμο σου
αν τα αισθήματα
που νιώθεις
είν’ αληθινά
αν τα ιδανικά σου
είναι γνήσια και υψηλά
μη φοβηθείς
είναι καθαρά
ζήτημα χρόνου.



[13]

Πρώτη φορά

Αμούστακα αγόρια
νεαρά κορίτσια
είναι το μέλλον μας
καθώς τα δασκαλεύουμε
κατά πως νομίζουμε
ας σκεφτούμε καλά
πως δεν δικαιούμαστε
να τα κάνουμε σαν κι εμάς
αντίγραφα του εαυτού μας
ας μην ψάχνουμε
ούτε να περιμένουμε
να πραγματώσουν
τα δικά μας απωθημένα
όνειρα κι επιθυμίες
αυτά τα παιδιά
αγόρια, κορίτσια
είναι το μέλλον μας
θα κάνουν τον κόσμο
έτσι όπως τον θέλουν
το παρελθόν
δεν θα ρωτήσουν
μοναδικά είναι τα όνειρά τους
γιατί κι αυτά
πρώτη φορά πατούν στη γη.



[14]

Μαύρο παχύρευστο μίσος

Συρματόπλεγμα
σκηνή
χιόνι
παντόφλες

Έξω απ’ το συρματόπλεγμα
φασιστικά βοοειδή
μπουνιές 
βία.

Αστυνομικοί κοιτάζουν
αδιάφορα
χασκογελούν
συνέργεια

Χριστιανοί
κατά δήλωσή τους
δεν θέλουν
ξένα παιδιά

Άρρωστη κοινωνία
Νομίζει θα θεραπευτεί
σκοτώνοντας
τους αρρώστους.



[15]

Θυσία

Σαν ξημερώσει
ξεκινούν αποσπάσματα
να σκοτώσουν τους ποιητές.
Στην Ισπανία
την  Ελλάδα
την Ιταλία.
Μαύρα καθεστώτα
τους φυλακίζουν
ως απροσάρμοστους
τους βασανίζουν
τους εκτελούν.
Αχ Φεντερίκο
Νικόλα Άσιμε
και τόσοι άλλοι
το αίμα σας
δεν πάει χαμένο
ποτίζει για πάντα
το δέντρο της λευτεριάς.
Κι όλοι εσείς
που σας έπνιξαν 
το αλκοόλ
τα ναρκωτικά
τα ψυχοφάρμακα.



[16]

Ανάγκη για τη ζωή

 Άνθρωποι
βασανίζουν ανθρώπους
κι άλλοι βλέπουν
παντού δαίμονες
άνθρωποι
κάνουν τη ζωή μας κόλαση
όχι μακριά
δίπλα μας
κι άλλοι πετάνε
στη μεταφυσική
να βρουν τις λύσεις.
Οι λύσεις
δεν θα πέσουν απ’ τον ουρανό
άνθρωποι θα τις βρουν
σαν εσένα 
σαν εμένα 
σαν όλους μας
καιρός να το καταλάβουμε
τη ζωή αν θέλουμε
να ζήσουμε σωστά
έχουμε ανάγκη
από συνείδηση και δράση.



[17]

Κοινή μοίρα

Μέσα στην καυτή πεδιάδα
ένας άνεμος Σιμούν
φέρνει άμμο από την Αφρική.
Οι ψυχές διάτρητες
σκορπίζονται στον ουρανό
τα σώματα χοροπηδάνε
στην επιφάνεια της γης
φούσκες που ξεφουσκώνουν με μιας.
Η καταστροφή επέρχεται
επί δικαίων και αδίκων
φαίνεται να είναι 
νόμος της φύσης
διαψεύδει προσδοκίες
φωλιασμένες στη συνείδηση
αιώνων
το καθιερωμένο
δεν είναι πάντα το σωστό
όταν βλέπεις το κακό
δεν μπορείς να κλείνεις τα μάτια.



[18]

Ο χρόνος πληγώνει

Φριχτό το σιδερένιο χέρι
του χρόνου
στο διάβα του
αφήνει πίσω ουλές
που δεν κλείνουν ποτέ
και όλο μεγαλώνουν
πολλαπλασιάζονται
στα μάτια
τα μάγουλα
το σώμα
οι πληγές του
δεν γιατρεύονται
μα αυτές
που πονάνε πιο πολύ
είναι της ψυχής
οι λαβωματιές
που ο χρόνος αναπόφευκτα
φέρνει μαζί του.



[19]

Άχρονη μετάβαση

Διαλογίζομαι
σιγά – σιγά 
βγάζω απ’ το νου μου
κάθε σκέψη
καθαρίζω το μυαλό
το σώμα μου ελαφραίνει
ίπταται
πάνω απ’ τα σπίτια
πάνω απ’ τους δρόμους
τραβάει για τα βουνά
εκεί είναι η θέση μου
δίπλα στις αετοφωλιές
στα αιωνόβια δέντρα
από κάτω
μια αίσθηση πληρότητας
με κυριεύει
να ’ναι η αγάπη για κάθε τι
να ’ναι η συμπαντική αγάπη
ο χρόνος σταματάει
κι όταν επιστρέφω
στην πραγματικότητα
νιώθω πως ξαναγεννήθηκα.



[20]

Άμυνα

Πέρασε άλλη μία νύχτα
που δεν κοιμήθηκες
κι ας πήρες
μια χούφτα υπνωτικά
κάτι  δεν σ’ αφήνει 
να γαληνέψεις
είναι όλα αυτά που έζησες
τα τελευταία χρόνια
σε ευαγή ιδρύματα
ή έξω απ’ αυτά
στην αρένα
που λέγεται ελεύθερη ζωή
γνώρισες τη σκληρότητα
τη μικροψυχία
των ανθρώπων
και τώρα δεν μπορείς
να κλείσεις μάτι
σαν μια έσχατη άμυνα
που παρατάσσει το εγώ σου.



[21]

Στο δρόμο

Σ’ ένα χαρτόνι ξαπλωμένος
στην άκρη του δρόμου κείτεται
απ’ τη ζωή πεταμένος
αυτός που στα νιάτα του
ήταν περιζήτητος
τώρα καθώς τραβάει την κουβέρτα 
να σκεπαστεί
χαϊδεύει τα βρώμικα γένεια του
και αναπολεί
τις μέρες που η ζωή
ήταν όμορφη και του χαμογελούσε
σκέφτεται τα πτυχία 
τις σπουδές
τις αγάπες
όλα σαν όνειρο
ή σαν εφιάλτης
που τον βασανίζει
όταν οι σταγόνες της βροχής
πέφτουν στο πρόσωπό του
και ψάχνει απάγκιο
είναι στιγμές
που σκέφτεται
να σκοτώσει ή να σκοτωθεί.



[22]

Τέλμα

Σε στενούς χώρους
περνάμε τη ζωή μας
σε παγωμένα σπίτια
το χειμώνα
το καλοκαίρι καιγόμαστε
σε μικρά διαμερίσματα
χωρίς κλιματισμό
τα αισθήματά μας καταπίνουμε
κι όλο αναβάλλουμε 
τις επιθυμίες μας
φτάσαμε να θεωρούμε
την επιβίωσή μας κατόρθωμα
ο ένας υποβλέπει τον άλλο
κι όλοι μαζί βαδίζουμε
το δρόμο της στέρησης
και της δυστυχίας
οι αγαπημένοι μας
περιορίστηκαν στο ελάχιστο
αν υπάρχουν
κι ούτε κουβέντα γίνεται
τι να κάνουμε
για να βγούμε από το τέλμα.



[23]

Υποκρισία και αυταπάτη

Κάποιοι περιμένουν
τους μάγους με τα δώρα
μα η αυγή
έρχεται και παρέρχεται
χιλιάδες νήπια
σφάζονται στη γη
ποιος  νοιάζεται
η πραγματικότητα
πρέπει να προσαρμόζεται
στα ιερά βιβλία
αλλιώς δεν υπάρχει
η αγάπη
πρέπει να στεγάζεται
σε ναούς
αλλιώς δεν είναι αγάπη
η παράνοια
παίρνει τις μεγάλες αποφάσεις
ο χρυσός διατάζει
κι ο κόσμος πάει
ντουγρού για την κόλαση.



[24]

Ένα πλάσμα

Μαύρες τιράντες
απ’ το μπλουζάκι
μαύρες τιράντες
απ’ το σουτιέν
μυώδες κορμί
στριφτό τσιγάρο
στο χέρι
Θεέ μου
δός  μου δύναμη
ν’ αντέξω
τη μαχαιριά του έρωτα
τα μαγευτικά της μάτια
ν’ αντέξω
μα αυτή
είναι αδιάφορη
κι όλο κοιτάει
δίπλα της
ώσπου ένας νεαρός
την πλησιάζει
κι αυτή
του χαμογελάει εγκάρδια.



[25]

Ταξίδι

Τι ωραίο
να τριγυρνάω στα μάτια σου
να καθρεπτίζομαι
τους αγαπημένους ώμους σου
ν’ αγγίζω
κι ύστερα να σε παίρνω αγκαλιά
σε νοητά ταξίδια
να περιπλανιόμαστε
σε πράσινα βουνά
να χανόμαστε
τα σώματα και οι ψυχές μας
να ταυτίζονται
πόσο θέλω
να δίνουμε, να παίρνουμε
ατέλειωτη αγάπη
οι μπόρες κι οι δυσκολίες
να μας βρίσκουν μαζί
τίποτα να μη μπορεί
να λυγίσει τον έρωτα.



[26]

Μια νύχτα ήπια το παρελθόν

Σ’ ένα μαγαζί καθόμουνα
έπινα κρασί
έτρωγα φρούτα
κι ήταν ωραία 
ας ήμουν μόνος
δεν με πείραζε
ώσπου άρχισα να σκέφτομαι
όπως συνήθως το παρελθόν
γυναίκες που αγάπησα
πήγε το μυαλό μου
σ’ εκείνη
που έζησα μαζί της
δύο χρόνια 
τον νεανικό μου έρωτα
δεν ξεχνιέται η μυρωδιά της
τα μάτια
τα χείλια
τίποτα
κι αναρωτήθηκα
που να ’ναι τώρα
ζει ή πέθανε
έχει λεφτά ή πεινάει
έχει αγκαλιά
ή μήπως είναι μόνη
ρώτησα τον εαυτό μου
τι αισθάνομαι γι αυτήν



[27]

μα απάντηση δεν πήρα
όλο βυθιζόμουνα στις σκέψεις μου
και ήπια, ήπια…



[28]

Ένα τραύμα

Κάθισα να μετρήσω
πόσες φορές
μου είπες ψέματα
μα χάθηκα στο λογαριασμό.
Αυτή είναι η μοίρα
όσων αγαπούν.
Ίσως η αγάπη
να είναι υπερτιμημένη
στο χρηματιστήριο των συναισθημάτων.
Ίσως πάλι
να είναι υποτιμημένη
ποιος το ξέρει.
Πολλές φορές
δίνεις και δεν παίρνεις
αγαπάς, δεν σ’ αγαπούν
τραυματίζεσαι
υποφέρεις
μα γιατρικό κανένα.
Φοβόμαστε την αγάπη
γι αυτό
κι όταν τη συναντούμε
δεν την αναγνωρίζουμε. 



[29]

Άρωμα

Πήρα τον κατήφορο 
περπάτησα στο καλντερίμι 
ήθελα κι απόψε 
να σε δω 
να, φάνηκαν τα φώτα 
έφτασα στο μπαρ της συμφοράς 
μπήκα 
σε αντίκρισα 
κάθισα πέντε λεπτά 
ήπια ένα σφηνάκι 
κι έφυγα 
εσύ με κοίταξες 
με απορία 
μα τι να σου πω 
τα 25 χρόνια σου 
δεν μπορώ να τα καταλάβω 
ούτε εσύ τα δικά μου 
είσαι μέσα στη φλόγα 
εγώ κρυώνω 
το σάλιο μου μυρίζει 
τα σάλιο σου είναι άρωμα θεϊκό. 



[30]

Ο εαυτός μου

Περπατώντας ξυπόλητος στην ακροθαλασσιά 
τα πόδια μου βυθίζονται στην άμμο 
είναι χειμώνας 
κάνει κρύο 
μα δεν το νιώθω 
μέσα μου φλέγομαι 
όλα τα πρέπει 
και τα γιατί της ζωής 
με καίνε 
μ’ αρπάξανε απ’ το λαιμό 
και με σφίγγουν 
περπατώ χιλιόμετρα 
ώσπου στο τέλος 
σωριάζομαι κάτω 
βαριανασαίνω 
και τότε αρχίζουν δειλά 
να βγαίνουν από μέσα μου 
τα πρώτα θέλω. 



[31]

Λεπτομέρειες

Βγες απ’ το ρεύμα 
άσε το συρμό 
ασχολήσου με λεπτομέρειες 
ένα ανοιγόκλειμα των ματιών 
κάτι σημαίνει 
ένα αδιόρατο χαμόγελο 
τι να είναι άραγε 
ένας αναστεναγμός 
από πού προέρχεται 
διάβασε το σώμα του άλλου 
σου λέει τόσα 
μη τα αγνοείς 
άκουσέ με 
είναι τόσο συναρπαστικές 
οι μικρές λεπτομέρειες 
της ζωής. 



[32]

Οι άλλοι

Είναι μερικοί άνθρωποι 
ίσως οι περισσότεροι 
που ζουν για να βασανίζονται. 
Παιδιά που δουλεύουν 
γυναίκες κακοποιημένες 
απλήρωτοι εργάτες 
άνεργοι 
τοξικομανείς 
φυλακισμένοι για τις ιδέες τους 
δεν έχει τέλος ο κατάλογος. 
Ζουν την κόλαση επί γης 
ο ήλιος 
δεν βγαίνει γι’ αυτούς 
μαύρες μέρες 
διαδέχονται η μια την άλλη. 
Ας μιλήσουμε γι’ αυτούς 
φτάνει πια 
με τα λουλούδια 
και τους έρωτες 
μη κλείνουμε τα μάτια 
ας κάνουμε κάτι γι’ αυτούς 
η ανθρωπιά εξανθρωπίζει.  



[33]

Διαδρομή

Δρόμοι στενοί 
είναι οι δρόμοι μας 
τοίχοι γεμάτοι 
με παλιές αφίσες 
σπίτια ετοιμόρροπα 
στεγάζουν την ιστορία μας 
ματωμένα και σκισμένα ρούχα 
απ’ τη δουλειά 
απ’ τους αγώνες 
είναι στη γκαρνταρόμπα μας 
αγώνες που δεν κερδίσαμε 
μα ούτε που χάσαμε 
τους στόχους μας δεν πετύχαμε 
μα κάτι καταφέραμε 
δώσαμε στη ζωή μας νόημα 
βάψαμε τα όνειρά μας 
με έντονα χρώματα 
και το ψωμί γλύκανε 
και η ρακή έγινε νέκταρ. 



[34]

Πέρασμα

Σαν βγεις μπροστά 
τίποτα δεν θα μπορεί 
να σε σταματήσει 
σαν έρθουν και οι άλλοι 
θα γίνετε λάβα 
είστε νέοι 
ποτέ δεν θα ξαναγίνετε 
αγωνιστείτε για τη ζωή 
αφήστε τ’ αχνάρι σας 
σ’ αυτή τη γη 
δικαιολογήστε την ύπαρξη 
το πέρασμά σας απ’ αυτό 
τον κόσμο 
σκεφτείτε για λίγο 
τι έχετε να χάσετε 
αν αφήσετε τα πράγματα 
ως έχουν. 



[35]

Περιττολογίες και απολιθώματα

Οι κήνσορες της συντήρησης 
μιλούν και αποφαίνονται 
αγάλλονται, θαυμάζουν 
τα γνωστά επίσημα βιβλία 
με τα εκατομμύρια αντίτυπα 
μα με τόση προπαγάνδα 
με τόση υποστήριξη 
πουλούν φίλε μου 
και τα δικά σου ποιήματα 
τόσα και περισσότερα 
μη θαμπώνεσαι λοιπόν 
είναι σκηνοθεσία 
να ακυρώσουν την κρίση σου 
να τους προσκυνάς 
θέλουν 
ώστε ν’ απολαμβάνουν αυτοί 
 τους υψηλούς θώκους 
κι εμάς η ζωή μας 
να είναι μισή 
κι ανέσωστη. 



[36]

Ελπίδα

Ήρθαν δύσκολες μέρες. 
Οι ανθρώπινες ζωές 
αξίζουν λιγότερο  
από τα σκυλάκια κανίς 
των Δυτικών. 
Ιερείς ευλογούν τα όπλα 
και η προτεσταντική ηθική 
τα καθαγιάζει. 
Κάποιοι μιλάνε για ημέτερες ζωές 
και αλλοδαπές 
 αυτοί που δεν έδωσαν δραχμή 
σ’ ένα ζητιάνο 
αυτοί που χτυπάνε γυναίκες, παιδιά 
αυτοί που εμπορεύονται ιδανικά. 
Ήρθαν δύσκολες μέρες. 
Για όλους. 
Πρέπει να βρούμε μέσα μας 
τις δυνάμεις της συντροφικότητας 
της αλληλεγγύης 
της ανθρωπιάς 
για να υπάρξει η ελπίδα. 



[37]

Κοντά στο τέλος

Στην ξένοιαστη κοιλάδα 
βγήκα να περπατήσω 
εκεί που δεν έχει ξηρασία 
ούτε έρημο ψυχής 
εκεί που η φύση είναι αβίαστη 
τα ζώα και τα πτηνά του ουρανού 
δεν κινδυνεύουν 
έψαξα πολύ για να τη βρω 
ρώτησα μα δεν ξέρανε 
να μου πουν που βρίσκεται 
έτσι αποφάσισα να τη βρω μόνος 
περιπλανήθηκα 
και να ξάφνου την αντίκρισα 
μα κοίταξα τον εαυτό μου 
τα μαλλιά μου ήταν άσπρα 
το πρόσωπό μου γερασμένο 
όταν αντίκρισα την ξένοιαστη κοιλάδα 
είχα φτάσει κοντά στο τέλος.  



[38]

Δαγκάνα

Η μνήμη χαράζει γράμματα 
στις ψυχές 
κι εμείς κολλάμε αυτοκόλλητα 
στο ψυγείο. 
Πράγματα που πέρασαν στη λήθη, 
νομίζαμε, 
επανέρχονται απροσδόκητα 
μπαίνουν δυναμικά στο δωμάτιο 
κυριαρχούν και μας δυναστεύουν. 
Παίρνεις κατευναστικά 
ξεχνάς για λίγο 
προχωράς 
μα έρχεται ξανά 
άλλη σελίδα του χθες, 
η μνήμη έχει ατελείωτες. 
Κάποτε γαληνεύεις 
η μέγγενη της μνήμης χαλαρώνει 
μα εκεί που έχεις ησυχάσει 
πάλι σ’ αρπάζει η δαγκάνα της. 
Το χθες 
αγκαλιάζει το σήμερα 
το αύριο 
 είναι δέσμιο του χθες. 



[39]

Παρατηρώντας κάποιους ποιητές

Τους βλέπω. 
Συχνά. 
Τους παρατηρώ. 
Ποζάρουν. 
Πάντα. 
Έχουν ύφος. 
Μεγαλείου. 
Γράφουν δύσκολες λέξεις. 
Για να πείσουν. 
Χαριεντίζονται. 
Η ισχύς εν τη ενώσει. 
Γράφουν γι’ αυτούς. 
Τα περιοδικά. 
Όσοι ξέρουν γελούν. 
Γιατί στο τέλος 
θα μείνει μοναχά το έργο. 
Του καθενός. 
Τα επιχρίσματα
θα συντριβούν.     



[40]

Ένα όνειρο

Ήταν ένα άσχημο όνειρο 
φλόγες με καίγανε 
από παντού 
δεν μπορούσα να σηκωθώ 
να κάνω ένα βήμα 
με καίγανε 
μα δεν πονούσα 
μόνο μίκραινα, μίκραινα 
ώσπου έγινα νάνος 
ξάφνου όλα γύρω μου 
ήτανε τεράστια 
αισθάνθηκα μυρμήγκι 
στην πλάτη ενός ελέφαντα 
ανίκανος για κάθε τι 
ώσπου ξύπνησα 
ιδρωμένος 
κι άρχισα να παίρνω 
βαθιές ανάσες 
ύστερα άναψα ένα τσιγάρο 
και σκεφτόμουνα 
τι να σημαίνει.  



[41]

Κατιούσα

Ποιοι είναι αυτοί 
που μας κρύβουν τον ήλιο 
ποιοι είναι αυτοί 
που σφίγγουν τις αλυσίδες 
κάθε χαραυγή 
το ανθρώπινο ποτάμι 
βάζουν σε κανάλια 
την τύχη μας καθορίζουν 
κοιτάμε εμείς 
αδύναμοι κι αμέτοχοι 
λες και πρόκειται 
για τη ζωή των άλλων 
μα είναι η δική μας ζωή 
που ξεψυχάει κάθε μέρα 
μα είναι το δικό μας σώμα 
συνέχεια μουδιασμένο 
είναι το δικό μας στόμα 
που μένει βουβό 
και πικραμένο. 



[42]

Το νόημα της ζωής

Η ζωή κρατάει παρουσίες 
ποιος ήρθε και ποιος ζει 
κι ο θάνατος απουσίες 
ποιος πέρασε το ποτάμι 
με τον βαρκάρη. 
Κάποιοι τάχα σοφοί 
μιλάνε για το νόημα της ζωής 
ζητάνε απ’ τους άλλους θυσίες 
αυτοί που δεν τις κάνανε ποτέ. 
Δεν θέλουμε συμβουλές 
δεν θέλουμε άδικες θυσίες 
δεν θέλουμε να μας μιλούν 
με πατρικό ύφος. 
Θέλουμε τη ζωή 
ελευθερία κι αξιοπρέπεια 
να χτίσουμε το δικό μας παράδεισο 
επί της γης 
γνωρίζουμε το νόημα 
μα είναι η γη δεμένη μ’ αλυσίδες  
που πρέπει να σπάσουμε πρώτα.   

 
 
  
 







[45]

                                  ΠΕΡΙΕΧΟΜΕΝΑ 

Φθινόπωρο.............................................................................7  
Ξεχωριστή σαν ζέφυρος.........................................................8 
Όνειρο.....................................................................................9
Γαλήνη..................................................................................10
Σημερινή χαρά και ευλογία..................................................11
Ζήτημα χρόνου.....................................................................12
Πρώτη φορά.........................................................................13
Μαύρο παχύρευστο μίσος....................................................14
Θυσία....................................................................................15
Ανάγκη για τη ζωή...............................................................16
Κοινή μοίρα..........................................................................17
Ο χρόνος πληγώνει...............................................................18
Άχρονη μετάβαση.................................................................19
Άμυνα...................................................................................20
Στο δρόμο.............................................................................21
Τέλμα....................................................................................22
Υποκρισία και αυταπάτη......................................................23
Ένα πλάσμα..........................................................................24
Ταξίδι....................................................................................25
Μια νύχτα ήπια το παρελθόν................................................26
Ένα τραύμα...........................................................................28
Άρωμα...................................................................................29
Ο εαυτός μου........................................................................30
Λεπτομέρειες........................................................................31
Οι άλλοι................................................................................32
Διαδρομή..............................................................................33
Πέρασμα...............................................................................34
Περιττολογίες και απολιθώματα..........................................35
Ελπίδα...................................................................................36



[46]

Κοντά στο τέλος...................................................................37
Δαγκάνα................................................................................38
Παρατηρώντας κάποιους ποιητές.........................................39
Ένα όνειρο............................................................................40
Κατιούσα...............................................................................41
Το νόημα της ζωής...............................................................42



ΤΟ ΒΙΒΛΙΟ ΠΟΙΗΜΑΤΩΝ
ΤΟΥ ΓΡΗΓΟΡΗ ΣΑΚΑΛΗ 
Άχρονη Μετάβαση 

ΣΕΛΙΔΟΠΟΙΗΘΗΚΕ ΨΗΦΙΑΚΑ 
ΑΠΟ ΤΟ ΒΑΣΙΛΗ ΛΑΛΙΩΤΗ 

ΦΙΛΙΑΣ ΧΑΡΙΝ ΣΤΗΝ ΑΘΗΝΑ 
ΤΟΝ ΙΟΥΛΙΟ ΤΟΥ 2017




