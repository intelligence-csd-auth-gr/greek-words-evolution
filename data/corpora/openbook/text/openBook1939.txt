

















































Γραννέτα, η πρωταγωνίστρια μαριονέτα


Γραννέτα,
η πρωταγωνίστρια μαριονέτα

Γιώτα Κοτσαύτη

http://tovivlio.net


Γιώτα Κοτσαύτη 
Γραννέτα, η πρωταγωνίστρια μαριονέτα

ISBN: 978-618-81493-2-8

© Γιώτα Κοτσαύτη
Φλώρινα 2014

e-mail: yotakotsafti1@yahoo.gr

επιμέλεια έκδοσης - σελιδοποίηση:
Δήμος Χλωπτσιούδης

e-mail: chldimos@gmail.com

εικονογράφηση:
Στέλλα Βαρνά 

_____________________________________
Επιτρέπεται η ηλεκτρονική αναδημοσίευση

του παραμυθιού μόνο με τη σύμφωνη
γνώμη του συγγραφέα και του εκδότη.



Γραννέτα,
η πρωταγωνίστρια μαριονέτα

ISBN: 978-618-81493-2-8

© Γιώτα Κοτσαύτη

Φλώρινα 2014

http://tovivlio.net




Στον κόσμο των μαριονετών, στη μαγική Κουκλοθεατρούπολη,
που βρίσκεται στο μεγάλο πλανήτη των Παραμυθιών,

απέναντι από τον Ήλιο που του αρέσουν τα βατόμουρα
και πλάι στο Φεγγάρι που μόλις ξυπνήσει πίνει ένα ζεστό τσάι με γεύση φράουλα,

ζει η Γραννέτα, η μαριονέτα.
Πρωταγωνίστρια στο μεγαλύτερο θέατρο της πόλης, ταλαντούχα όσο καμία άλλη,

πάντα καλοντυμένη, καλοχτενισμένη και ποτέ δίχως μακιγιάζ,
δεν προλαβαίνει να υπογράφει αυτόγραφα. 

Μ΄ ένα τεράστιο χαμόγελο φωτογραφίζεται με το πλήθος των θαυμαστών της.
Είναι πανέμορφη και τόσο χαρισματική αυτή η μαριονέτα!

Ξεχωρίζει από τις υπόλοιπες. Λάμπει. Και η ίδια γνωρίζει ότι είναι με διαφορά η καλύτερη.

Η Γραννέτα, η πρωταγωνίστρια μαριονέτα, λατρεύει τα ψώνια. 
Η μεγαλύτερη ευχαρίστησή της είναι να μεταμφιέζεται

(μην την αναγνωρίσουν και εκεί οι θαυμαστές της! ) και να βγαίνει στα μαγαζιά.
Θα μου πείτε τώρα πού βρίσκει χρόνο, ενώ είναι τόσο πολυάσχολη. 

Aν είναι για να προμηθευτεί κοκαλάκια και κορδέλες, καπέλα, γάντια και κασκόλ, μπουφάν,
γούνες και εσάρπες, τσάντες και τσαντάκια, ζώνες, γόβες, μπότες, παντοφλάκια, μπλούζες,

μπλουζίτσες, φορέματα, φούστες και παντελόνια,
σκιές ματιών, ρουζ και κραγιόν αρώματα και μπιχλιμπίδια, κι ό,τι μπορεί να φανταστεί ο

ανθρώπινος νους, μια χαρά τα καταφέρνει με τον χρόνο!
Στην Γραννέτα μας όμως αρέσει πολύ και το φαγητό. 

Αλλά αυτό θα είναι το μυστικό μας! Σσσσσς!

5





Όταν η αυλαία στο θέατρο πέφτει, η Γραννέτα κοιτάζει από το παράθυρο τις υπόλοιπες
μαριονέτες να φεύγουν πολύ νωρίτερα από εκείνη, αμέσως μετά τη λήξη της παράστασης,
παρέες-παρέες, γελαστές, χαρούμενες. Λίγοι είναι οι θεατές που τις πλησιάζουν, αφού όλοι
αναζητούν την Γραννέτα.
Ο πρώτος θαυμαστής που την ανακαλύπτει είναι ένας νεαρός με το όνομα «Κόκκινο
Τριαντάφυλλο». Ταξίδεψε από τη μακρινή Λουλουδούπολη μόνο και μόνο για κείνη. Η είσοδός
του στο καμαρίνι της διακόπτει απότομα τις σκέψεις της. Φοράει το καλό της χαμόγελο,
υπογράφει ένα αυτόγραφο και φωτογραφίζεται μαζί του. Ακολουθούν πολλοί ακόμα
θαυμαστές, από κάθε γωνιά του Πλανήτη των Παραμυθιών. Τόσο μεγάλη είναι η φήμη της!
Ως τις πρώτες πρωινές ώρες τους δέχεται όλους. Όταν φεύγει και ο τελευταίος, μένει μόνη σ’
ένα τεράστιο άδειο θέατρο...
Τότε φέρνει και πάλι στο μυαλό της τα γελαστά πρόσωπα των συμπρωταγωνιστών. Γιατί
άραγε δεν τη φωνάζουν ποτέ στην παρέα τους; «Όχι δα!», σκέφτεται. «Μια πρωταγωνίστρια
σαν και μένα να κάνει παρέα μαζί τους! Τέτοια ατάλαντα, κακόκουστα πλάσματα, που
βιάζονται μετά την παράσταση να ξεβαφτούν, να χαλάσουν τα φτιαγμένα τους μαλλιά, να
φορέσουν τις ξεχειλωμένες τους φόρμες και τα παλιά τους αθλητικά παπούτσια! Ω Θεέ μου!...»

Ξέχασα να σας πω: ο εφιάλτης της Γραννέτας είναι τα αθλητικά παπούτσια!
Τα μισεί όσο τίποτα στον μαριονετόκοσμό της!

Αν τύχει και πάτε ποτέ στην Κουκλοθεατρούπολη να την δείτε να το θυμάστε:
ΠΟΤΕ δεν πλησιάζουμε την Γραννέτα, την πρωταγωνίστρια μαριονέτα,

αν φοράμε αθλητικά παπούτσια!

7





9

Ο καιρός περνάει και η Γραννέτα, η πρωταγωνίστρια
μαριονέτα, γίνεται όλο και πιο δημοφιλής. Αισθάνεται όμως

συνεχώς πιο μόνη. Είναι κι αυτό ένα μεγάλο της μυστικό.

Όπως και το ότι κάθε βράδυ,
μετά το θέατρο, πηγαίνει στο σπίτι της

και αρχίζει να τρώει... να τρώει... 
Να τρώει ό,τι βρει μπροστά της.

Η Γραννέτα συνεχίζει τη ζωή της στην Κουκλοθεατρούπολη,
στο μεγάλο πλανήτη των Παραμυθιών,
απέναντι από τον Ήλιο, που του αρέσουν τα βατόμουρα,
και πλάι στο Φεγγάρι, που μόλις ξυπνήσει
πίνει ένα ζεστό τσάι με γεύση φράουλα. 
Συνεχίζει να είναι πρωταγωνίστρια, ταλαντούχα και
πανέμορφη, να μοιράζει αυτόγραφα και χαμόγελα στους
θαυμαστές της, να λατρεύει το «shopping», να μισεί τα
αθλητικά παπούτσια, να χαζεύει απ’ τα παράθυρα τους
συμπρωταγωνιστές της, να νιώθει μόνη και να μην το
παραδέχεται…
Συνεχίζει να τρώει ασταμάτητα. Ώσπου μια μέρα….





-Γραννέτα, θέλω να μιλήσουμε. 
Ο διευθυντής του θεάτρου την καλεί στο γραφείο του.

«Σίγουρα θα μου δώσει αύξηση», σκέφτεται χαμογελαστή.
Όμως... ο διευθυντής δεν θέλει να της μιλήσει για οικονομικά θέματα. 
Η Γραννέτα, η πρωταγωνίστρια μαριονέτα έχει παχύνει υπερβολικά.

Αν συνεχίσει να τρώει έτσι, σε λίγο καιρό θα μοιάζει με μπαλόνι!
Μπαίνει στο γραφείο περπατώντας με δυσκολία

εξαιτίας του υπερβολικού βάρους της και των ψηλοτάκουνών της.
Δίχως να της μιλήσει, της δίνει δύο πολύχρωμες κούτες. 

Τις ανοίγει βιαστικά και ανυπόμονα.
Ένα ζευγάρι φόρμες και... ένα... ζευγάρι... αθλητικά παπούτσια για κείνη.

ΑΘΛΗΤΙΚΑ ΠΑΠΟΥΤΣΙΑ; 
Τι; 

Η Γραννέτα, από τη μεγάλη αναστάτωση, λιποθυμάει.
Πέφτει κάτω με δύναμη και σπάει το πόδι της.

Τρίτη μέρα που η Γραννέτα βρίσκεται στο νοσοκομείο. Είναι πολύ θυμωμένη.
Μα απ’ το θέατρο δεν πήραν ακόμα την επιστολή της διαμαρτυρίας της;
Απαιτεί να κάνουν κάτι, να μεσολαβήσουν, ώστε το συντομότερο να μεταφερθεί σε ένα άλλο
δωμάτιο. Δεν έχει καταλάβει ακόμα πως κανείς δεν πρόκειται να ασχοληθεί μαζί της.
Οι δουλειές δεν μπορούν να περιμένουν, ούτε καν μια πρωταγωνίστρια μαριονέτα.
Στο θέατρο την έχουν ήδη αντικαταστήσει με μια νεότερη, ομορφότερη και πιο ταλαντούχα
ηθοποιό, την οποία ο διευθυντής του θεάτρου ανακάλυψε τυχαία σ’ ένα μικρό κουκλοθεατράκι.
Αθλητικά παπούτσια ασθενείς, αθλητικά παπούτσια επισκέπτες πηγαινοέρχονται
μεγαλώνοντας τη διαρκή αναστάτωσή της. Και εκείνα τα μαύρα αθλητικά παπούτσια στο
κρεβάτι στη γωνία την κοιτάζουν τόσο έντονα όλη μέρα.

11





13

Ο καιρός στην Κουκλοθεατρούπολη περνάει και χάνεται σαν αστραπή.
Η Γραννέτα έχει πλήρως αναρρώσει. Είναι το τελευταίο της βράδυ στο νοσοκομείο.

Είναι νευριασμένη, στεναχωρημένη, απελπισμένη.
Κανείς δεν την έχει αναζητήσει τόσο καιρό...

«Αϊ στο καλό! Όλα στραβά πάνε πια! Πού είναι τα χαρτομάντιλα μου; Πού να τα άφησα;».

Ω! Η Γραννέτα, για πρώτη φορά στη μαριονετοζωή της, βάζει τα κλάματα!
Και, στην πραγματικότητα, όχι γιατί της έχουν λείψει η δόξα και οι ανέσεις της.
Αλλά εξαιτίας της μοναξιάς της. Ναι, για πρώτη φορά παραδέχεται μέσα της ότι νιώθει
φρικτή κι απαίσια μοναξιά.
«Πού εξαφανίστηκαν οι τόσοι θαυμαστές μου τώρα που έχω την ανάγκη τους;»

«Αυτός ο μήνας είναι γεμάτος ασθενείς και νέα μωρά-κούκλες! Σε
λίγο θα αναγκαστούμε να γεμίσουμε με κρεβάτια και τους
διαδρόμους για να χωρέσουν όλοι», λέει ο διευθυντής του
νοσοκομείου, όταν βλέπει να φέρνουν τη Γραννέτα.
«Για εσάς κάτι θα κάνουμε!», λέει χαμογελαστός.
«Υπάρχει ένα ακόμα άδειο κρεβάτι στο ορθοπεδικό!».
Παρόλο που μάλλον την αναγνώρισε, δεν πρέπει να είναι και πολύ
ενημερωμένος για την αιτία του ατυχήματός της,  ούτε με τα κοσμικά
θα ασχολείται, και, έτσι, στέλνει τη Γραννέτα εκεί που κανείς δεν θα
φανταζόταν!
Σε έναν θάλαμο γεμάτο... αθλητικά παπούτσια!!
Μόλις τα αντικρίζει, ξαναλιποθυμάει. 

Στα νοσοκομεία της Κουκλοθεατρούπολης, που έχουν την καλύτερη
φήμη σε ολόκληρο τον πλανήτη των Παραμυθιών, όλα μπορούν να

συμβούν! Γαντόκουκλες με συνάχι, δαχτυλόκουκλες με πυρετό,
πουκάμισα χωρίς κουμπιά από τη Ρουχοπολιτεία με πνευμονία,

αεροπλανάκια από την Παιχνιδούπολη με σπασμένα φτερά και κάθε
λεπτό -στην αίθουσα των τοκετών- μια νέα κουκλίτσα γεννιέται.



14



Μια μικροσκοπική καρδούλα φωσφορίζει στο
σκοτάδι! Κάποιος πλησιάζει βιαστικά, αφήνει
κάτι στο κομοδίνο της και -πριν καλά καλά το

καταλάβει- γίνεται άφαντος! Ένα πακέτο
χαρτομάντιλα, ένα... φουξ... ψαλίδι, ένα κουτάκι-

καρδούλα γεμάτο χρυσόσκονη είναι ό, τι
αντικρίζει η Γραννέτα μόλις ανάβει το μικρό
φωτάκι που έχει πάντα πλάι στο κρεβάτι της.

Η επόμενη μέρα βρίσκει την Γραννέτα,
την πρώην πρωταγωνίστρια μαριονέτα,

στο σπίτι της. Μόνη, αλλά αποφασισμένη,
σχεδόν ευτυχισμένη που κάποιος έκανε μια

τόσο ευγενική χειρονομία το περασμένο βράδυ!
Ώστε υπήρξε κάποιος που νοιάστηκε

πραγματικά για κείνη!
Ποιός να ήταν άραγε;

Η ονειροπόληση διακόπτεται απότομα.
Πρέπει να βιαστεί, να προλάβει.

Δίαιτα, κομμωτήριο, αισθητικό, πρόσθετα
μαθήματα υποκριτικής, χορού, φωνητικής.

Είναι αποφασισμένη να επανέλθει στα
καλλιτεχνικά δρώμενα της

Κουκλοθεατρούπολης πιο δυναμικά από ποτέ!
Ήδη συζητάει για παραστάσεις με το

μεγαλύτερο θέατρο της χώρας!

15



Στο μαγικό κόσμο των μαριονετών, η Γραννέτα κερδίζει και πάλι τη φήμη της.
Είναι ξανά η πρωταγωνίστρια μαριονέτα της Κουκλοθεατρούπολης!

Γίνεται ακόμα πιο διάσημη! Πιο λαμπερή, πιο όμορφη, πιο ταλαντούχα από ποτέ!
Δεν προλαβαίνει και πάλι να υπογράφει αυτόγραφα

και να φωτογραφίζεται με τους θαυμαστές της!

...Όμως... και δω οι συνάδελφοί της φεύγουν παρέες-παρέες, γελαστοί, χαρούμενοι. Και κείνη,
μόλις σβήσουν τα φώτα, μένει πάλι μόνη, μέσα σ’ ένα άδειο θέατρο..

16



Η Γραννέτα, η σούπερ πρωταγωνίστρια μαριονέτα, εκτός από τους
χιλιάδες ακόμα θαυμαστές που έχει αποκτήσει, έχει αποκτήσει και
μερικούς φανατικούς εχθρούς. Τη θυμάστε την πιο νέα, πιο όμορφη και
πιο ταλαντούχα μαριονέτα, που βρήκε ο διευθυντής του θεάτρου στο οποίο
δούλευε πιο παλιά η φίλη μας; 

Αλήθεια, εκείνον τον θυμάστε; Ναι, ήταν αυτός που της έδωσε τα
αθλητικά παπούτσια, που την οδήγησαν στο νοσοκομείο! Αυτός που την
πέταξε έξω από το θέατρό του, χωρίς καμία εξήγηση. Ε, λοιπόν, αυτοί οι
δύο, βάλθηκαν να της κάνουν κακό. Στόχος τους είναι να την παχύνουν
και πάλι. Να την παχύνουν, να την παχύνουν, να την παχύνουν μέχρι που
τα σχοινιά της να μην την κρατάνε πια. 

Και, ξέρετε, αυτά τα σχοινιά αν
κοπούν μια φορά, δεν
ξαναφτιάχνονται ποτέ.
Ε, αυτό θέλουν να πετύχουν και κείνοι.

Για να την καταστρέψουν
μια για πάντα. 

Καθημερινά της στέλνουν τεράστιες
ποσότητες φαγητού.

Η Γρανέτα που η μοναξιά συνεχίζει
να την βασανίζει, πέφτει πάλι

με τα μούτρα στο φαγητό.

17



Πριν η Γραννέτα ξαναγίνει μπαλόνι από το πολύ φαγητό, έρχεται στο θέατρο μια επιστολή από
το γραφείο του πρωθυπουργού της Κουκλοθεατρούπολης. Είναι ένας από τους μεγαλύτερους
θαυμαστές της και επιθυμεί να δοθεί μια παράσταση προς τιμήν των συνεργατών, των φίλων
και όλων των εκλεκτών προσώπων της Χώρας. Άλλη μία πρόσκληση-πρόκληση για την Γραννέτα,
που έχει παίξει για πολλά επίσημα πρόσωπα, ποτέ όμως σε μία τέτοια εκδήλωση, όπου θα
μαζευτούν σε μια μόνο μέρα τόσοι υψηλοί προσκεκλημένοι. Οι πρόβες ξεκινούν αμέσως...

Την ίδια στιγμή μια μυστική συνάντηση, ακριβώς κάτω από την πόλη της Κουκλοθεατρούπολης,
ετοιμάζεται να τα τινάξει όλα στον αέρα...

18



19

Πανικός επικρατεί μέσα και έξω από τον χώρο του θεάτρου.
Μαριονέτες-δημοσιογράφοι έχουν καταφθάσει από κάθε γωνιά της
Χώρας. Μόνο η Γραννέτα απολαμβάνει την έντονη αυτή κινητικότητα,
που την κάνει να ξεχνάει κάπως τη μοναξιά της και ...να... να τρώει
ανενόχλητη, χωρίς κανείς να την προσέχει! Έτσι πιστεύει τουλάχιστον....
Αφού... κάποιοι -εν αγνοία της- γνωρίζουν καλύτερα από εκείνη
σχεδόν και την παραμικρή της κίνηση.

Η μεγάλη στιγμή πλησιάζει. Στο θέατρο υπάρχει μία τεράστια κινητοποίηση. Μαριονέτες-
ηθοποιοί, μαριονέτες-σκηνοθέτες, μαριονέτες-μουσικοί, σκηνογράφοι, ενδυματολόγοι, μακιγιέζ,
μαριονέτες-αστυνομικοί και μαριονέτες μυστικοί σύμβουλοι ασφαλείας πηγαινοέρχονται εδώ
και κει φουριόζοι και αγχωμένοι. Κανείς δεν παρακολουθεί τι κάνει η Γραννέτα... Στο μεταξύ
οι υπόγειες μυστικές συναντήσεις πληθαίνουν... Σσσσσς...

Η πρωθυπουργική
λιμουζίνα και η

συνοδεία της
κατευθύνονται στο
μεγαλύτερο θέατρο

της Κουκλο-
θεατρούπολης

κάτω από
δρακόντεια μέτρα

ασφαλείας. 



20

Η Γραννέτα έχει μαγέψει τους πάντες. Κανείς δεν έχει προσέξει τα
παραπανίσια κιλά. Κανείς... Αλλά... Λίγο πριν η παράσταση φτάσει στο
τέλος της... Τσάαααακ!
Τα σχοινιά δεν αντέχουν! Σπάνε ξαφνικά και...
ω!- η Γραννέτα αιωρείται στη σκηνή,
πιασμένη μόνο από ένα μικρό σχοινάκι!
Την ίδια στιγμή -πριν κανείς προλάβει
να αντιδράσει- δεκάδες ζευγάρια
αθλητικά παπούτσια,
που όλα κουβαλούν από ένα φουξ
ψαλίδι και από ένα κουτάκι-καρδούλα,
εισβάλλουν στο θέατρο!
Με οδηγό τους τα μαύρα αθλητικά παπούτσια του
νοσοκομείου, κατευθύνονται προς τη σκηνή και προς την έκπληκτη,
σχεδόν τρομαγμένη πρωταγωνίστρια!
Χωρίς να έχει απόλυτα συνειδητοποιήσει τι συμβαίνει, κοιτάζει
μια τους θεατές, μια τα παπούτσια που την
πλησιάζουν. Και πριν προλάβει να βάλει
τις φωνές και τα κλάματα,
παρατηρεί κάτι που αλλάζει
ξαφνικά τα πάντα...
Πόσο γελοίοι φαίνονται
οι επίσημοι προσκεκλη-
μένοι, φοβισμένοι και
ανήμποροι, μαριονέτες που,
πάντα οι άλλοι κινούν τα
νήματα της ζωής τους. Πόσο
ατρόμητα, δυναμικά, ελεύθερα κι
αποφασιστικά φαίνονται αυτά τα
αθλητικά παπούτσια, τα περισσότερα
παλιά, μερικά ακόμα και τρύπια!



-Μα πώς δεν τα έβλεπα τόσο καιρό όλα αυτά;
Μία ομάδα παπουτσιών, με αρχηγό τα μαύρα αθλητικά,

ανεβαίνουν στη σκηνή.
-Δεν θέλουμε να κάνουμε κακό σε κανέναν.

Είναι αδύνατον όμως να δεχόμαστε άλλο
αυτή την κατάσταση. Ήρθαμε για να σας

κάνουμε μια πρόταση. Εσείς, και μόνο
εσείς, θα αποφασίσετε από δω και πέρα

για την πορεία όλης σας της ζωής.
Πλάι σε όλους σας υπάρχει

το ψαλίδι που είναι ικανό να σας
ελευθερώσει για πάντα και η

μαγική χρυσόσκονη που μπορεί να
κάνει τα σχοινιά σας τόσο δυνατά,

που δε θα κόβονται ποτέ. 
Η Γραννέτα ετοιμάζεται να ζητήσει ένα ψαλίδι, όταν...

τσάαααακ!
Η απάντηση δίνεται από την ίδια τη ζωή! Το τελευταίο σχοινάκι

που κρατάει δέσμια τη Γραννέτα κόβεται! 
Πολλές μαριονέτες, που βρίσκονται στο χώρο του θεάτρου,
κόβουν τα σχοινιά που τους στερούσανως τότε την ελευθερία τους!

Εκείνη τη στιγμή... Πλήθος ένοπλων ανδρών από όλα τα σώματα
ασφαλείας της Κουκλοθεατρούπολης και των γύρω περιοχών

κατορθώνουν να σπάσουν τον κλοιό των παπουτσιών και
να μπούνε μέσα στο θέατρο!

Μα... μια άλλη μαγική χρυσόσκονη κάνει το
θαύμα της! Αθλητικά παπούτσια και

μαριονέτες που έχουν επιλέξει την
ελευθερία βρίσκονται ήδη στο

«Βασίλειο των Τρύπιων Παπουτσιών»!.

21



Εδώ, ακριβώς κάτω από την Κουκλοθεατρούπολη, μακριά από αρνητικούς ανθρώπους και καχύποπτα
βλέμματα, μία ολόκληρη Πολιτεία -το «Βασίλειο των Τρύπιων Παπουτσιών»- έχει ζωντανέψει!
Πλάσματα από όλο τον πλανήτη και πολλά, πολλά παπούτσια, έχουν δημιουργήσει έναν δικό τους
κόσμο, έναν κόσμο παραμυθένιο που είναι πλημμυρισμένος από αγάπη, αποδοχή, κατανόηση,
αλληλεγγύη και συντροφικότητα. Εδώ δεν υπάρχουν προβλήματα. Και, αν κάτι προκύψει, το
αντιμετωπίζουν όλοι μαζί, ενωμένοι.
Εδώ καθένας συμπεριφέρεται με τον δικό του μοναδικό τρόπο. Κανείς δεν απαγορεύει τίποτα σε
κανέναν. Εδώ η Γραννέτα μπορεί να κυκλοφορεί άβαφτη, αχτένιστη, φορώντας παλιά ρούχα, μπορεί
να τρώει όσο θέλει και να σταματήσει να το κάνει μόνο όταν η ίδια καταλάβει τον κίνδυνο, εδώ δεν
νιώθει πια μόνη, δεν ζηλεύει κανέναν, δεν μισεί, δεν φοβάται. Ζει μαζί με τα μαύρα αθλητικά
παπούτσια και είναι τόσο, μα τόσο ευτυχισμένη!
«Πώς να ανταποδώσω όλο αυτό το καλό που
μου κάνατε;;».
Σκέφτεται, σκέφτεται, και τίποτα δεν
βρίσκει να λείπει από το Βασίλειο,
που να μπορεί να το προσφέρει
ως ένδειξη ευγνωμοσύνης. 
Μόνο... Ίσως... Κάτι...

22



Ένα δικό τους ποίημα!
Ναι, αυτό που λείπει από το «Βασίλειο των Τρύπιων
Παπουτσιών» είναι ένα ολόδικό τους ποίημα!
Η Γραννέτα το έγραψε και θα το παρουσιάσει
σήμερα στο μεγάλο θέατρο της πόλης. 
Σήμερα θα είναι μία μέρα γιορτής! 

Θα πιω απόψε στην υγειά
των τρύπιων παπουτσιών!

23

ΣΤΗΝ ΥΓΕΙΑ ΤΩΝ ΤΡΥΠΙΩΝ ΠΑΠΟΥΤΣΙΩΝ
Εμπρός! Στηθείτε εμπρός όλα τα τρύπια τα παπούτσια!

Παραταχθείτε στη σειρά να τους συνθλίψουμε
τους στεναγμούς και τα σεκλέτια.

Σε μια σειρά τα παλιοπάπουτσα κάθε λογής,
κάθε κοψιάς και κάθε τίμιου ποδιού,
και κάτω θα τον βάλουμε τον πόνο,

μέσα στη γη, όσο πιο βαθιά μπορούμε!
Εμείς, όλα τα τρύπια παλιοπάπουτσα ΜΑΖΙ!
Τρύπια παπούτσια όλων των χωρών ενωθείτε.



Η Στέλλα Βαρνά
εννήθηκε στη Θεσσαλονίκη

το 1984.
Σπούδασε γλυπτική στην

Ανώτατη Σχολή
Εικαστικών και

Εφαρμοσμένων Τεχνών
του Πανεπιστημίου

Δυτικής Μακεδονίας
με καθηγητές

τον Έκτορα Παπαδάκη
και τον Βασίλη Βασίλη (2006-2011)

και ζωγραφική και χαρακτικήστο εργαστήρι
του εικαστικού Γιάννη Καψιδάκη.

Εργάζεται ως καθηγήτρια εικαστικών τεχνών
διδάσκοντας Ελεύθερο Σχέδιο, Ζωγραφική,

Χαρακτική και Γλυπτική
στην Πρωτοβάθμια Εκπαίδευση.

Σε συνεργασία με τον Γ. Καψιδάκη δημιουργούν,
οργανώνουν και παρουσιάζουν

εργαστήρια χαρακτικής από το 2008
(Τελλόγλειο Ίδρυμα Τεχνών ΑΠΘ., Βαφοπούλειο

Πνευματικό Κέντρο, Καψαλάκειος Πολιτιστική
Στέγη Μηχανιώνα Θεσσαλονίκης,

Μακεδονικό Μουσείο Σύγχρονης Τέχνης,
Πινακοθήκη Εταιρείας Μακεδονικών Σπουδών,

Helexpo Θεσσαλονίκης- Magic City). 
Έχει συμμετάσχει σε εκθέσεις

στην Ελλάδα και το εξωτερικό.
Είναι μέλος της εικαστικής ομάδας greek artist

καθώς και του συλλόγουεκπαιδευτικών
εικαστικών μαθημάτων.

Ζει και εργάζεται στη Μηχανιώνα Θεσσαλονίκης.

Η Γιώτα Κοτσαύτη
γεννήθηκε το 1981
και μεγάλωσε 
στη Λεβαία Φλώρινας.
Είναι απόφοιτος του
Παιδαγωγικού Τμήματος
Νηπιαγωγών.
Παρόλο που παραμένει
“νηπιαγωγός εν ανεργία”,

είναι “εν ενεργεία” μαμά της Παναγιώτας
Χρυσοβαλάντου και της Αναστασίας Ιουστίνης.
Φανατική βιβλιόφιλη, θεωρεί ότι όσο υπάρχουν
άνθρωποι που διαβάζουν, υπάρχει ελπίδα για
έναν ομορφότερο κόσμο. 
Το πρώτο της βιβλίο, Ένα λιοντάρι με πυρετό
μαθαίνει να μην είναι κακό,  κυκλοφορεί από τις
εκδόσεις «Σαΐτα». 
Αναμένεται Η νευρική Βιολέτα και ο μαγικός
καθρέφτης, από τις εκδόσεις «Φυλάτος», η αρχή μίας
σειράς παιδικών βιβλίων για τα συναισθήματα.
Τα τελευταία 7 χρόνια, οι σκέψεις και τα
συναισθήματά της βρίσκουν διέξοδο στο
προσωπικό της ιστολόγιο, τις Ηλιαχτίδες. 
Συνεργάζεται με τα ηλεκτρονικά περιοδικά Sugar
Mama και Book Tour.
Κατοικεί στην πόλη της Φλώρινας, μαζί με την
οικογένειά της.



Γιώτα Κοτσαύτη 
Γραννέτα, η πρωταγωνίστρια μαριονέτα

ISBN: 978-618-81493-2-8

© Γιώτα Κοτσαύτη
Φλώρινα 2014

e-mail: yotakotsafti1@yahoo.gr

επιμέλεια έκδοσης - σελιδοποίηση:
Δήμος Χλωπτσιούδης

e-mail: chldimos@gmail.com

εικονογράφηση:
Στέλλα Βαρνά 

_____________________________________
Επιτρέπεται η ηλεκτρονική αναδημοσίευση

του παραμυθιού μόνο με τη σύμφωνη
γνώμη του συγγραφέα και του εκδότη.



http://tovivlio.net

